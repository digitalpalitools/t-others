.. namo tassa bhagavato arahato sammāsambuddhassa..

vinayapiṭake

pācittiyapāḷi

5. pācittiyakaṇḍaṁ

1. musāvādavaggo

1. musāvādasikkhāpadaṁ

ime kho panāyasmanto dvenavuti pācittiyā

dhammā uddesaṁ āgacchanti.

1. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena hatthako sakyaputto vādakkhitto hoti. so titthiyehi saddhiṁ sallapanto avajānitvā paṭijānāti, paṭijānitvā avajānāti, aññenaññaṁ paṭicarati, sampajānamusā bhāsati, saṅketaṁ katvā visaṁvādeti. titthiyā ujjhāyanti khiyyanti vipācenti -- “kathañhi nāma hatthako sakyaputto amhehi saddhiṁ sallapanto avajānitvā paṭijānissati, paṭijānitvā avajānissati, aññenaññaṁ paṭicarissati, sampajānamusā bhāsissati, saṅketaṁ katvā visaṁvādessatī” ti!

assosuṁ kho bhikkhū tesaṁ titthiyānaṁ ujjhāyantānaṁ khiyyantānaṁ vipācentānaṁ. atha kho te bhikkhū yena hatthako sakyaputto tenupasaṅkamiṁsu; upasaṅkamitvā hatthakaṁ sakyaputtaṁ etadavocuṁ -- “saccaṁ kira tvaṁ, āvuso hatthaka, titthiyehi saddhiṁ sallapanto avajānitvā paṭijānāsi, paṭijānitvā avajānāsi, aññenaññaṁ paṭicarasi, sampajānamusā bhāsasi, saṅketaṁ katvā visaṁvādesī” ti? “ete kho, āvuso, titthiyā nāma yena kenaci jetabbā; neva tesaṁ jayo dātabbo” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma hatthako sakyaputto titthiyehi saddhiṁ sallapanto avajānitvā paṭijānissati, paṭijānitvā avajānissati, aññenaññaṁ paṭicarissati, sampajānamusā bhāsissati, saṅketaṁ katvā visaṁvādessatī” ti!

atha kho te bhikkhū hatthakaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā hatthakaṁ sakyaputtaṁ paṭipucchi -- “saccaṁ kira tvaṁ, hatthaka, titthiyehi saddhiṁ sallapanto avajānitvā paṭijānāsi, paṭijānitvā avajānāsi, aññenaññaṁ paṭicarasi, sampajānamusā bhāsasi, saṅketaṁ katvā visaṁvādesī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, titthiyehi saddhiṁ sallapanto avajānitvā paṭijānissasi, paṭijānitvā avajānissasi, aññenaññaṁ paṭicarissasi, sampajānamusā bhāsissasi, saṅketaṁ katvā visaṁvādessasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

2. “sampajānamusāvāde pācittiyan”-ti.

3. sampajānamusāvādo nāma visaṁvādanapurekkhārassa vācā, girā, byappatho, vacībhedo, vācasikā viññatti, aṭṭha anariyavohārā -- adiṭṭhaṁ diṭṭhaṁ meti, assutaṁ sutaṁ meti, amutaṁ mutaṁ meti, aviññātaṁ viññātaṁ meti, diṭṭhaṁ adiṭṭhaṁ meti, sutaṁ assutaṁ meti, mutaṁ amutaṁ meti, viññātaṁ aviññātaṁ meti.

adiṭṭhaṁ nāma na cakkhunā diṭṭhaṁ. assutaṁ nāma na sotena sutaṁ. amutaṁ nāma na ghānena ghāyitaṁ, na jivhāya sāyitaṁ, na kāyena phuṭṭhaṁ. aviññātaṁ nāma na manasā viññātaṁ. diṭṭhaṁ nāma cakkhunā diṭṭhaṁ. sutaṁ nāma sotena sutaṁ. mutaṁ nāma ghānena ghāyitaṁ, jivhāya sāyitaṁ, kāyena phuṭṭhaṁ. viññātaṁ nāma manasā viññātaṁ.

4. tīhākārehi “adiṭṭhaṁ diṭṭhaṁ me” ti sampajānamusā bhaṇantassa āpatti pācittiyassa -- pubbevassa hoti “musā bhaṇissan”-ti, bhaṇantassa hoti “musā bhaṇāmī” ti, bhaṇitassa hoti “musā mayā bhaṇitan”-ti.

catūhākārehi “adiṭṭhaṁ diṭṭhaṁ me” ti sampajānamusā bhaṇantassa āpatti pācittiyassa -- pubbevassa hoti “musā bhaṇissan”-ti, bhaṇantassa hoti “musā bhaṇāmī” ti, bhaṇitassa hoti “musā mayā bhaṇitan”-ti, vinidhāya diṭṭhiṁ.

pañcahākārehi “adiṭṭhaṁ diṭṭhaṁ me” ti sampajānamusā bhaṇantassa āpatti pācittiyassa -- pubbevassa hoti “musā bhaṇissan”-ti, bhaṇantassa hoti “musā bhaṇāmī” ti, bhaṇitassa hoti “musā mayā bhaṇitan”-ti, vinidhāya diṭṭhiṁ, vinidhāya khantiṁ.

chahākārehi “adiṭṭhaṁ diṭṭhaṁ me” ti sampajānamusā bhaṇantassa āpatti pācittiyassa -- pubbevassa hoti “musā bhaṇissan”-ti, bhaṇantassa hoti “musā bhaṇāmī” ti, bhaṇitassa hoti “musā mayā bhaṇitan”-ti, vinidhāya diṭṭhiṁ, vinidhāya khantiṁ, vinidhāya ruciṁ.

sattahākārehi “adiṭṭhaṁ diṭṭhaṁ me” ti sampajānamusā bhaṇantassa āpatti pācittiyassa” -- pubbevassa hoti “musā bhaṇissan”-ti, bhaṇantassa hoti “musā bhaṇāmī” ti, bhaṇitassa hoti “musā mayā bhaṇitan”-ti, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ.

5. tīhākārehi “assutaṁ sutaṁ me” ti ...pe0 ... amutaṁ mutaṁ meti ...pe0 ... aviññātaṁ viññātaṁ meti sampajānamusā bhaṇantassa āpatti pācittiyassa -- pubbevassa hoti “musā bhaṇissan”-ti, bhaṇantassa hoti “musā bhaṇāmī” ti, bhaṇitassa hoti “musā mayā bhaṇitan”-ti.

catūhākārehi ...pe0 ... pañcahākārehi ...pe0 ... chahākārehi ...pe0 ... sattahākārehi “aviññātaṁ viññātaṁ me” ti sampajānamusā bhaṇantassa āpatti pācittiyassa -- pubbevassa hoti “musā bhaṇissan”-ti, bhaṇantassa hoti “musā bhaṇāmī” ti, bhaṇitassa hoti “musā mayā bhaṇitanti, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ.

6. tīhākārehi “adiṭṭhaṁ diṭṭhañca me sutañcā” ti sampajānamusā bhaṇantassa āpatti pācittiyassa ...pe0 ... tīhākārehi “adiṭṭhaṁ diṭṭhañca me mutañcā” ti sampajānamusā bhaṇantassa āpatti pācittiyassa ...pe0 ... tīhākārehi “adiṭṭhaṁ diṭṭhañca me viññātañcā” ti sampajānamusā bhaṇantassa āpatti pācittiyassa ...pe0 ... tīhākārehi adiṭṭhaṁ “diṭṭhañca me sutañca mutañcā” ti ...pe0 ... tīhākārehi adiṭṭhaṁ “diṭṭhañca me sutañca viññātañcā” ti ...pe0 ... tīhākārehi adiṭṭhaṁ “diṭṭhañca me sutañca mutañca viññātañcā” ti sampajānamusā bhaṇantassa āpatti pācittiyassa ...pe0 ....

tīhākārehi assutaṁ “sutañca me mutañcā” ti ...pe0 ... tīhākārehi assutaṁ “sutañca me viññātañcā” ti ...pe0 ... tīhākārehi assutaṁ “sutañca me diṭṭhañcā” ti sampajānamusā bhaṇantassa āpatti pācittiyassa ...pe0 ... tīhākārehi assutaṁ “sutañca me mutañca viññātañcā” ti ...pe0 ... tīhākārehi assutaṁ “sutañca me mutañca diṭṭhañcā” ti ...pe0 ... tīhākārehi assutaṁ “sutañca me mutañca viññātañca diṭṭhañcā” ti sampajānamusā bhaṇantassa āpatti pācittiyassa ...pe0 ....

tīhākārehi amutaṁ “mutañca me viññātañcā” ti ...pe0 ... tīhākārehi amutaṁ “mutañca me diṭṭhañcā” ti ...pe0 ... tīhākārehi amutaṁ “mutañca me sutañcā” ti sampajānamusā bhaṇantassa āpatti pācittiyassa ...pe0 ... tīhākārehi amutaṁ “mutañca me viññātañca diṭṭhañcā” ti ...pe0 ... tīhākārehi amutaṁ “mutañca me viññātañca sutañcā” ti ...pe0 ... tīhākārehi amutaṁ “mutañca me viññātañca diṭṭhañca sutañcā” ti sampajānamusā bhaṇantassa āpatti pācittiyassa ...pe0 ....

tīhākārehi aviññātaṁ “viññātañca me diṭṭhañcā” ti ...pe0 ... tīhākārehi aviññātaṁ “viññātañca me sutañcā” ti ...pe0 ... tīhākārehi aviññātaṁ “viññātañca me mutañcā” ti sampajānamusā bhaṇantassa āpatti pācittiyassa ...pe0 ... tīhākārehi aviññātaṁ “viññātañca me diṭṭhañca sutañcā” ti ...pe0 ... tīhākārehi aviññātaṁ “viññātañca me diṭṭhañca mutañcā” ti ...pe0 ... tīhākārehi aviññātaṁ “viññātañca me diṭṭhañca sutañca mutañcā” ti sampajānamusā bhaṇantassa āpatti pācittiyassa ...pe0 ....

7. tīhākārehi diṭṭhaṁ “adiṭṭhaṁ me” ti ...pe0 ... sutaṁ “assutaṁ me” ti ...pe0 ... mutaṁ “amutaṁ me” ti ...pe0 ... viññātaṁ “aviññātaṁ me” ti sampajānamusā bhaṇantassa āpatti pācittiyassa ...pe0 ....

8. tīhākārehi diṭṭhaṁ “sutaṁ me” ti ...pe0 ... tīhākārehi diṭṭhaṁ “mutaṁ me” ti ...pe0 ... tīhākārehi diṭṭhaṁ “viññātaṁ me” ti sampajānamusā bhaṇantassa āpatti pācittiyassa ...pe0 ... tīhākārehi diṭṭhaṁ “sutañca me mutañcā” ti ...pe0 ... tīhākārehi diṭṭhaṁ “sutañca me viññātañcā” ti ...pe0 ... tīhākārehi diṭṭhaṁ “sutañca me mutañca viññātañcā” ti sampajānamusā bhaṇantassa āpatti pācittiyassa ...pe0 ....

tīhākārehi sutaṁ “mutaṁ me” ti ...pe0 ... tīhākārehi sutaṁ “viññātaṁ me” ti ...pe0 ... tīhākārehi sutaṁ “diṭṭhaṁ me” ti sampajānamusā bhaṇantassa āpatti pācittiyassa ...pe0 ... tīhākārehi sutaṁ “mutañca me viññātañcā” ti ...pe0 ... tīhākārehi sutaṁ “mutañca me diṭṭhañcā” ti ...pe0 ... tīhākārehi sutaṁ “mutañca me viññātañca diṭṭhañcā” ti sampajānamusā bhaṇantassa āpatti pācittiyassa ...pe0 ....

tīhākārehi mutaṁ “viññātaṁ me” ti ...pe0 ... tīhākārehi mutaṁ “diṭṭhaṁ me” ti ...pe0 ... tīhākārehi mutaṁ “sutaṁ me” ti sampajānamusā bhaṇantassa āpatti pācittiyassa ...pe0 ... tīhākārehi mutaṁ “viññātañca me diṭṭhañcā” ti ...pe0 ... tīhākārehi mutaṁ “viññātañca me sutañcā” ti ...pe0 ... tīhākārehi mutaṁ “viññātañca me diṭṭhañca sutañcā” ti sampajānamusā bhaṇantassa āpatti pācittiyassa ...pe0 ....

tīhākārehi viññātaṁ “diṭṭhaṁ me” ti ...pe0 ... tīhākārehi viññātaṁ “sutaṁ me” ti ...pe0 ... tīhākārehi viññātaṁ “mutaṁ me” ti sampajānamusā bhaṇantassa āpatti pācittiyassa ...pe0 ... tīhākārehi viññātaṁ “diṭṭhañca me sutañcā” ti ...pe0 ... tīhākārehi viññātaṁ “diṭṭhañca me mutañcā” ti ...pe0 ... tīhākārehi viññātaṁ “diṭṭhañca me sutañca mutañcā” ti sampajānamusā bhaṇantassa āpatti pācittiyassa ...pe0 ....

9. tīhākārehi diṭṭhe vematiko diṭṭhaṁ nokappeti, diṭṭhaṁ nassarati, diṭṭhaṁ pamuṭṭho hoti ...pe0 ... sute vematiko sutaṁ nokappeti, sutaṁ nassarati, sutaṁ pamuṭṭho hoti ...pe0 ... mute vematiko mutaṁ nokappeti, mutaṁ nassarati, mutaṁ pamuṭṭho hoti ...pe0 ... viññāte vematiko viññātaṁ nokappeti, viññātaṁ nassarati, viññātaṁ pamuṭṭho hoti ... viññātañca me diṭṭhañcāti ...pe0 ... viññātaṁ pamuṭṭho hoti viññātañca me sutañcāti ...pe0 ... viññātaṁ pamuṭṭho hoti; viññātañca me mutañcāti ...pe0 ... viññātaṁ pamuṭṭho hoti; viññātañca me diṭṭhañca sutañcāti ...pe0 ... viññātaṁ pamuṭṭho hoti; viññātañca me diṭṭhañca mutañcāti ...pe0 ... viññātaṁ pamuṭṭho hoti; viññātañca me diṭṭhañca sutañca mutañcāti sampajānamusā bhaṇantassa āpatti pācittiyassa.

10. catūhākārehi ...pe0 ... pañcahākārehi ...pe0 ... chahākārehi ...pe0 ... sattahākārehi ...pe0 ... viññātaṁ pamuṭṭho hoti, viññātañca me diṭṭhañca sutañca mutañcāti sampajānamusā bhaṇantassa āpatti pācittiyassa -- pubbevassa hoti “musā bhaṇissan”-ti, bhaṇantassa hoti “musā bhaṇāmī” ti, bhaṇitassa hoti “musā mayā bhaṇitan”-ti, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ.

11. anāpatti davā bhaṇati, ravā bhaṇati {davāya bhaṇati, ravāya bhaṇati (syā0)}. “davā bhaṇati nāma sahasā bhaṇati. ravā bhaṇati nāma `aññaṁ bhaṇissāmī'ti aññaṁ bhaṇati”. ummattakassa, ādikammikassāti.

musāvādasikkhāpadaṁ niṭṭhitaṁ paṭhamaṁ.

2. omasavādasikkhāpadaṁ

12. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū pesalehi bhikkhūhi saddhiṁ bhaṇḍantā {bhaṇḍentā (itipi)} pesale bhikkhū omasanti -- jātiyāpi, nāmenapi, gottenapi, kammenapi, sippenapi, ābādhenapi, liṅgenapi, kilesenapi, āpattiyāpi; hīnenapi akkosena khuṁsenti vambhenti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū pesalehi bhikkhūhi saddhiṁ bhaṇḍantā pesale bhikkhū omasissanti -- jātiyāpi, nāmenapi, gottenapi, kammenapi, sippenapi, ābādhenapi, liṅgenapi, kilesenapi, āpattiyāpi; hīnenapi akkosena khuṁsessanti vambhessantī” ti!

atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ ...pe0 ... saccaṁ kira tumhe, bhikkhave, pesalehi bhikkhūhi saddhiṁ bhaṇḍantā pesale bhikkhū omasatha -- jātiyāpi ...pe0 ... hīnenapi akkosena khuṁsetha vambhethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, pesalehi bhikkhūhi saddhiṁ bhaṇḍantā pesale bhikkhū omasissatha -- jātiyāpi ...pe0 ... hīnenapi akkosena khuṁsessatha vambhessatha ! netaṁ, moghapurisā, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

13. “bhūtapubbaṁ, bhikkhave, takkasilāyaṁ {takkasīlāyaṁ (ka0)} aññatarassa brāhmaṇassa nandivisālo nāma balībaddo {balivaddo (sī0), balibaddo (syā0)} ahosi. atha kho, bhikkhave, nandivisālo balībaddo taṁ brāhmaṇaṁ etadavoca -- “gaccha tvaṁ, brāhmaṇa, seṭṭhinā saddhiṁ sahassena abbhutaṁ karohi -- mayhaṁ balībaddo sakaṭasataṁ atibaddhaṁ pavaṭṭessatī” ti. atha kho, bhikkhave, so brāhmaṇo seṭṭhinā saddhiṁ sahassena abbhutaṁ akāsi -- mayhaṁ balībaddo sakaṭasataṁ atibaddhaṁ pavaṭṭessatīti. atha kho, bhikkhave, so brāhmaṇo sakaṭasataṁ atibandhitvā nandivisālaṁ balībaddaṁ yuñjitvā etadavoca -- “gaccha, kūṭa {añcha kūṭa (sī0 syā0)}, vahassu, kūṭā'ti. atha kho, bhikkhave, nandivisālo balībaddo tattheva aṭṭhāsi. atha kho, bhikkhave, so brāhmaṇo sahassena parājito pajjhāyi. atha kho, bhikkhave, nandivisālo balībaddo taṁ brāhmaṇaṁ etadavoca -- “kissa tvaṁ, brāhmaṇa, pajjhāyasī” ti? `tathā hi panāhaṁ, bho, tayā sahassena parājito” ti. `kissa pana maṁ tvaṁ, brāhmaṇa, akūṭaṁ kūṭavādena pāpesi? gaccha tvaṁ, brāhmaṇa, seṭṭhinā saddhiṁ dvīhi sahassehi abbhutaṁ karohi -- “mayhaṁ balībaddo sakaṭasataṁ atibaddhaṁ pavaṭṭessatī” ti. “mā ca maṁ akūṭaṁ kūṭavādena pāpesī” ti. atha kho, bhikkhave, so brāhmaṇo seṭṭhinā saddhiṁ dvīhi sahassehi abbhutaṁ akāsi -- “mayhaṁ balībaddo sakaṭasataṁ atibaddhaṁ pavaṭṭessatī” ti. atha kho, bhikkhave, so brāhmaṇo sakaṭasataṁ atibandhitvā nandivisālaṁ balībaddaṁ yuñjitvā etadavoca -- “accha, bhadra, vahassu, bhadrā” ti. atha kho, bhikkhave, nandivisālo balībaddo sakaṭasataṁ atibaddhaṁ pavaṭṭesi.

{jā0 1.1.28 nandivisālajātakepi, tattha pana manuññasaddo dissati} “manāpameva bhāseyya, nā, manāpaṁ kudācanaṁ.

manāpaṁ bhāsamānassa, garuṁ bhāraṁ udabbahi.

dhanañca naṁ alābhesi, tena ca, ttamano ahūti..

“tadāpi me, bhikkhave, amanāpā khuṁsanā vambhanā. kimaṅgaṁ pana etarahi manāpā bhavissati khuṁsanā vambhanā? netaṁ, bhikkhave, appasannānaṁ vā pasādāya ...pe0 .... “evañca pana, bhikkhave, imaṁ sikkhāpadaṁ uddiseyyātha --

14. “omasavāde pācittiyan”-ti.

15. omasavādo nāma dasahi ākārehi omasati -- jātiyāpi, nāmenapi, gottenapi, kammenapi, sippenapi, ābādhenapi, liṅgenapi, kilesenapi, āpattiyāpi, akkosenapi.

jāti nāma dve jātiyo -- hīnā ca jāti ukkaṭṭhā ca jāti. hīnā nāma jāti -- caṇḍālajāti, venajāti, nesādajāti, rathakārajāti, pukkusajāti. esā hīnā nāma jāti. ukkaṭṭhā nāma jāti -- khattiyajāti, brāhmaṇajāti. esā ukkaṭṭhā nāma jāti.

nāmaṁ nāma dve nāmāni -- hīnañca nāmaṁ ukkaṭṭhañca nāmaṁ. hīnaṁ nāma nāmaṁ -- avakaṇṇakaṁ, javakaṇṇakaṁ, dhaniṭṭhakaṁ, saviṭṭhakaṁ, kulavaḍḍhakaṁ, tesu tesu vā pana janapadesu oññātaṁ avaññātaṁ hīḷitaṁ paribhūtaṁ acittīkataṁ, etaṁ hīnaṁ nāma nāmaṁ. ukkaṭṭhaṁ nāma nāmaṁ -- buddhappaṭisaṁyuttaṁ, dhammappaṭisaṁyuttaṁ, saṅghappaṭisaṁyuttaṁ, tesu tesu vā pana janapadesu anoññātaṁ anavaññātaṁ ahīḷitaṁ aparibhūtaṁ cittīkataṁ, etaṁ ukkaṭṭhaṁ nāma nāmaṁ.

gottaṁ nāma dve gottāni -- hīnañca gottaṁ ukkaṭṭhañca gottaṁ. hīnaṁ nāma gottaṁ -- kosiyagottaṁ, bhāradvājagottaṁ, tesu tesu vā pana janapadesu oññātaṁ avaññātaṁ hīḷitaṁ paribhūtaṁ acittīkataṁ, etaṁ hīnaṁ nāma gottaṁ. ukkaṭṭhaṁ nāma gottaṁ -- gotamagottaṁ, moggallānagottaṁ, kaccānagottaṁ, vāsiṭṭhagottaṁ, tesu tesu vā pana janapadesu anoññātaṁ anavaññātaṁ ahīḷitaṁ aparibhūtaṁ cittīkataṁ, etaṁ ukkaṭṭhaṁ nāma gottaṁ.

kammaṁ nāma dve kammāni -- hīnañca kammaṁ ukkaṭṭhañca kammaṁ. hīnaṁ nāma kammaṁ -- koṭṭhakakammaṁ, pupphachaḍḍakakammaṁ, tesu tesu vā pana janapadesu oññātaṁ avaññātaṁ hīḷitaṁ paribhūtaṁ acittīkataṁ, etaṁ hīnaṁ nāma kammaṁ. ukkaṭṭhaṁ nāma kammaṁ -- kasi, vaṇijjā, gorakkhā, tesu tesu vā pana janapadesu anoññātaṁ anavaññātaṁ ahīḷitaṁ aparibhūtaṁ cittīkataṁ. etaṁ ukkaṭṭhaṁ nāma kammaṁ.

sippaṁ nāma dve sippāni -- hīnañca sippaṁ ukkaṭṭhañca sippaṁ. hīnaṁ nāma sippaṁ -- naḷakārasippaṁ, kumbhakārasippaṁ, pesakārasippaṁ, cammakārasippaṁ, nahāpitasippaṁ, tesu tesu vā pana janapadesu oññātaṁ avaññātaṁ hīḷitaṁ paribhūtaṁ acittīkataṁ. etaṁ hīnaṁ nāma sippaṁ. ukkaṭṭhaṁ nāma sippaṁ -- muddā, gaṇanā, lekhā, tesu tesu vā pana janapadesu anoññātaṁ anavaññātaṁ ahīḷitaṁ aparibhūtaṁ cittīkataṁ, etaṁ ukkaṭṭhaṁ nāma sippaṁ.

sabbepi ābādhā hīnā, apica madhumeho ābādho ukkaṭṭho.

liṅgaṁ nāma dve liṅgāni -- hīnañca liṅgaṁ ukkaṭṭhañca liṅgaṁ. hīnaṁ nāma liṅgaṁ -- atidīghaṁ, atirassaṁ, atikaṇhaṁ, accodātaṁ, etaṁ hīnaṁ nāma liṅgaṁ. ukkaṭṭhaṁ nāma liṅgaṁ -- nātidīghaṁ, nātirassaṁ, nātikaṇhaṁ, nāccodātaṁ. etaṁ ukkaṭṭhaṁ nāma liṅgaṁ.

sabbepi kilesā hīnā.

sabbāpi āpattiyo hīnā. apica, sotāpattisamāpatti ukkaṭṭhā.

akkoso nāma dve akkosā -- hīno ca akkoso ukkaṭṭho ca akkoso. hīno nāma akkoso -- oṭṭhosi, meṇḍosi, goṇosi, gadrabhosi, tiracchānagatosi, nerayikosi; natthi tuyhaṁ sugati, duggati yeva tuyhaṁ pāṭikaṅkhāti, yakārena vā bhakārena vā, kāṭakoṭacikāya vā, eso hīno nāma akkoso. ukkaṭṭho nāma akkoso -- paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati, sugatiyeva tuyhaṁ pāṭikaṅkhāti, eso ukkaṭṭho nāma akkoso.

16. upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, caṇḍālaṁ venaṁ nesādaṁ rathakāraṁ pukkusaṁ -- “caṇḍālosi, venosi, nesādosi, rathakārosi, pukkusosī” ti bhaṇati {vadetīti uddeso. bhaṇatīti vitthāro (vajirabuddhi)}, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, khattiyaṁ brāhmaṇaṁ -- “caṇḍālosi, venosi, nesādosi, rathakārosi, pukkusosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, caṇḍālaṁ venaṁ nesādaṁ rathakāraṁ pukkusaṁ -- “khattiyosi, brāhmaṇosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, khattiyaṁ brāhmaṇaṁ -- “khattiyosi, brāhmaṇosī” ti bhaṇati, āpatti vācāya, vācāya pācittiyassa.

17. upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, avakaṇṇakaṁ javakaṇṇakaṁ dhaniṭṭhakaṁ saviṭṭhakaṁ kulavaḍḍhakaṁ -- “avakaṇṇakosi, javakaṇṇakosi, dhaniṭṭhakosi, saviṭṭhakosi, kulavaḍḍhakosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, buddharakkhitaṁ dhammarakkhitaṁ saṅgharakkhitaṁ -- “avakaṇṇakosi, javakaṇṇakosi, dhaniṭṭhakosi, saviṭṭhakosi, kulavaḍḍhakosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, avakaṇṇakaṁ javakaṇṇakaṁ dhaniṭṭhakaṁ saviṭṭhakaṁ kulavaḍḍhakaṁ -- “buddharakkhitosi, dhammarakkhitosi, saṅgharakkhitosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukaṭṭhaṁ vadeti, buddharakkhitaṁ dhammarakkhitaṁ saṅgharakkhitaṁ -- “buddharakkhitosi, dhammarakkhitosi, saṅgharakkhitosī” ti bhaṇati, āpatti vācāya, vācāya pācittiyassa.

18. upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, kosiyaṁ bhāradvājaṁ -- “kosiyosi, bhāradvājosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, gotamaṁ moggallānaṁ kaccānaṁ vāsiṭṭhaṁ -- “kosiyosi, bhāradvājosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, kosiyaṁ bhāradvājaṁ -- “gotamosi, moggallānosi, kaccānosi, vāsiṭṭhosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, gotamaṁ moggallānaṁ kaccānaṁ vāsiṭṭhaṁ -- “gotamosi, moggallānosi, kaccānosi, vāsiṭṭhosī” ti bhaṇati, āpatti vācāya, vācāya pācittiyassa.

19. upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, koṭṭhakaṁ pupphachaḍḍakaṁ -- “koṭṭhakosi, pupphachaḍḍakosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, kassakaṁ vāṇijaṁ gorakkhaṁ -- “koṭṭhakosi, pupphachaḍḍakosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, koṭṭhakaṁ pupphachaḍḍakaṁ -- “kassakosi, vāṇijosi, gorakkhosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, kassakaṁ vāṇijaṁ gorakkhaṁ -- “kassakosi, vāṇijosi, gorakkhosī” ti bhaṇati, āpatti vācāya, vācāya pācittiyassa.

20. upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, naḷakāraṁ kumbhakāraṁ pesakāraṁ cammakāraṁ nahāpitaṁ -- “naḷakārosi, kumbhakārosi, pesakārosi, cammakārosi, nahāpitosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, muddikaṁ gaṇakaṁ lekhakaṁ -- “naḷakārosi, kumbhakārosi, pesakārosi, cammakārosi, nahāpitosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, naḷakāraṁ kumbhakāraṁ pesakāraṁ cammakāraṁ nahāpitaṁ -- “muddikosi, gaṇakosi, lekhakosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, muddikaṁ gaṇakaṁ lekhakaṁ -- “muddikosi, gaṇakosi, lekhakosī” ti bhaṇati, āpatti vācāya, vācāya pācittiyassa.

21. upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, kuṭṭhikaṁ gaṇḍikaṁ kilāsikaṁ sosikaṁ apamārikaṁ -- “kuṭṭhikosi, gaṇḍikosi, kilāsikosi, sosikosi, apamārikosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, madhumehikaṁ -- “kuṭṭhikosi, gaṇḍikosi, kilāsikosi, sosikosi, apamārikosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, kuṭṭhikaṁ gaṇḍikaṁ kilāsikaṁ sosikaṁ apamārikaṁ -- “madhumehikosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, madhumehikaṁ -- “madhumehikosī” ti bhaṇati, āpatti vācāya, vācāya pācittiyassa.

22. upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, atidīghaṁ atirassaṁ atikaṇhaṁ accodātaṁ -- “atidīghosi, atirassosi, atikaṇhosi, accodātosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, nātidīghaṁ nātirassaṁ nātikaṇhaṁ nāccodātaṁ -- “atidīghosi, atirassosi, atikaṇhosi, accodātosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, atidīghaṁ atirassaṁ atikaṇhaṁ accodātaṁ -- “nātidīghosi, nātirassosi, nātikaṇhosi, nāccodātosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, nātidīghaṁ nātirassaṁ nātikaṇhaṁ nāccodātaṁ -- “nātidīghosi, nātirassosi, nātikaṇhosi, nāccodātosī” ti bhaṇati, āpatti vācāya, vācāya pācittiyassa.

23. upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, rāgapariyuṭṭhitaṁ dosapariyuṭṭhitaṁ mohapariyuṭṭhitaṁ -- “rāgapariyuṭṭhitosi, dosapariyuṭṭhitosi, mohapariyuṭṭhitosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, vītarāgaṁ vītadosaṁ vītamohaṁ -- “rāgapariyuṭṭhitosi, dosapariyuṭṭhitosi, mohapariyuṭṭhitosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, rāgapariyuṭṭhitaṁ dosapariyuṭṭhitaṁ mohapariyuṭṭhitaṁ -- “vītarāgosi, vītadososi, vītamohosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, vītarāgaṁ vītadosaṁ vītamohaṁ -- “vītarāgosi, vītadososi, vītamohosī” ti bhaṇati, āpatti vācāya, vācāya pācittiyassa.

24. upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, pārājikaṁ ajjhāpannaṁ saṅghādisesaṁ ajjhāpannaṁ thullaccayaṁ ajjhāpannaṁ pācittiyaṁ ajjhāpannaṁ pāṭidesanīyaṁ ajjhāpannaṁ dukkaṭaṁ ajjhāpannaṁ dubbhāsitaṁ ajjhāpannaṁ -- “pārājikaṁ ajjhāpannosi, saṅghādisesaṁ ajjhāpannosi, thullaccayaṁ ajjhāpannosi, pācittiyaṁ ajjhāpannosi, pāṭidesanīyaṁ ajjhāpannosi, dukkaṭaṁ ajjhāpannosi, dubbhāsitaṁ ajjhāpannosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, sotāpannaṁ -- “pārājikaṁ ajjhāpannosi ...pe0 ... dubbhāsitaṁ ajjhāpannosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, pārājikaṁ ajjhāpannaṁ ...pe0 ... dubbhāsitaṁ ajjhāpannaṁ -- “sotāpannosī” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, sotāpannaṁ -- “sotāpannosī” ti bhaṇati, āpatti vācāya, vācāya pācittiyassa.

25. upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, oṭṭhaṁ meṇḍaṁ goṇaṁ gadrabhaṁ tiracchānagataṁ nerayikaṁ -- “oṭṭhosi, meṇḍosi, goṇosi, gadrabhosi, tiracchānagatosi, nerayikosi, natthi tuyhaṁ sugati, duggati yeva tuyhaṁ pāṭikaṅkhā” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, paṇḍitaṁ byattaṁ medhāvi bahussutaṁ dhammakathikaṁ -- “oṭṭhosi, meṇḍosi, goṇosi, gadrabhosi, tiracchānagatosi, nerayikosi; natthi tuyhaṁ sugati, duggati yeva tuyhaṁ pāṭikaṅkhā” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, oṭṭhaṁ meṇḍaṁ goṇaṁ gadrabhaṁ tiracchānagataṁ nerayikaṁ -- “paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati, sugati yeva tuyhaṁ pāṭikaṅkhā” ti bhaṇati, āpatti vācāya, vācāya pācittiyassa.

upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, paṇḍitaṁ byattaṁ medhāviṁ bahussutaṁ dhammakathikaṁ -- “paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati, sugati yeva tuyhaṁ pāṭikaṅkhā” ti bhaṇati, āpatti vācāya, vācāya pācittiyassa.

26. upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce caṇḍālā venā nesādā rathakārā pukkusā” ti bhaṇati, āpatti vācāya, vācāya dukkaṭassa.

upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce khattiyā, brāhmaṇā” ti bhaṇati, āpatti vācāya, vācāya dukkaṭassa.

27. upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce avakaṇṇakā javakaṇṇakā dhaniṭṭhakā saviṭṭhakā kulavaḍḍhakā” ti bhaṇati ...pe0 .... “santi idhekacce buddharakkhitā dhammarakkhitā saṅgharakkhitā” ti bhaṇati ...pe0 .... “santi idhekacce kosiyā bhāradvājā” ti bhaṇati ...pe0 .... “santi idhekacce gotamā moggallānā kaccānā vāsiṭṭhā” ti bhaṇati ...pe0 .... “santi idhekacce koṭṭhakā pupphachaḍḍakā” ti bhaṇati ...pe0 .... “santi idhekacce kassakā vāṇijā gorakkhā” ti bhaṇati ...pe0 .... “santi idhekacce naḷakārā kumbhakārā pesakārā cammakārā nahāpitā” ti bhaṇati ...pe0 .... “santi idhekacce muddikā gaṇakā lekhakā” ti bhaṇati ...pe0 .... “santi idhekacce kuṭṭhikā gaṇḍikā kilāsikā sosikā apamārikā” ti bhaṇati ...pe0 .... “santi idhekacce madhumehikā” ti bhaṇati ...pe0 .... “santi idhekacce atidīghā atirassā atikaṇhā accodātā” ti bhaṇati ...pe0 .... “santi idhekacce nātidīghā nātirassā nātikaṇhā nāccodātā” ti bhaṇati ...pe0 .... “santi idhekacce rāgapariyuṭṭhitā dosapariyuṭṭhitā mohapariyuṭṭhitā” ti bhaṇati ...pe0 .... “santi idhekacce vītarāgā vītadosā vītamohā” ti bhaṇati ...pe0 .... “santi idhekacce pārājikaṁ ajjhāpannā ...pe0 ... dubbhāsitaṁ ajjhāpannā” ti bhaṇati ...pe0 .... “santi idhekacce sotāpannā” ti bhaṇati ...pe0 .... “santi idhekacce oṭṭhā meṇḍā goṇā gadrabhā tiracchānagatā nerayikā, natthi tesaṁ sugati, duggatiyeva tesaṁ pāṭikaṅkhā” ti bhaṇati, āpatti vācāya, vācāya dukkaṭassa.

28. upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce paṇḍitā byattā, medhāvī bahussutā dhammakathikā, natthi tesaṁ duggati, sugatiyeva tesaṁ pāṭikaṅkhā” ti bhaṇati, āpatti vācāya, vācāya dukkaṭassa.

29. upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “ye nūna caṇḍālā venā nesādā rathakārā pukkusā” ti bhaṇati, āpatti vācāya, vācāya dukkaṭassa ...pe0 ....

upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “ye nūna paṇḍitā byattā medhāvī bahussutā dhammakathikā” ti bhaṇati, āpatti vācāya, vācāya dukkaṭassa.

30. upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “na mayaṁ caṇḍālā venā nesādā rathakārā pukkusā” ti bhaṇati ...pe0 .... “na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugatiyeva amhākaṁ pāṭikaṅkhā” ti bhaṇati. āpatti vācāya, vācāya dukkaṭassa.

31. upasampanno anupasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, ...pe0 ... hīnena ukkaṭṭhaṁ vadeti ...pe0 ... ukkaṭṭhena hīnaṁ vadeti ...pe0 ... ukkaṭṭhena ukkaṭṭhaṁ vadeti, paṇḍitaṁ byattaṁ medhāviṁ bahussutaṁ dhammakathikaṁ -- “paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati, sugatiyeva tuyhaṁ pāṭikaṅkhā” ti bhaṇati, āpatti vācāya, vācāya dukkaṭassa.

upasampanno anupasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce caṇḍālā venā nesādā rathakārā pukkusā” ti bhaṇati ...pe0 .... “santi idhekacce paṇḍitā byattā medhāvī bahussutā dhammakathikā, natthi tesaṁ duggati, sugatiyeva tesaṁ pāṭikaṅkhā” ti bhaṇati, āpatti vācāya, vācāya dukkaṭassa.

upasampanno anupasampannaṁ khuṁsetukāmo vambhetukāmo maṅkukattukāmo evaṁ vadeti, “ye nūna caṇḍālā venā nesādā rathakārā pukkusā” ti bhaṇati ...pe0 .... “ye nūna paṇḍitā byattā medhāvī bahussutā dhammakathikā” ti bhaṇati, āpatti vācāya, vācāya dukkaṭassa.

upasampanno anupasampannaṁ khuṁsetukāmo vambhetukāmo maṅkukattukāmo evaṁ vadeti, “na mayaṁ caṇḍālā venā nesādā rathakārā pukkusā” ti bhaṇati ...pe0 .... “na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugatiyeva amhākaṁ pāṭikaṅkhā” ti bhaṇati. āpatti vācāya, vācāya dukkaṭassa.

32. upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā hīnena hīnaṁ vadeti, caṇḍālaṁ venaṁ nesādaṁ rathakāraṁ pukkusaṁ -- “caṇḍālosi, venosi, nesādosi, rathakārosi, pukkusosī” ti bhaṇati, āpatti vācāya, vācāya dubbhāsitassa.

upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā hīnena ukkaṭṭhaṁ vadeti, khattiyaṁ brāhmaṇaṁ -- “caṇḍālosi, venosi, nesādosi, rathakārosi, pukkusosī” ti bhaṇati, āpatti vācāya, vācāya dubbhāsitassa.

upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā ukkaṭṭhena hīnaṁ vadeti, caṇḍālaṁ venaṁ nesādaṁ rathakāraṁ pukkusaṁ -- “khattiyosi, brāhmaṇosī” ti bhaṇati, āpatti vācāya, vācāya dubbhāsitassa.

upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā ukkaṭṭhena ukkaṭṭhaṁ vadeti, khattiyaṁ brāhmaṇaṁ -- “khattiyosi, brāhmaṇosī” ti bhaṇati, āpatti vācāya, vācāya dubbhāsitassa.

upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā hīnena hīnaṁ vadeti ...pe0 ... hīnena ukkaṭṭhaṁ vadeti ...pe0 ... ukkaṭṭhena hīnaṁ vadeti ...pe0 ... ukkaṭṭhena ukkaṭṭhaṁ vadeti, paṇḍitaṁ byattaṁ medhāviṁ bahussutaṁ dhammakathikaṁ -- “paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati, sugati yeva tuyhaṁ pāṭikaṅkhā” ti bhaṇati, āpatti vācāya, vācāya dubbhāsitassa.

33. upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “santi idhekacce caṇḍālā venā nesādā rathakārā pukkusā” ti bhaṇati ...pe0 .... “santi idhekacce paṇḍitā byattā medhāvī bahussutā dhammakathikā, natthi tesaṁ duggati, sugati yeva tesaṁ pāṭikaṅkhā” ti bhaṇati, āpatti vācāya, vācāya dubbhāsitassa.

upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “ye nūna caṇḍālā venā nesādā rathakārā pukkusā” ti bhaṇati ...pe0 .... “ye nūna paṇḍitā byattā medhāvī bahussutā dhammakathikā” ti bhaṇati, āpatti vācāya, vācāya dubbhāsitassa.

upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “na mayaṁ caṇḍālā venā nesādā rathakārā pukkusā” ti bhaṇati ...pe0 .... “na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugatiyeva amhākaṁ pāṭikaṅkhā” ti bhaṇati. āpatti vācāya, vācāya dubbhāsitassa.

34. upasampanno anupasampannaṁ na khuṁsetukāmo na vambhetukāmo na maṅkukattukāmo, davakamyatā hīnena hīnaṁ vadeti ...pe0 ... hīnena ukkaṭṭhaṁ vadeti ...pe0 ... ukkaṭṭhena hīnaṁ vadeti ...pe0 ... ukkaṭṭhena ukkaṭṭhaṁ vadeti, paṇḍitaṁ byattaṁ medhāviṁ bahussutaṁ dhammakathikaṁ -- “paṇḍitosi, byattosi, medhāvīsi, bahussutosi dhammakathikosi, natthi tuyhaṁ duggati; sugati yeva tuyhaṁ pāṭikaṅkhā” ti bhaṇati, āpatti vācāya, vācāya dubbhāsitassa.

upasampanno anupasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “santi idhekacce caṇḍālā venā nesādā rathakārā pukkusā” ti bhaṇati ...pe0 .... “santi idhekacce paṇḍitā byattā medhāvī bahussutā dhammakathikā, natthi tesaṁ duggati, sugati yeva tesaṁ pāṭikaṅkhā” ti bhaṇati, āpatti vācāya, vācāya dubbhāsitassa.

upasampanno anupasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “ye nūna caṇḍālā venā nesādā rathakārā pukkusā” ti bhaṇati ...pe0 .... “ye nūna paṇḍitā byattā medhāvī bahussutā dhammakathikā” ti bhaṇati, āpatti vācāya, vācāya dubbhāsitassa.

upasampanno anupasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “na mayaṁ caṇḍālā venā nesādā rathakārā pukkusā” ti bhaṇati ...pe0 .... “na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugati yeva amhākaṁ pāṭikaṅkhā” ti bhaṇati, āpatti vācāya, vācāya dubbhāsitassa.

35. anāpatti atthapurekkhārassa, dhammapurekkhārassa, anusāsanipurekkhārassa, ummattakassa, khittacittassa, vedanāṭṭassa, ādikammikassāti.

omasavādasikkhāpadaṁ niṭṭhitaṁ dutiyaṁ.

3. pesuññasikkhāpadaṁ

36. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū bhikkhūnaṁ bhaṇḍanajātānaṁ kalahajātānaṁ vivādāpannānaṁ pesuññaṁ upasaṁharanti; imassa sutvā amussa akkhāyanti, imassa bhedāya; amussa sutvā imassa akkhāyanti, amussa bhedāya. tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū bhikkhūnaṁ bhaṇḍanajātānaṁ kalahajātānaṁ vivādāpannānaṁ pesuññaṁ upasaṁharissanti, imassa sutvā amussa akkhāyissanti, imassa bhedāya; amussa sutvā imassa akkhāyissanti, amussa bhedāya! tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattantī” ti. atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira tumhe, bhikkhave, bhikkhūnaṁ bhaṇḍanajātānaṁ kalahajātānaṁ vivādāpannānaṁ pesuññaṁ upasaṁharatha, imassa sutvā amussa akkhāyatha, imassa bhedāya, amussa sutvā imassa akkhāyatha, amussa bhedāya? tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattantī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhūnaṁ bhaṇḍanajātānaṁ kalahajātānaṁ vivādāpannānaṁ pesuññaṁ upasaṁharissatha! imassa sutvā amussa akkhāyissatha, imassa bhedāya! amussa sutvā imassa akkhāyissatha, amussa bhedāya! tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattanti. netaṁ, moghapurisā, appasannānaṁ vā pasādāya. pasannānaṁ vā bhiyyobhāvāya ...pe0 ... evañca pana, bhikkhave, imaṁ sikkhāpadaṁ uddiseyyātha --

37. “bhikkhupesuññe pācittiyan”-ti.

38. pesuññaṁ nāma dvīhākārehi pesuññaṁ hoti -- piyakamyassa vā bhedādhippāyassa vā. dasahākārehi pesuññaṁ upasaṁharati -- jātitopi, nāmatopi, gottatopi, kammatopi, sippatopi, ābādhatopi, liṅgatopi, kilesatopi, āpattitopi, akkosatopi.

jāti nāma dve jātiyo -- hīnā ca jāti ukkaṭṭhā ca jāti. hīnā nāma jāti -- caṇḍālajāti venajāti nesādajāti rathakārajāti pukkusajāti. esā hīnā nāma jāti. ukkaṭṭhā nāma jāti -- khattiyajāti brāhmaṇajāti. esā ukkaṭṭhā nāma jāti ...pe0 ....

akkoso nāma dve akkosā -- hīno ca akkoso ukkaṭṭho ca akkoso. hīno nāma akkoso -- oṭṭhosi, meṇḍosi, goṇosi, gadrabhosi, tiracchānagatosi, nerayikosi; natthi tuyhaṁ sugati; duggati yeva tuyhaṁ pāṭikaṅkhāti, yakārena vā bhakārena vā kāṭakoṭacikāya vā. eso hīno nāma akkoso. ukkaṭṭho nāma akkoso -- paṇḍitosi, byattosi, medhāvīsi, bahussutosi, dhammakathikosi; natthi tuyhaṁ duggati; sugati yeva tuyhaṁ pāṭikaṅkhāti. eso ukkaṭṭho nāma akkoso.

39. upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `caṇḍālo veno nesādo rathakāro pukkuso'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `khattiyo brāhmaṇo'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `avakaṇṇako javakaṇṇako dhaniṭṭhako saviṭṭhako kulavaḍḍhako'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `buddharakkhito dhammarakkhito saṅgharakkhito'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `kosiyo bhāradvājo'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `gotamo moggallāno kaccāno vāsiṭṭho'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `koṭṭhako pupphachaḍḍako'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `kassako vāṇijo gorakkho'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `naḷakāro kumbhakāro pesakāro cammakāro nahāpito'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `muddiko gaṇako lekhako'ti bhaṇatī” ti. āpatti vācāya, vācāya pācittiyassa.

40. upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `kuṭṭhiko gaṇḍiko kilāsiko sosiko apamāriko'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `madhumehiko'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `atidīgho atirasso atikaṇho accodāto'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `nātidīgho nātirasso nātikaṇho nāccodāto'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `rāgapariyuṭṭhito dosapariyuṭṭhito mohapariyuṭṭhito'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `vītarāgo vītadoso vītamoho'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `pārājikaṁ ajjhāpanno, saṅghādisesaṁ ajjhāpanno, thullaccayaṁ ajjhāpanno, pācittiyaṁ ajjhāpanno, pāṭidesanīyaṁ ajjhāpanno, dukkaṭaṁ ajjhāpanno, dubbhāsitaṁ ajjhāpanno'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `sotāpanno'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `oṭṭho meṇḍo goṇo gadrabho tiracchānagato nerayiko, natthi tassa sugati, duggatiyeva tassa pāṭikaṅkhā'ti bhaṇatī” ti. āpatti vācāya, vācāya pācittiyassa.

upasampanno upasampannassa sutvā upasampannassa pesuññaṁ upasaṁharati -- “itthannāmo taṁ `paṇḍito byatto medhāvī bahussuto dhammakathiko, natthi tassa duggati, sugati yeva tassa pāṭikaṅkhā'ti bhaṇatī” ti. āpatti vācāya, vācāya pācittiyassa.

41. upasampanno upasampannassa sutvā upasampannassa pesuññaṁ upasaṁharati -- “itthannāmo `santi idhekacce caṇḍālā venā nesādā rathakārā, pukkusā'ti bhaṇati, na so aññaṁ bhaṇati, taññeva bhaṇatī” ti. āpatti vācāya, vācāya dukkaṭassa.

upasampanno upasampannassa sutvā upasampannassa pesuññaṁ upasaṁharati -- “itthannāmo `santi idhekacce khattiyā brāhmaṇā'ti bhaṇati, na so aññaṁ bhaṇati, taññeva bhaṇatī'ti. āpatti vācāya, vācāya dukkaṭassa ...pe0 ....

upasampanno upasampannassa sutvā upasampannassa pesuññaṁ upasaṁharati -- “itthannāmo `santi idhekacce paṇḍitā byattā medhāvī bahussutā dhammakathikā, natthi tesaṁ duggati, sugati yeva tesaṁ pāṭikaṅkhā'ti bhaṇati, na so aññaṁ bhaṇati, taññeva bhaṇatī” ti. āpatti vācāya, vācāya dukkaṭassa.

upasampanno upasampannassa sutvā upasampannassa pesuññaṁ upasaṁharati -- “itthannāmo `ye nūna caṇḍālā venā nesādā rathakārā pukkusā'ti bhaṇati, na so aññaṁ bhaṇati, taññeva bhaṇatī” ti. āpatti vācāya, vācāya dukkaṭassa.

upasampanno upasampannassa sutvā upasampannassa pesuññaṁ upasaṁharati -- “itthannāmo `ye nūna paṇḍitā byattā medhāvī bahussutā dhammakathikā'ti bhaṇati, na so aññaṁ bhaṇati, taññeva bhaṇatī” ti. āpatti vācāya, vācāya dukkaṭassa.

upasampanno upasampannassa sutvā upasampannassa pesuññaṁ upasaṁharati -- “itthannāmo `na mayaṁ caṇḍālā venā nesādā rathakārā pukkusā'ti bhaṇati, na so aññaṁ bhaṇati, taññeva bhaṇatī” ti. āpatti vācāya, vācāya dukkaṭassa.

upasampanno upasampannassa sutvā upasampannassa pesuññaṁ upasaṁharati -- “itthannāmo `na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugati yeva amhākaṁ pāṭikaṅkhā'ti bhaṇati, na so aññaṁ bhaṇati, taññeva bhaṇatī” ti. āpatti vācāya, vācāya dukkaṭassa.

42. upasampanno upasampannassa sutvā upasampannassa pesuññaṁ upasaṁharati; āpatti vācāya, vācāya pācittiyassa.

upasampanno upasampannassa sutvā anupasampannassa pesuññaṁ upasaṁharati, āpatti dukkaṭassa.

upasampanno anupasampannassa sutvā upasampannassa pesuññaṁ upasaṁharati, āpatti dukkaṭassa.

upasampanno anupasampannassa sutvā anupasampannassa pesuññaṁ upasaṁharati, āpatti dukkaṭassa.

43. anāpatti napiyakamyassa, nabhedādhippāyassa, ummattakassa, ādikammikassāti.

pesuññasikkhāpadaṁ niṭṭhitaṁ tatiyaṁ.

4. padasodhammasikkhāpadaṁ

44. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū upāsake padaso dhammaṁ vācenti. upāsakā bhikkhūsu agāravā appatissā asabhāgavuttikā viharanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū upāsake padaso dhammaṁ vācessanti! upāsakā bhikkhūsu agāravā appatissā asabhāgavuttikā viharantī” ti. atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira tumhe, bhikkhave, upāsake padaso dhammaṁ vācetha; upāsakā bhikkhūsu agāravā appatissā asabhāgavuttikā viharantī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, upāsake padaso dhammaṁ vācessatha! upāsakā bhikkhūsu agāravā appatissā asabhāgavuttikā viharanti! netaṁ, moghapurisā, appasannānaṁ vā pasādāya pasannānaṁ vā bhiyyobhāvāya ...pe0 ... evañca pana, bhikkhave, imaṁ sikkhāpadaṁ uddiseyyātha --

45. “yo pana bhikkhu anupasampannaṁ padaso dhammaṁ vāceyya pācittiyan”-ti.

46. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

anupasampanno nāma bhikkhuñca bhikkhuniñca ṭhapetvā avaseso anupasampanno nāma.

padaso nāma padaṁ, anupadaṁ, anvakkharaṁ, anubyañjanaṁ.

padaṁ nāma ekato paṭṭhapetvā ekato osāpenti. anupadaṁ nāma pāṭekkaṁ paṭṭhapetvā ekato osāpenti. anvakkharaṁ nāma “rūpaṁ aniccan”-ti vuccamāno, “ru” nti opāteti. anubyañjanaṁ nāma “rūpaṁ aniccan”-ti vuccamāno, “vedanā aniccā” ti saddaṁ nicchāreti.

yañca padaṁ, yañca anupadaṁ, yañca anvakkharaṁ, yañca anubyañjanaṁ -- sabbametaṁ padaso {padaso dhammo (itipi)} nāma.

dhammo nāma buddhabhāsito, sāvakabhāsito, isibhāsito, devatābhāsito, atthūpasañhito, dhammūpasañhito.

vāceyyāti padena vāceti, pade pade āpatti pācittiyassa. akkharāya vāceti, akkharakkharāya āpatti pācittiyassa.

47. anupasampanne anupasampannasaññī padaso dhammaṁ vāceti, āpatti pācittiyassa. anupasampanne vematiko padaso dhammaṁ vāceti, āpatti pācittiyassa. anupasampanne upasampannasaññī padaso dhammaṁ vāceti, āpatti pācittiyassa.

upasampanne anupasampannasaññī, āpatti dukkaṭassa. upasampanne vematiko, āpatti dukkaṭassa. upasampanne upasampannasaññī, anāpatti.

48. anāpatti ekato uddisāpento, ekato sajjhāyaṁ karonto, yebhuyyena paguṇaṁ ganthaṁ bhaṇantaṁ opāteti, osārentaṁ opāteti, ummattakassa, ādikammikassāti.

padasodhammasikkhāpadaṁ niṭṭhitaṁ catutthaṁ.

5. sahaseyyasikkhāpadaṁ

49. tena samayena buddho bhagavā āḷaviyaṁ viharati aggāḷave cetiye. tena kho pana samayena upāsakā ārāmaṁ āgacchanti dhammassavanāya. dhamme bhāsite therā bhikkhū yathāvihāraṁ gacchanti. navakā bhikkhū tattheva upaṭṭhānasālāyaṁ upāsakehi saddhiṁ muṭṭhassatī, asampajānā, naggā, vikūjamānā, kākacchamānā seyyaṁ kappenti. upāsakā ujjhāyanti khiyyanti vipācenti -- “kathañhi nāma bhadantā muṭṭhassatī asampajānā naggā vikūjamānā kākacchamānā seyyaṁ kappessantī” ti! assosuṁ kho bhikkhū tesaṁ upāsakānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhū anupasampannena sahaseyyaṁ kappessantī” ti! atha kho te bhikkhū te navake bhikkhū anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira, bhikkhave, bhikkhū anupasampannena sahaseyyaṁ kappentī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma te, bhikkhave, moghapurisā anupasampannena sahaseyyaṁ kappessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu anupasampannena sahaseyyaṁ kappeyya pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

50. atha kho bhagavā āḷaviyaṁ yathābhirantaṁ viharitvā yena kosambī tena cārikaṁ pakkāmi. anupubbena cārikaṁ caramāno yena kosambī tadavasari. tatra sudaṁ bhagavā kosambiyaṁ viharati badarikārāme. bhikkhū āyasmantaṁ rāhulaṁ etadavocuṁ -- “bhagavatā, āvuso rāhula, sikkhāpadaṁ paññattaṁ -- `na anupasampannena sahaseyyā kappetabbā'ti. seyyaṁ, āvuso rāhula, jānāhī” ti. atha kho āyasmā rāhulo seyyaṁ alabhamāno vaccakuṭiyā seyyaṁ kappesi. atha kho bhagavā rattiyā paccūsasamayaṁ paccuṭṭhāya yena vaccakuṭi tenupasaṅkami; upasaṅkamitvā ukkāsi. āyasmāpi rāhulo ukkāsi. “ko etthā” ti? “ahaṁ, bhagavā, rāhulo” ti. “kissa tvaṁ, rāhula, idha nisinnosī” ti? atha kho āyasmā rāhulo bhagavato etamatthaṁ ārocesi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, anupasampannena dirattatirattaṁ sahaseyyaṁ kappetuṁ. evañca pana, bhikkhave, imaṁ sikkhāpadaṁ uddiseyyātha --

51. “yo pana bhikkhu anupasampannena uttaridirattatirattaṁ sahaseyyaṁ kappeyya, pācittiyan”-ti.

52. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

anupasampanno nāma bhikkhuṁ ṭhapetvā avaseso anupasampanno nāma.

uttaridirattatirattanti atirekadirattatirattaṁ.

sahāti ekato.

seyyā nāma sabbacchannā, sabbaparicchannā, yebhuyyenacchannā, yebhuyyena paricchannā.

seyyaṁ kappeyyāti catutthe divase atthaṅgate sūriye, anupasampanne nipanne, bhikkhu nipajjati, āpatti pācittiyassa. bhikkhu nipanne, anupasampanno nipajjati, āpatti pācittiyassa. ubho vā nipajjanti, āpatti pācittiyassa. uṭṭhahitvā punappunaṁ nipajjanti, āpatti pācittiyassa.

53. anupasampanne anupasampannasaññī uttaridirattatirattaṁ sahaseyyaṁ kappeti, āpatti pācittiyassa. anupasampanne vematiko uttaridirattatirattaṁ sahaseyyaṁ kappeti, āpatti pācittiyassa. anupasampanne upasampannasaññī uttaridirattatirattaṁ sahaseyyaṁ kappeti, āpatti pācittiyassa.

upaḍḍhacchanne upaḍḍhaparicchanne, āpatti dukkaṭassa. upasampanne anupasampannasaññī, āpatti dukkaṭassa. upasampanne vematiko, āpatti dukkaṭassa. upasampanne upasampannasaññī, anāpatti.

54. anāpatti dvetisso rattiyo vasati, ūnakadvetisso rattiyo vasati, dve rattiyo vasitvā tatiyāya rattiyā purāruṇā nikkhamitvā puna vasati, sabbacchanne, sabbaaparicchanne, sabbaparicchanne sabbaacchanne {vasati, sabbaacchanne sabbaaparicchanne, (sī0)}, yebhuyyena acchanne, yebhuyyena aparicchanne, anupasampanne nipanne bhikkhu nisīdati, bhikkhu nipanne anupasampanno nisīdati, ubho vā nisīdanti, ummattakassa, ādikammikassāti.

sahaseyyasikkhāpadaṁ niṭṭhitaṁ pañcamaṁ.

6. dutiyasahaseyyasikkhāpadaṁ

55. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā anuruddho kosalesu janapade {ettha ambaṭṭhasuttādiṭīkā oloketabbā} sāvatthiṁ gacchanto sāyaṁ aññataraṁ gāmaṁ upagacchi. tena kho pana samayena tasmiṁ gāme aññatarissā itthiyā āvasathāgāraṁ paññattaṁ hoti. atha kho āyasmā anuruddho yena sā itthī tenupasaṅkami; upasaṅkamitvā taṁ itthiṁ etadavoca -- “sace te, bhagini, agaru, vaseyyāma ekarattaṁ āvasathāgāre” ti. “vaseyyātha, bhante” ti. aññepi addhikā yena sā itthī tenupasaṅkamiṁsu; upasaṅkamitvā taṁ itthiṁ etadavocuṁ -- “sace te, ayye, agaru vaseyyāma ekarattaṁ āvasathāgāre” ti. “eso kho ayyo samaṇo paṭhamaṁ upagato; sace so anujānāti, vaseyyāthā” ti. atha kho te addhikā yenāyasmā anuruddho tenupasaṅkamiṁsu; upasaṅkamitvā āyasmantaṁ anuruddhaṁ etadavocuṁ -- “sace te, bhante, agaru, vaseyyāma ekarattaṁ āvasathāgāre” ti. “vaseyyātha, āvuso” ti. atha kho sā itthī āyasmante anuruddhe saha dassanena paṭibaddhacittā ahosi. atha kho sā itthī yenāyasmā anuruddho tenupasaṅkami; upasaṅkamitvā āyasmantaṁ anuruddhaṁ etadavoca -- “ayyo, bhante, imehi manussehi ākiṇṇo na phāsu viharissati. sādhāhaṁ, bhante, ayyassa mañcakaṁ abbhantaraṁ paññapeyyan”-ti. adhivāsesi kho āyasmā anuruddho tuṇhībhāvena. atha kho sā itthī āyasmato anuruddhassa mañcakaṁ abbhantaraṁ paññapetvā alaṅkatappaṭiyattā gandhagandhinī yenāyasmā anuruddho tenupasaṅkami; upasaṅkamitvā āyasmantaṁ anuruddhaṁ etadavoca -- “ayyo, bhante, abhirūpo dassanīyo pāsādiko, ahaṁ camhi abhirūpā dassanīyā pāsādikā. sādhāhaṁ, bhante, ayyassa pajāpati bhaveyyan”-ti. evaṁ vutte āyasmā anuruddho tuṇhī ahosi. dutiyampi kho ...pe0 ... tatiyampi kho sā itthī āyasmantaṁ anuruddhaṁ etadavoca -- “ayyo, bhante, abhirūpo dassanīyo pāsādiko, ahañcamhi abhirūpā dassanīyā pāsādikā. sādhu, bhante, ayyo mañceva paṭicchatu {sampaṭicchatu (syā0)} sabbañca sāpateyyan”-ti. tatiyampi kho āyasmā anuruddho tuṇhī ahosi. atha kho sā itthī sāṭakaṁ nikkhipitvā āyasmato anuruddhassa purato caṅkamatipi tiṭṭhatipi nisīdatipi seyyampi kappeti. atha kho āyasmā anuruddho indriyāni okkhipitvā taṁ itthiṁ neva olokesi napi ālapi. atha kho sā itthī -- “acchariyaṁ vata bho, abbhutaṁ vata bho! bahū me manussā satenapi sahassenapi pahiṇanti. ayaṁ pana samaṇo -- mayā sāmaṁ yāciyamāno -- na icchati mañceva paṭicchituṁ sabbañca sāpateyyan”-ti sāṭakaṁ nivāsetvā āyasmato anuruddhassa pādesu sirasā nipatitvā āyasmantaṁ anuruddhaṁ etadavoca -- “accayo maṁ, bhante, accagamā yathābālaṁ yathāmūḷhaṁ yathāakusalaṁ yāhaṁ evamakāsiṁ. tassā me, bhante, ayyo accayaṁ accayato paṭiggaṇhātu āyatiṁ saṁvarāyā” ti. “taggha tvaṁ, bhagini, accayo accagamā yathābālaṁ yathāmūḷhaṁ yathāakusalaṁ yā tvaṁ evamakāsi. yato ca kho tvaṁ, bhagini, accayaṁ accayato disvā yathādhammaṁ paṭikarosi, taṁ te mayaṁ paṭiggaṇhāma. vuddhi hesā, bhagini, ariyassa vinaye yo accayaṁ accayato disvā yathādhammaṁ paṭikaroti āyatiñca saṁvaraṁ āpajjatī” ti.

atha kho sā itthī tassā rattiyā accayena āyasmantaṁ anuruddhaṁ paṇītena khādanīyena bhojanīyena sahatthā santappetvā sampavāretvā, āyasmantaṁ anuruddhaṁ bhuttāviṁ onītapattapāṇiṁ abhivādetvā ekamantaṁ nisīdi. ekamantaṁ nisinnaṁ kho taṁ itthiṁ āyasmā anuruddho dhammiyā kathāya sandassesi samādapesi samuttejesi sampahaṁsesi. atha kho sā itthī -- āyasmatā anuruddhena dhammiyā kathāya sandassitā samādapitā samuttejitā sampahaṁsitā -- āyasmantaṁ anuruddhaṁ etadavoca -- “abhikkantaṁ, bhante, abhikkantaṁ, bhante! seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya -- cakkhumanto rūpāni dakkhantīti, evamevaṁ ayyena anuruddhena anekapariyāyena dhammo pakāsito. esāhaṁ, bhante, taṁ bhagavantaṁ saraṇaṁ gacchāmi dhammañca bhikkhusaṅghañca. upāsikaṁ maṁ ayyo dhāretu ajjatagge pāṇupetaṁ saraṇaṁ gatan”-ti.

atha kho āyasmā anuruddho sāvatthiyaṁ gantvā bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā anuruddho mātugāmena sahaseyyaṁ kappessatī” ti! atha kho te bhikkhū āyasmantaṁ anuruddhaṁ anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira tvaṁ, anuruddha, mātugāmena sahaseyyaṁ kappesī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, anuruddha, mātugāmena sahaseyyaṁ kappessasi! netaṁ, anuruddha, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

56. “yo pana bhikkhu mātugāmena sahaseyyaṁ kappeyya pācittiyan”-ti.

57. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

mātugāmo nāma manussitthī, na yakkhī {yakkhinī (ka0)}, na petī, na tiracchānagatā; antamaso tadahujātāpi dārikā, pageva mahattarī.

sahāti ekato.

seyyā nāma sabbacchannā, sabbaparicchannā, yebhuyyenacchannā, yebhuyyena paricchannā.

seyyaṁ kappeyyāti atthaṅgate sūriye, mātugāme nipanne bhikkhu nipajjati, āpatti pācittiyassa. bhikkhu nipanne mātugāmo nipajjati, āpatti pācittiyassa. ubho vā nipajjanti, āpatti pācittiyassa. uṭṭhahitvā punappunaṁ nipajjanti, āpatti pācittiyassa.

58. mātugāme mātugāmasaññī sahaseyyaṁ kappeti, āpatti pācittiyassa. mātugāme vematiko sahaseyyaṁ kappeti, āpatti pācittiyassa. mātugāme amātugāmasaññī sahaseyyaṁ kappeti, āpatti pācittiyassa.

upaḍḍhacchanne upaḍḍhaparicchanne, āpatti dukkaṭassa. yakkhiyā vā petiyā vā paṇḍakena vā tiracchānagatitthiyā vā sahaseyyaṁ kappeti, āpatti dukkaṭassa. amātugāme mātugāmasaññī, āpatti dukkaṭassa. amātugāme vematiko, āpatti dukkaṭassa. amātugāme amātugāmasaññī, anāpatti.

59. anāpatti sabbacchanne sabbaaparicchanne, sabbaparicchanne sabbaacchanne {anāpatti sabbaacchanne sabbaaparicchanne, (sī0)}, yebhuyyena acchanne, yebhuyyena aparicchanne, mātugāme nipanne bhikkhu nisīdati, bhikkhu nipanne mātugāmo nisīdati, ubho vā nisīdanti, ummattakassa, ādikammikassāti.

dutiyasahaseyyasikkhāpadaṁ niṭṭhitaṁ chaṭṭhaṁ.

7. dhammadesanāsikkhāpadaṁ

60. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā udāyī sāvatthiyaṁ kulūpako hoti, bahukāni kulāni upasaṅkamati. atha kho āyasmā udāyī pubbaṇhasamayaṁ nivāsetvā pattacīvaramādāya yena aññataraṁ kulaṁ tenupasaṅkami. tena kho pana samayena gharaṇī nivesanadvāre nisinnā hoti, gharasuṇhā āvasathadvāre nisinnā hoti. atha kho āyasmā udāyī yena gharaṇī tenupasaṅkami; upasaṅkamitvā gharaṇiyā upakaṇṇake dhammaṁ desesi. atha kho gharasuṇhāya etadahosi -- “ki nu kho so samaṇo sassuyā jāro udāhu obhāsatī” ti?

atha kho āyasmā udāyī gharaṇiyā upakaṇṇake dhammaṁ desetvā yena gharasuṇhā tenupasaṅkami; upasaṅkamitvā gharasuṇhāya upakaṇṇake dhammaṁ desesi. atha kho gharaṇiyā etadahosi -- “kiṁ nu kho so samaṇo gharasuṇhāya jāro udāhu obhāsatī” ti ? atha kho āyasmā udāyī gharasuṇhāya upakaṇṇake dhammaṁ desetvā pakkāmi. atha kho gharaṇī gharasuṇhaṁ etadavoca -- “he je, kiṁ te eso samaṇo avocā” ti? “dhammaṁ me, ayye, desesi”. “ayyāya pana kiṁ avocā” ti? “mayhampi dhammaṁ desesī” ti. tā ujjhāyanti khiyyanti vipācenti -- “kathañhi nāma ayyo udāyī mātugāmassa upakaṇṇake dhammaṁ desessati! nanu nāma vissaṭṭhena vivaṭena dhammo desetabbo” ti?

assosuṁ kho bhikkhū tāsaṁ itthīnaṁ ujjhāyantīnaṁ khiyyantīnaṁ vipācentīnaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā udāyī mātugāmassa dhammaṁ desessatī” ti! atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira tvaṁ, udāyi, mātugāmassa dhammaṁ desesī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, mātugāmassa dhammaṁ desessasi. netaṁ moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu mātugāmassa dhammaṁ deseyya pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

61. tena kho pana samayena upāsikā bhikkhū passitvā etadavocuṁ -- “iṅghāyyā dhammaṁ desethā” ti. “na, bhaginī, kappati mātugāmassa dhammaṁ desetu” nti. “iṅghāyyā chappañcavācāhi dhammaṁ desetha, sakkā ettakenapi dhammo aññātu” nti. “na, bhaginī, kappati mātugāmassa dhammaṁ desetu” nti. kukkuccāyantā na desesuṁ. upāsikā ujjhāyanti khiyyanti vipācenti -- “kathañhi nāma ayyā amhehi yāciyamānā dhammaṁ na desessantī” ti! assosuṁ kho bhikkhū tāsaṁ upāsikānaṁ ujjhāyantīnaṁ khiyyantīnaṁ vipācentīnaṁ. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, mātugāmassa chappañcavācāhi dhammaṁ desetuṁ. evañca pana, bhikkhave, imaṁ sikkhāpadaṁ uddiseyyātha --

“yo pana bhikkhū mātugāmassa uttarichappañcavācāhi dhammaṁ deseyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

62. tena kho pana samayena chabbaggiyā bhikkhū -- “bhagavatā anuññātaṁ mātugāmassa chappañcavācāhi dhammaṁ desetu” nti te aviññuṁ purisaviggahaṁ upanisīdāpetvā mātugāmassa uttarichappañcavācāhi dhammaṁ desenti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū aviññuṁ purisaviggahaṁ upanisīdāpetvā mātugāmassa uttarichappañcavācāhi dhammaṁ desessantī” ti!

atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira tumhe, bhikkhave, aviññuṁ purisaviggahaṁ upanisīdāpetvā mātugāmassa uttarichappañcavācāhi dhammaṁ desethā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, aviññuṁ purisaviggahaṁ upanisīdāpetvā mātugāmassa uttarichappañcavācāhi dhammaṁ desessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

63. “yo pana bhikkhu mātugāmassa uttarichappañcavācāhi dhammaṁ deseyya, aññatra viññunā purisaviggahena, pācittiyan”-ti.

64. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

mātugāmo nāma manussitthī; na yakkhī na petī na tiracchānagatā; viññū, paṭibalā subhāsitadubbhāsitaṁ duṭṭhullāduṭṭhullaṁ ājānituṁ.

uttarichappañcavācāhīti atirekachappañcavācāhi.

dhammo nāma buddhabhāsito, sāvakabhāsito, isibhāsito, devatābhāsito, atthūpasañhito, dhammūpasañhito.

deseyyāti padena deseti, pade pade āpatti pācittiyassa. akkharāya deseti, akkharakkharāya āpatti pācittiyassa.

aññatra viññunā purisaviggahenāti ṭhapetvā viññuṁ purisaviggahaṁ. viññū nāma purisaviggaho, paṭibalo hoti subhāsitadubbhāsitaṁ duṭṭhullāduṭṭhullaṁ ājānituṁ.

65. mātugāme mātugāmasaññī uttarichappañcavācāhi dhammaṁ deseti, aññatra viññunā purisaviggahena, āpatti pācittiyassa. mātugāme vematiko uttarichappañcavācāhi dhammaṁ deseti, aññatra viññunā purisaviggahena, āpatti pācittiyassa. mātugāme amātugāmasaññī uttarichappañcavācāhi dhammaṁ deseti, aññatra viññunā purisaviggahena, āpatti pācittiyassa.

yakkhiyā vā petiyā vā paṇḍakassa vā tiracchānagatamanussaviggahitthiyā vā uttarichappañcavācāhi dhammaṁ deseti, aññatra viññunā purisaviggahena, āpatti dukkaṭassa. amātugāme mātugāmasaññī, āpatti dukkaṭassa. amātugāme vematiko, āpatti dukkaṭassa. amātugāme amātugāmasaññī, anāpatti.

66. anāpatti viññunā purisaviggahena, chappañcavācāhi dhammaṁ deseti, ūnakachappañcavācāhi dhammaṁ deseti, uṭṭhahitvā puna nisīditvā deseti, mātugāmo uṭṭhahitvā puna nisīdati tasmiṁ deseti, aññassa mātugāmassa deseti, pañhaṁ pucchati, pañhaṁ puṭṭho katheti, aññassatthāya bhaṇantaṁ mātugāmo suṇāti, ummattakassa, ādikammikassāti.

dhammadesanāsikkhāpadaṁ niṭṭhitaṁ sattamaṁ.

8. bhūtārocanasikkhāpadaṁ

67. {pārā0 193} tena samayena buddho bhagavā vesāliyaṁ viharati mahāvane kūṭāgārasālāyaṁ. tena kho pana samayena sambahulā sandiṭṭhā sambhattā bhikkhū vaggumudāya nadiyā tīre vassaṁ upagacchiṁsu. tena kho pana samayena vajjī dubbhikkhā hoti -- dvīhitikā setaṭṭhikā salākāvuttā, na sukarā uñchena paggahena yāpetuṁ. atha kho tesaṁ bhikkhūnaṁ etadahosi -- “etarahi kho vajjī dubbhikkhā -- dvīhitikā setaṭṭhikā salākāvuttā, na sukarā uñchena paggahena yāpetuṁ. kena nu kho mayaṁ upāyena samaggā sammodamānā avivadamānā phāsukaṁ vassaṁ vaseyyāma, na ca piṇḍakena kilameyyāmā” ti? ekacce evamāhaṁsu -- “handa mayaṁ, āvuso, gihīnaṁ kammantaṁ adhiṭṭhema. evaṁ te amhākaṁ dātuṁ maññissanti. evaṁ mayaṁ samaggā sammodamānā avivadamānā phāsukaṁ vassaṁ vasissāma, na ca piṇḍakena kilamissāmā” ti. ekacce evamāhaṁsu -- “alaṁ, āvuso, kiṁ gihīnaṁ kammantaṁ adhiṭṭhitena? handa mayaṁ, āvuso, gihīnaṁ dūteyyaṁ harāma. evaṁ te amhākaṁ dātuṁ maññissanti. evaṁ mayaṁ samaggā sammodamānā avivadamānā phāsukaṁ vassaṁ vasissāma, na ca piṇḍakena kilamissāmā” ti. ekacce evamāhaṁsu -- “alaṁ, āvuso; kiṁ gihīnaṁ kammantaṁ adhiṭṭhitena! kiṁ gihīnaṁ dūteyyaṁ haṭena! handa mayaṁ, āvuso, gihīnaṁ aññamaññassa uttarimanussadhammassa vaṇṇaṁ bhāsissāma -- `asuko bhikkhu paṭhamassa jhānassa lābhī, asuko bhikkhu dutiyassa jhānassa lābhī, asuko bhikkhu tatiyassa jhānassa lābhī, asuko bhikkhu catutthassa jhānassa lābhī, asuko bhikkhu sotāpanno, asuko bhikkhu sakadāgāmī, asuko bhikkhu anāgāmī, asuko bhikkhu arahā, asuko bhikkhu tevijjo, asuko bhikkhu chaḷabhiññoti. evaṁ te amhākaṁ dātuṁ maññissanti. evaṁ mayaṁ samaggā sammodamānā avivadamānā phāsukaṁ vassaṁ vasissāma, na ca piṇḍakena kilamissāmā” ti. eso yeva kho, āvuso, seyyo, yo amhākaṁ gihīnaṁ aññamaññassa uttarimanussadhammassa vaṇṇo bhāsito” ti.

atha kho te bhikkhū gihīnaṁ aññamaññassa uttarimanussadhammassa vaṇṇaṁ bhāsiṁsu -- “asuko bhikkhu paṭhamassa jhānassa lābhī ...pe0 ... asuko bhikkhu chaḷabhiñño” ti. atha kho te manussā -- “lābhā vata no, suladdhaṁ vata no, yesaṁ no evarūpā bhikkhū vassaṁ upagatā, na vata no ito pubbe evarūpā bhikkhū vassaṁ upagatā, yathayime bhikkhū sīlavanto kalyāṇadhammā” ti. te na tādisāni bhojanāni attanā bhuñjanti, mātāpitūnaṁ denti puttadārassa denti dāsakammakaraporisassa denti mittāmaccānaṁ denti ñātisālohitānaṁ denti yādisāni bhikkhūnaṁ denti. na tādisāni khādanīyāni sāyanīyāni pānāni attanā khādanti sāyanti pivanti {attanā pivanti (syā0 ka0)} mātāpitūnaṁ denti puttadārassa denti dāsakammakaraporisassa denti mittāmaccānaṁ denti ñātisālohitānaṁ denti, yādisāni bhikkhūnaṁ denti. atha kho te bhikkhū vaṇṇavā ahesuṁ pīṇindriyā pasannamukhavaṇṇā vippasannachavivaṇṇā.

68. āciṇṇaṁ kho panetaṁ vassaṁvuṭṭhānaṁ bhikkhūnaṁ bhagavantaṁ dassanāya upasaṅkamituṁ. atha kho te bhikkhū vassaṁvuṭṭhā temāsaccayena senāsanaṁ saṁsāmetvā pattacīvaramādāya yena vesālī tena pakkamiṁsu. anupubbena yena vesālī mahāvanaṁ kūṭāgārasālā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. tena kho pana samayena disāsu vassaṁvuṭṭhā bhikkhū kisā honti lūkhā dubbaṇṇā uppaṇḍuppaṇḍukajātā dhamanisanthatagattā. vaggumudātīriyā pana bhikkhū vaṇṇavā honti pīṇindriyā pasannamukhavaṇṇā vippasannachavivaṇṇā. āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ. atha kho bhagavā vaggumudātīriye bhikkhū etadavoca -- “kacci, bhikkhave, khamanīyaṁ, kacci yāpanīyaṁ, kacci samaggā sammodamānā avivadamānā phāsukaṁ vassaṁ vasittha, na ca piṇḍakena kilamitthā” ti? “khamanīyaṁ bhagavā, yāpanīyaṁ bhagavā. samaggā ca mayaṁ, bhante, sammodamānā avivadamānā phāsukaṁ vassaṁ vasimhā, na ca piṇḍakena kilamimhā” ti. jānantāpi tathāgatā pucchanti, jānantāpi na pucchanti. kālaṁ viditvā pucchanti, kālaṁ viditvā na pucchanti. atthasañhitaṁ tathāgatā pucchanti, no anatthasañhitaṁ. anatthasañhite setughāto tathāgatānaṁ. dvīhākārehi buddhā bhagavanto bhikkhū paṭipucchanti -- dhammaṁ vā desessāma, sāvakānaṁ vā sikkhāpadaṁ paññapessāmāti.

atha kho bhagavā vaggumudātīriye bhikkhū etadavoca -- “yathā kathaṁ pana tumhe, bhikkhave, samaggā sammodamānā avivadamānā phāsukaṁ vassaṁ vasittha, na ca piṇḍakena kilamitthā” ti? atha kho te bhikkhū bhagavato etamatthaṁ ārocesuṁ. “kacci pana vo, bhikkhave, bhūtan”-ti? “bhūtaṁ, bhagavā” ti. vigarahi buddho bhagavā ...pe0 ... kathañhi nāma tumhe, bhikkhave, udarassa kāraṇā gihīnaṁ aññamaññassa uttarimanussadhammassa vaṇṇaṁ bhāsissatha! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

69. “yo pana bhikkhu anupasampannassa uttarimanussadhammaṁ āroceyya bhūtasmiṁ, pācittiyan”-ti.

70. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

anupasampanno nāma bhikkhuñca bhikkhuniñca ṭhapetvā, avaseso anupasampanno nāma.

{pārā0 198} uttarimanussadhammo nāma jhānaṁ, vimokkho, samādhi, samāpatti, ñāṇadassanaṁ, maggabhāvanā, phalasacchikiriyā, kilesappahānaṁ, vinīvaraṇatā cittassa, suññāgāre abhirati.

{pārā0 199} jhānanti paṭhamaṁ jhānaṁ, dutiyaṁ jhānaṁ, tatiyaṁ jhānaṁ, catutthaṁ jhānaṁ.

{pārā0 199} vimokkhoti suññato vimokkho, animitto vimokkho, appaṇihito vimokkho.

{pārā0 199} samādhīti suññato samādhi, animitto samādhi, appaṇihito samādhi.

{pārā0 199} samāpattīti suññatā samāpatti, animittā samāpatti, appaṇihitā samāpatti.

{pārā0 199} ñāṇadassananti tisso vijjā.

{pārā0 199} maggabhāvanāti cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo.

{pārā0 199} phalasacchikiriyāti sotāpattiphalassa sacchikiriyā, sakadāgāmiphalassa sacchikiriyā, anāgāmiphalassa sacchikiriyā, arahattassa {arahattaphalassa (syā0)} sacchikiriyā.

{pārā0 199} kilesappahānanti rāgassa pahānaṁ, dosassa pahānaṁ, mohassa pahānaṁ.

{pārā0 199} vinīvaraṇatā cittassāti rāgā cittaṁ vinīvaraṇatā, dosā cittaṁ vinīvaraṇatā, mohā cittaṁ vinīvaraṇatā.

{pārā0 199} suññāgāre abhiratīti paṭhamena jhānena suññāgāre abhirati, dutiyena jhānena suññāgāre abhirati, tatiyena jhānena suññāgāre abhirati, catutthena jhānena suññāgāre abhirati.

71. āroceyyāti anupasampannassa -- “paṭhamaṁ jhānaṁ samāpajji” nti bhaṇantassa āpatti pācittiyassa.

āroceyyāti anupasampannassa -- “paṭhamaṁ jhānaṁ samāpajjāmī” ti bhaṇantassa āpatti pācittiyassa.

āroceyyāti anupasampannassa -- “paṭhamaṁ jhānaṁ samāpanno” ti bhaṇantassa āpatti pācittiyassa.

āroceyyāti anupasampannassa -- “paṭhamassa jhānassa lābhimhī” ti bhaṇantassa āpatti pācittiyassa.

āroceyyāti anupasampannassa -- “paṭhamassa jhānassa vasimhī” ti bhaṇantassa āpatti pācittiyassa.

āroceyyāti anupasampannassa -- “paṭhamaṁ jhānaṁ sacchikataṁ mayā” ti bhaṇantassa āpatti pācittiyassa.

āroceyyāti anupasampannassa -- “dutiyaṁ jhānaṁ ... tatiyaṁ jhānaṁ ... catutthaṁ jhānaṁ samāpajjiṁ, samāpajjāmi, samāpanno; catutthassa jhānassa lābhimhi, vasimhi; catutthaṁ jhānaṁ sacchikataṁ mayā” ti bhaṇantassa āpatti pācittiyassa.

āroceyyāti anupasampannassa -- “suññataṁ vimokkhaṁ ... animittaṁ vimokkhaṁ ... appaṇihitaṁ vimokkhaṁ ... suññataṁ samādhiṁ ... animittaṁ samādhiṁ ... appaṇihitaṁ samādhiṁ samāpajjiṁ, samāpajjāmi, samāpanno; appaṇihitassa samādhissa lābhimhi, vasimhi; appaṇihito samādhi sacchikato mayā” ti bhaṇantassa āpatti pācittiyassa.

āroceyyāti anupasampannassa -- “suññataṁ samāpattiṁ ... animittaṁ samāpattiṁ ... appaṇihitaṁ samāpattiṁ samāpajjiṁ, samāpajjāmi, samāpanno; appaṇihitāya samāpattiyā lābhimhi, vasimhi; appaṇihitā samāpatti sacchikatā mayā” ti bhaṇantassa āpatti pācittiyassa.

āroceyyāti anupasampannassa -- “tisso vijjā samāpajjiṁ, samāpajjāmi, samāpanno; tissannaṁ vijjānaṁ lābhimhi, vasimhi; tisso vijjā sacchikatā mayā” ti bhaṇantassa āpatti pācittiyassa.

āroceyyāti anupasampannassa -- “cattāro satipaṭṭhāne ... cattāro sammappadhāne ... cattāro iddhipāde samāpajjiṁ, samāpajjāmi, samāpanno; catunnaṁ iddhipādānaṁ lābhimhi, vasimhi; cattāro iddhipādā sacchikatā mayā” ti bhaṇantassa āpatti pācittiyassa.

āroceyyāti anupasampannassa -- “pañcindriyāni ... pañca balāni samāpajjiṁ, samāpajjāmi, samāpanno; pañcannaṁ balānaṁ lābhimhi, vasimhi; pañca balāni sacchikatāni mayā” ti bhaṇantassa āpatti pācittiyassa.

āroceyyāti anupasampannassa -- “satta bojjhaṅge samāpajjiṁ, samāpajjāmi, samāpanno; sattannaṁ bojjhaṅgānaṁ lābhimhi, vasimhi; satta bojjhaṅgā sacchikatā mayā” ti bhaṇantassa āpatti pācittiyassa.

āroceyyāti anupasampannassa -- “ariyaṁ aṭṭhaṅgikaṁ maggaṁ samāpajjiṁ, samāpajjāmi, samāpanno; ariyassa aṭṭhaṅgikassa maggassa lābhimhi, vasimhi; ariyo aṭṭhaṅgiko maggo sacchikato mayā” ti bhaṇantassa āpatti pācittiyassa.

āroceyyāti anupasampannassa -- “sotāpattiphalaṁ ... sakadāgāmiphalaṁ ... anāgāmiphalaṁ ... arahattaṁ samāpajjiṁ, samāpajjāmi, samāpanno; arahattassa lābhimhi, vasimhi; arahattaṁ {arahattaphalaṁ (syā0)} sacchikataṁ mayā” ti bhaṇantassa āpatti pācittiyassa.

āroceyyāti anupasampannassa -- “rāgo me catto ... doso me catto ... moho me catto, vanto, mutto, pahīno, paṭinissaṭṭho, ukkheṭito, samukkheṭito” ti bhaṇantassa āpatti pācittiyassa.

āroceyyāti anupasampannassa -- “rāgā me cittaṁ vinīvaraṇaṁ ... dosā me citta vinīvaraṇaṁ ... mohā me cittaṁ vinīvaraṇan”-ti bhaṇantassa āpatti pācittiyassa.

āroceyyāti anupasampannassa -- “suññāgāre paṭhamaṁ jhānaṁ ... dutiyaṁ jhānaṁ ... tatiyaṁ jhānaṁ ... catutthaṁ jhānaṁ samāpajjiṁ, samāpajjāmi, samāpanno; suññāgāre catutthassa jhānassa lābhimhi, vasimhi; suññāgāre catutthaṁ jhānaṁ sacchikataṁ mayā” ti bhaṇantassa āpatti pācittiyassa.

72. āroceyyāti anupasampannassa -- “paṭhamañca jhānaṁ dutiyañca jhānaṁ samāpajjiṁ, samāpajjāmi, samāpanno; paṭhamassa ca jhānassa dutiyassa ca jhānassa lābhimhi, vasimhi; paṭhamañca jhānaṁ dutiyañca jhānaṁ sacchikataṁ mayā” ti bhaṇantassa āpatti pācittiyassa.

āroceyyāti anupasampannassa -- “paṭhamañca jhānaṁ tatiyañca jhānaṁ ... paṭhamañca jhānaṁ catutthañca jhānaṁ samāpajjiṁ, samāpajjāmi, samāpanno; paṭhamassa ca jhānassa catutthassa ca jhānassa lābhimhi, vasimhi; paṭhamañca jhānaṁ catutthañca jhānaṁ sacchikataṁ mayā” ti bhaṇantassa āpatti pācittiyassa.

āroceyyāti anupasampannassa -- “paṭhamañca jhānaṁ suññatañca vimokkhaṁ ... animittañca vimokkhaṁ ... appaṇihitañca vimokkhaṁ ... suññatañca samādhiṁ ... animittañca samādhiṁ ... appaṇihitañca samādhiṁ samāpajjiṁ, samāpajjāmi, samāpanno; paṭhamassa ca jhānassa appaṇihitassa ca samādhissa lābhimhi, vasimhi; paṭhamañca jhānaṁ appaṇihito ca samādhi sacchikato mayā” ti bhaṇantassa āpatti pācittiyassa.

āroceyyāti anupasampannassa -- “paṭhamañca jhānaṁ suññatañca samāpattiṁ ... animittañca samāpattiṁ ... appaṇihitañca samāpattiṁ samāpajjiṁ, samāpajjāmi, samāpanno; paṭhamassa ca jhānassa appaṇihitāya ca samāpattiyā lābhimhi, vasimhi; paṭhamañca jhānaṁ appaṇihitā ca samāpatti sacchikatā mayā” ti bhaṇantassa āpatti pācittiyassa.

āroceyyāti anupasampannassa -- “paṭhamañca jhānaṁ tisso ca vijjā samāpajjiṁ, samāpajjāmi, samāpanno; paṭhamassa ca jhānassa tissannañca vijjānaṁ lābhimhi, vasimhi; paṭhamañca jhānaṁ tisso ca vijjā sacchikatā mayā” ti bhaṇantassa āpatti pācittiyassa.

āroceyyāti anupasampannassa -- “paṭhamañca jhānaṁ cattāro ca satipaṭṭhāne ...pe0 ... cattāro ca sammappadhāne ... cattāro ca iddhipāde samāpajjiṁ, samāpajjāmi, samāpanno; paṭhamassa ca jhānassa catunnañca iddhipādānaṁ lābhimhi, vasimhi; paṭhamañca jhānaṁ cattāro ca iddhipādā sacchikatā mayā” ti bhaṇantassa āpatti pācittiyassa.

āroceyyāti anupasampannassa -- “paṭhamañca jhānaṁ, pañca ca indriyāni ... pañca ca balāni samāpajjiṁ, samāpajjāmi, samāpanno; paṭhamassa ca jhānassa pañcannañca balānaṁ lābhimhi, vasimhi; paṭhamañca jhānaṁ pañca ca balāni sacchikatāni mayā” ti bhaṇantassa āpatti pācittiyassa.

āroceyyāti anupasampannassa -- “paṭhamañca jhānaṁ satta ca bojjhaṅge samāpajjiṁ, samāpajjāmi, samāpanno; paṭhamassa ca jhānassa sattannañca bojjhaṅgānaṁ lābhimhi, vasimhi; paṭhamañca jhānaṁ satta ca bojjhaṅgā sacchikatā mayā” ti bhaṇantassa āpatti pācittiyassa.

āroceyyāti anupasampannassa -- “paṭhamañca jhānaṁ ariyañca aṭṭhaṅgikaṁ maggaṁ samāpajjiṁ, samāpajjāmi, samāpanno; paṭhamassa ca jhānassa ariyassa ca aṭṭhaṅgikassa maggassa lābhimhi, vasimhi; paṭhamañca jhānaṁ ariyo ca aṭṭhaṅgiko maggo sacchikato mayā” ti bhaṇantassa āpatti pācittiyassa.

āroceyyāti anupasampannassa -- “paṭhamañca jhānaṁ sotāpattiphalañca ... sakadāgāmiphalañca ... anāgāmiphalañca ... arahattañca {arahattaphalañca (syā0)} samāpajjiṁ, samāpajjāmi, samāpanno; paṭhamassa ca jhānassa arahattassa {arahattaphalassa (syā0)} ca lābhimhi, vasimhi; paṭhamañca jhānaṁ arahattañca sacchikataṁ mayā” ti bhaṇantassa āpatti pācittiyassa.

āroceyyāti anupasampannassa -- “paṭhamañca jhānaṁ samāpajjiṁ, samāpajjāmi, samāpanno ... rāgo ca me catto ... doso ca me catto ... moho ca me catto, vanto, mutto, pahīno, paṭinissaṭṭho, ukkheṭito, samukkheṭito” ti bhaṇantassa āpatti pācittiyassa.

āroceyyāti anupasampannassa -- “paṭhamañca jhānaṁ samāpajjiṁ, samāpajjāmi, samāpanno ... rāgā ca me cittaṁ vinīvaraṇaṁ ... dosā ca me cittaṁ vinīvaraṇaṁ ... mohā ca me cittaṁ vinīvaraṇan”-ti bhaṇantassa āpatti pācittiyassa.

73. āroceyyāti anupasampannassa -- “dutiyañca jhānaṁ tatiyañca jhānaṁ ... dutiyañca jhānaṁ catutthañca jhānaṁ samāpajjiṁ, samāpajjāmi, samāpanno; dutiyassa ca jhānassa catutthassa ca jhānassa lābhimhi, vasimhi; dutiyañca jhānaṁ catutthañca jhānaṁ sacchikataṁ mayā” ti bhaṇantassa āpatti pācittiyassa.

āroceyyāti anupasampannassa -- “dutiyañca jhānaṁ suññatañca vimokkhaṁ ...pe0 ... mohā ca me cittaṁ vinīvaraṇan”-ti bhaṇantassa āpatti pācittiyassa.

āroceyyāti anupasampannassa -- “dutiyañca jhānaṁ paṭhamañca jhānaṁ samāpajjiṁ, samāpajjāmi, samāpanno; dutiyassa ca jhānassa paṭhamassa ca jhānassa lābhimhi, vasimhi; dutiyañca jhānaṁ paṭhamañca jhānaṁ sacchikataṁ mayā” ti bhaṇantassa āpatti pācittiyassa ...pe0 ....

mūlaṁ saṁkhittaṁ.

āroceyyāti anupasampannassa -- “mohā ca me cittaṁ vinīvaraṇaṁ, paṭhamañca jhānaṁ samāpajjiṁ, samāpajjāmi, samāpanno; mohā ca me cittaṁ vinīvaraṇaṁ, paṭhamassa ca jhānassa lābhimhi, vasimhi; mohā ca me cittaṁ vinīvaraṇaṁ, paṭhamañca jhānaṁ sacchikataṁ mayā” ti bhaṇantassa āpatti pācittiyassa ...pe0 ....

āroceyyāti anupasampannassa -- “mohā ca me cittaṁ vinīvaraṇaṁ, dosā ca me cittaṁ vinīvaraṇan”-ti bhaṇantassa āpatti pācittiyassa ...pe0 ....

āroceyyāti anupasampannassa -- “paṭhamañca jhānaṁ dutiyañca jhānaṁ tatiyañca jhānaṁ catutthañca jhānaṁ suññatañca vimokkhaṁ animittañca vimokkhaṁ appaṇihitañca vimokkhaṁ suññatañca samādhiṁ animittañca samādhiṁ appaṇihitañca samādhiṁ suññatañca samāpattiṁ animittañca samāpattiṁ appaṇihitañca samāpattiṁ tisso ca vijjā cattāro ca satipaṭṭhāne cattāro ca sammappadhāne cattāro ca iddhipāde pañca ca indriyāni pañca ca balāni satta ca bojjhaṅge ariyañca aṭṭhaṅgikaṁ maggaṁ sotāpattiphalañca sakadāgāmiphalañca anāgāmiphalañca arahattañca {arahattaphalañca (syā0)} samāpajjiṁ ...pe0 ... rāgo ca me catto, doso ca me catto, moho ca me catto, vanto, mutto, pahīno, paṭinissaṭṭho, ukkheṭito samukkheṭito, rāgā ca me cittaṁ vinīvaraṇaṁ, dosā ca me cittaṁ vinīvaraṇaṁ, mohā ca me cittaṁ vinīvaraṇan”-ti bhaṇantassa āpatti pācittiyassa.

74. āroceyyāti anupasampannassa -- “paṭhamaṁ jhānaṁ samāpajji” nti vattukāmo “dutiyaṁ jhānaṁ samāpajji” nti bhaṇantassa paṭivijānantassa āpatti pācittiyassa, na paṭivijānantassa āpatti dukkaṭassa.

āroceyyāti anupasampannassa -- “paṭhamaṁ jhānaṁ samāpajji” nti vattukāmo “tatiyaṁ jhānaṁ ...pe0 ... catutthaṁ jhānaṁ, suññataṁ vimokkhaṁ, animittaṁ vimokkhaṁ, appaṇihitaṁ vimokkhaṁ, suññataṁ samādhiṁ, animittaṁ samādhiṁ, appaṇihitaṁ samādhiṁ, suññataṁ samāpattiṁ, animittaṁ samāpattiṁ, appaṇihitaṁ samāpattiṁ, tisso vijjā, cattāro satipaṭṭhāne, cattāro sammappadhāne, cattāro iddhipāde, pañcindriyāni, pañca balāni, satta bojjhaṅge, ariyaṁ aṭṭhaṅgikaṁ maggaṁ, sotāpattiphalaṁ, sakadāgāmiphalaṁ, anāgāmiphalaṁ, arahattaṁ {arahattaphalaṁ (syā0)} samāpajjiṁ ...pe0 ... rāgo me catto, doso me catto, moho me catto, vanto, mutto, pahīno; paṭinissaṭṭho, ukkheṭito, samukkheṭito; rāgā me cittaṁ vinīvaraṇaṁ, dosā me cittaṁ vinīvaraṇaṁ, mohā me cittaṁ vinīvaraṇan”-ti bhaṇantassa paṭivijānantassa āpatti pācittiyassa, na paṭivijānantassa āpatti dukkaṭassa.

āroceyyāti anupasampannassa -- “dutiyaṁ jhānaṁ samāpajji” nti vattukāmo ...pe0 ... “mohā me cittaṁ vinīvaraṇan”-ti bhaṇantassa paṭivijānantassa āpatti pācittiyassa, na paṭivijānantassa āpatti dukkaṭassa ...pe0 ....

āroceyyāti anupasampannassa -- “dutiyaṁ jhānaṁ samāpajji” nti vattukāmo -- “paṭhamaṁ jhānaṁ samāpajji” nti bhaṇantassa paṭivijānantassa āpatti pācittiyassa, na paṭivijānantassa āpatti dukkaṭassa ...pe0 ....

mūlaṁ saṁkhittaṁ.

āroceyyāti anupasampannassa -- “mohā me cittaṁ vinīvaraṇan”-ti vattukāmo -- “paṭhamaṁ jhānaṁ samāpajji” nti bhaṇantassa paṭivijānantassa āpatti pācittiyassa, na paṭivijānantassa āpatti dukkaṭassa ...pe0 ....

āroceyyāti anupasampannassa -- “mohā me cittaṁ vinīvaraṇan”-ti vattukāmo -- “dosā me cittaṁ vinīvaraṇan”-ti bhaṇantassa paṭivijānantassa āpatti pācittiyassa, na paṭivijānantassa āpatti dukkaṭassa ...pe0 ....

āroceyyāti anupasampannassa -- “paṭhamañca jhānaṁ dutiyañca jhānaṁ tatiyañca jhānaṁ catutthañca jhānaṁ ...pe0 ... dosā ca me cittaṁ vinīvaraṇan”-ti vattukāmo -- “mohā me cittaṁ vinīvaraṇan”-ti bhaṇantassa paṭivijānantassa āpatti pācittiyassa, na paṭivijānantassa āpatti dukkaṭassa.

āroceyyāti anupasampannassa -- “dutiyañca jhānaṁ tatiyañca jhānaṁ catutthañca jhānaṁ ...pe0 ... mohā ca me cittaṁ vinīvaraṇan”-ti vattukāmo -- “paṭhamaṁ jhānaṁ samāpajji” nti bhaṇantassa paṭivijānantassa āpatti pācittiyassa, na paṭivijānantassa āpatti dukkaṭassa ...pe0 ....

75. āroceyyāti anupasampannassa -- “yo te vihāre vasi so bhikkhu paṭhamaṁ jhānaṁ samāpajji, samāpajjati, samāpanno; so bhikkhu paṭhamassa jhānassa lābhī, vasī; tena bhikkhunā paṭhamaṁ jhānaṁ sacchikatan”-ti bhaṇantassa āpatti dukkaṭassa.

āroceyyāti anupasampannassa -- “yo te vihāre vasi so bhikkhu dutiyaṁ jhānaṁ ...pe0 ... tatiyaṁ jhānaṁ catutthaṁ jhānaṁ samāpajji, samāpajjati, samāpanno; so bhikkhu catutthassa jhānassa lābhī, vasī; tena bhikkhunā catutthaṁ jhānaṁ sacchikatan”-ti bhaṇantassa āpatti dukkaṭassa.

āroceyyāti anupasampannassa -- “yo te vihāre vasi so bhikkhu suññataṁ vimokkhaṁ ...pe0 ... animittaṁ vimokkhaṁ appaṇihitaṁ vimokkhaṁ suññataṁ samādhiṁ animittaṁ samādhiṁ appaṇihitaṁ samādhiṁ samāpajji, samāpajjati, samāpanno; so bhikkhu appaṇihitassa samādhissa lābhī, vasī; tena bhikkhunā appaṇihito samādhi sacchikato” ti bhaṇantassa āpatti dukkaṭassa.

āroceyyāti anupasampannassa -- “yo te vihāre vasi so bhikkhu suññataṁ samāpattiṁ ...pe0 ... animittaṁ samāpattiṁ appaṇihitaṁ samāpattiṁ samāpajji, samāpajjati, samāpanno; appaṇihitāya samāpattiyā lābhī, vasī; tena bhikkhunā appaṇihitā samāpatti sacchikatā” ti bhaṇantassa āpatti dukkaṭassa.

āroceyyāti anupasampannassa -- “yo te vihāre vasi so bhikkhu tisso vijjā ...pe0 ... cattāro satipaṭṭhāne, cattāro sammappadhāne, cattāro iddhipāde, pañcindriyāni, pañca balāni, satta bojhaṅge, ariyaṁ aṭṭhaṅgikaṁ maggaṁ, sotāpattiphalaṁ, sakadāgāmiphalaṁ, anāgāmiphalaṁ, arahattaṁ {arahattaphalaṁ (syā0)} samāpajji ...pe0 ... samāpajjati, samāpanno ...pe0 ... tassa bhikkhuno rāgo catto, doso catto, moho catto, vanto, mutto, pahīno, paṭinissaṭṭho, ukkheṭito, samukkheṭito; tassa bhikkhuno rāgā cittaṁ vinīvaraṇaṁ, dosā cittaṁ vinīvaraṇaṁ, mohā cittaṁ vinīvaraṇan”-ti bhaṇantassa āpatti dukkaṭassa.

āroceyyāti anupasampannassa -- “yo te vihāre vasi so bhikkhu suññāgāre paṭhamaṁ jhānaṁ ...pe0 ... dutiyaṁ jhānaṁ tatiyaṁ jhānaṁ catutthaṁ jhānaṁ samāpajji, samāpajjati, samāpanno; so bhikkhu suññāgāre catutthassa jhānassa lābhī, vasī; tena bhikkhunā suññāgāre catutthaṁ jhānaṁ sacchikatan”-ti bhaṇantassa āpatti dukkaṭassa.

āroceyyāti anupasampannassa -- “yo te cīvaraṁ paribhuñji, yo te piṇḍapātaṁ paribhuñji, yo te senāsanaṁ paribhuñji, yo te gilānappaccayabhesajjaparikkhāraṁ paribhuñji so bhikkhu suññāgāre catutthaṁ jhānaṁ samāpajji, samāpajjati, samāpanno; so bhikkhu suññāgāre catutthassa jhānassa lābhī, vasī; tena bhikkhunā suññāgāre catutthaṁ jhānaṁ sacchikatan”-ti bhaṇantassa āpatti dukkaṭassa.

76. āroceyyāti anupasampannassa -- “yena te vihāro paribhutto ...pe0 ... yena te cīvaraṁ paribhuttaṁ, yena te piṇḍapāto paribhutto, yena te senāsanaṁ paribhuttaṁ, yena te gilānappaccayabhesajjaparikkhāro paribhutto so bhikkhu suññāgāre catutthaṁ jhānaṁ samāpajji, samāpajjati, samāpanno; so bhikkhu suññāgāre catutthassa jhānassa lābhī, vasī; tena bhikkhunā suññāgāre catutthaṁ jhānaṁ sacchikatan”-ti bhaṇantassa āpatti dukkaṭassa.

āroceyyāti anupasampannassa -- “yaṁ tvaṁ āgamma vihāraṁ adāsi ...pe0 ... cīvaraṁ adāsi, piṇḍapātaṁ adāsi, senāsanaṁ adāsi, gilānappaccayabhesajjaparikkhāraṁ adāsi so bhikkhu suññāgāre catutthaṁ jhānaṁ samāpajji, samāpajjati, samāpanno; so bhikkhu suññāgāre catutthassa jhānassa lābhī, vasī; tena bhikkhunā suññāgāre catutthaṁ jhānaṁ sacchikatan”-ti bhaṇantassa āpatti dukkaṭassa.

77. anāpatti upasampannassa, bhūtaṁ āroceti, ādikammikassāti.

bhūtārocanasikkhāpadaṁ niṭṭhitaṁ aṭṭhamaṁ.

9. duṭṭhullārocanasikkhāpadaṁ

78. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā upanando sakyaputto chabbaggiyehi bhikkhūhi saddhiṁ bhaṇḍanakato hoti. so sañcetanikaṁ sukkavissaṭṭhiṁ āpattiṁ āpajjitvā saṅghaṁ tassā āpattiyā parivāsaṁ yāci. tassa saṅgho tassā āpattiyā parivāsaṁ adāsi. tena kho pana samayena sāvatthiyaṁ aññatarassa pūgassa saṅghabhattaṁ hoti. so parivasanto bhattagge āsanapariyante nisīdi. chabbaggiyā bhikkhū te upāsake etadavocuṁ -- “eso, āvuso, āyasmā upanando sakyaputto tumhākaṁ sambhāvito kulūpako; yeneva hatthena saddhādeyyaṁ bhuñjati teneva hatthena upakkamitvā asuciṁ mocesi. so sañcetanikaṁ sukkavissaṭṭhiṁ āpattiṁ āpajjitvā saṅghaṁ tassā āpattiyā parivāsaṁ yāci. tassa saṅgho tassā āpattiyā parivāsaṁ adāsi. so parivasanto āsanapariyante nisinno” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū bhikkhussa duṭṭhullaṁ āpattiṁ anupasampannassa ārocessantī” ti ...pe0 ... “saccaṁ kira tumhe, bhikkhave, bhikkhussa duṭṭhullaṁ āpattiṁ anupasampannassa ārocethā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhussa duṭṭhullaṁ āpattiṁ anupasampannassa ārocessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

79. “yo pana bhikkhu bhikkhussa duṭṭhullaṁ āpattiṁ anupasampannassa āroceyya, aññatra bhikkhusammutiyā {bhikkhusammatiyā (syā0)}, pācittiyan”-ti.

80. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhussāti aññassa bhikkhussa.

duṭṭhullā nāma āpatti -- cattāri ca pārājikāni, terasa ca saṅghādisesā.

anupasampanno nāma bhikkhuñca bhikkhuniñca ṭhapetvā avaseso anupasampanno nāma.

āroceyyāti āroceyya itthiyā vā purisassa vā gahaṭṭhassa vā pabbajitassa vā.

aññatra bhikkhusammutiyāti ṭhapetvā bhikkhusammutiṁ.

atthi bhikkhusammuti āpattipariyantā, na kulapariyantā. atthi bhikkhusammuti kulapariyantā, na āpattipariyantā, atthi bhikkhusammuti āpattipariyantā ca kulapariyantā ca, atthi bhikkhusammuti neva āpattipariyantā na kulapariyantā.

āpattipariyantā nāma āpattiyo pariggahitāyo honti -- “ettakāhi āpattīhi ārocetabbo” ti.

kulapariyantā nāma kulāni pariggahitāni honti -- “ettakesu kulesu ārocetabbo” ti. āpattipariyantā ca kulapariyantā ca nāma āpattiyo ca pariggahitāyo honti, kulāni ca pariggahitāni honti -- “ettakāhi āpattīhi ettakesu kulesu ārocetabbo” ti. neva āpattipariyantā na kulapariyantā nāma āpattiyo ca apariggahitāyo honti, kulāni ca apariggahitāni honti -- “ettakāhi āpattīhi ettakesu kulesu ārocetabbo” ti.

81. āpattipariyante yā āpattiyo pariggahitāyo honti, tā āpattiyo ṭhapetvā aññāhi āpattīhi āroceti, āpatti pācittiyassa.

kulapariyante yāni kulāni pariggahitāni honti, tāni kulāni ṭhapetvā aññesu kulesu āroceti, āpatti pācittiyassa.

āpattipariyante ca kulapariyante ca yā āpattiyo pariggahitāyo honti, tā āpattiyo ṭhapetvā yāni kulāni pariggahitāni honti, tāni kulāni ṭhapetvā aññāhi āpattīhi aññesu kulesu āroceti, āpatti pācittiyassa.

neva āpattipariyante na kulapariyante, anāpatti.

82. duṭṭhullāya āpattiyā duṭṭhullāpattisaññī anupasampannassa āroceti, aññatra bhikkhusammutiyā, āpatti pācittiyassa.

duṭṭhullāya āpattiyā vematiko anupasampannassa āroceti, aññatra bhikkhusammutiyā, āpatti pācittiyassa.

duṭṭhullāya āpattiyā aduṭṭhullāpattisaññī anupasampannassa āroceti, aññatra bhikkhusammutiyā, āpatti pācittiyassa.

aduṭṭhullaṁ āpattiṁ āroceti, āpatti dukkaṭassa.

anupasampannassa duṭṭhullaṁ vā aduṭṭhullaṁ vā ajjhācāraṁ āroceti, āpatti dukkaṭassa.

aduṭṭhullāya āpattiyā duṭṭhullāpattisaññī, āpatti dukkaṭassa.

aduṭṭhullāya āpattiyā vematiko, āpatti dukkaṭassa.

aduṭṭhullāya āpattiyā aduṭṭhullāpattisaññī, āpatti dukkaṭassa.

83. anāpatti vatthuṁ āroceti no āpattiṁ, āpattiṁ āroceti no vatthuṁ, bhikkhusammutiyā, ummattakassa, ādikammikassāti.

duṭṭhullārocanasikkhāpadaṁ niṭṭhitaṁ navamaṁ.

10. pathavīkhaṇanasikkhāpadaṁ

84. tena samayena buddho bhagavā āḷaviyaṁ viharati aggāḷave cetiye. tena kho pana samayena āḷavakā {āḷavikā (syā0)} bhikkhū navakammaṁ karontā pathaviṁ khaṇantipi khaṇāpentipi. manussā ujjhāyanti khiyyanti vipācenti -- “kathañhi nāma samaṇā sakyaputtiyā pathaviṁ khaṇissantipi khaṇāpessantipi! ekindriyaṁ samaṇā sakyaputtiyā jīvaṁ viheṭhentī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āḷavakā bhikkhū pathaviṁ khaṇissantipi khaṇāpessantipī” ti ...pe0 ... “saccaṁ kira tumhe, bhikkhave, pathaviṁ khaṇathapi khaṇāpethapī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, pathaviṁ khaṇissathapi khaṇāpessathapi! jīvasaññino hi, moghapurisā, manussā pathaviyā. netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

85. “yo pana bhikkhu pathaviṁ khaṇeyya vā khaṇāpeyya vā, pācittiyan”-ti.

86. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

pathavī nāma dve pathaviyo -- jātā ca pathavī ajātā ca pathavī.

jātā nāma pathavī -- suddhapaṁsu suddhamattikā appapāsāṇā appasakkharā appakaṭhalā appamarumbā appavālikā, yebhuyyenapaṁsukā, yebhuyyenamattikā. adaḍḍhāpi vuccati jātā pathavī. yopi paṁsupuñjo vā mattikāpuñjo vā atirekacātumāsaṁ ovaṭṭho, ayampi vuccati jātā pathavī.

ajātā nāma pathavī -- suddhapāsāṇā suddhasakkharā suddhakaṭhalā suddhamarumbā suddhavālikā appapaṁsukā appamattikā, yebhuyyenapāsāṇā, yebhuyyenasakkharā, yebhuyyenakaṭhalā, yebhuyyenamarumbā, yebhuyyenavālikā. daḍḍhāpi vuccati ajātā pathavī. yopi paṁsupuñjo vā mattikāpuñjo vā omakacātumāsaṁ ovaṭṭho, ayampi vuccati ajātā pathavī.

khaṇeyyāti sayaṁ khaṇati, āpatti pācittiyassa.

khaṇāpeyyāti aññaṁ āṇāpeti, āpatti pācittiyassa. sakiṁ āṇatto bahukampi khaṇati, āpatti pācittiyassa.

87. pathaviyā pathavisaññī khaṇati vā khaṇāpeti vā, bhindati vā bhedāpeti vā, dahati vā dahāpeti vā, āpatti pācittiyassa.

pathaviyā vematiko khaṇati vā khaṇāpeti vā, bhindati vā bhedāpeti vā, dahati vā dahāpeti vā, āpatti dukkaṭassa.

pathaviyā apathavisaññī khaṇati vā khaṇāpeti vā, bhindati vā bhedāpeti vā, dahati vā dahāpeti vā, anāpatti.

apathaviyā pathavisaññī, āpatti dukkaṭassa. apathaviyā vematiko, āpatti dukkaṭassa. apathaviyā apathavisaññī, anāpatti.

88. anāpatti -- “imaṁ jāna, imaṁ dehi, imaṁ āhara, iminā attho, imaṁ kappiyaṁ karohī” ti bhaṇati, asañcicca, asatiyā, ajānantassa, ummattakassa, ādikammikassāti.

pathavīkhaṇanasikkhāpadaṁ niṭṭhitaṁ dasamaṁ.

musāvādavaggo paṭhamo.

tassuddānaṁ --

musā omasapesuññaṁ, padaseyyāya ve duve.

aññatra viññunā bhūtā, duṭṭhullāpatti khaṇanāti..

2. bhūtagāmavaggo

1. bhūtagāmasikkhāpadaṁ

89. tena samayena buddho bhagavā āḷaviyaṁ viharati aggāḷave cetiye. tena kho pana samayena āḷavakā bhikkhū navakammaṁ karontā rukkhaṁ chindantipi chedāpentipi. aññataropi āḷavako bhikkhu rukkhaṁ chindati. tasmiṁ rukkhe adhivatthā devatā taṁ bhikkhuṁ etadavoca -- “mā, bhante, attano bhavanaṁ kattukāmo mayhaṁ bhavanaṁ chindī” ti. so bhikkhu anādiyanto chindi yeva, tassā ca devatāya dārakassa bāhuṁ ākoṭesi. atha kho tassā devatāya etadahosi -- “yaṁnnūnāhaṁ imaṁ bhikkhuṁ idheva jīvitā voropeyyan”-ti. atha kho tassā devatāya etadahosi -- “na kho metaṁ patirūpaṁ yāhaṁ imaṁ bhikkhuṁ idheva jīvitā voropeyyaṁ. yannūnāhaṁ bhagavato etamatthaṁ āroceyyan”-ti. atha kho sā devatā yena bhagavā tenupasaṅkami; upasaṅkamitvā bhagavato etamatthaṁ ārocesi. “sādhu sādhu devate! sādhu kho tvaṁ, devate, taṁ bhikkhuṁ jīvitā na voropesi. sacajja tvaṁ, devate, taṁ bhikkhuṁ jīvitā voropeyyāsi, bahuñca tvaṁ, devate, apuññaṁ pasaveyyāsi. gaccha tvaṁ, devate, amukasmiṁ okāse rukkho vivitto tasmiṁ upagacchā” ti. manussā ujjhāyanti khiyyanti vipācenti -- “kathañhi nāma samaṇā sakyaputtiyā rukkhaṁ chindissantipi chedāpessantipi ekindriyaṁ samaṇā sakyaputtiyā jīvaṁ viheṭhessantī” ti!

assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āḷavakā bhikkhū rukkhaṁ chindissantipi chedāpessantipī” ti ...pe0 ... “saccaṁ kira tumhe, bhikkhave, rukkhaṁ chindathāpi chedāpethāpī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, rukkhaṁ chindissathāpi, chedāpessathāpi! jīvasaññino hi, moghapurisā, manussā rukkhasmiṁ, netaṁ moghapurisā appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

90. “bhūtagāmapātabyatāya pācittiyan”-ti.

91. bhūtagāmo nāma pañca bījajātāni -- mūlabījaṁ, khandhabījaṁ, phaḷubījaṁ, aggabījaṁ, bījabījameva {bījabījañceva (itipi)} pañcamaṁ.

mūlabījaṁ nāma -- haliddi, siṅgiveraṁ, vacā, vacattaṁ, ativisā, kaṭukarohiṇī, usīraṁ, bhaddamūttakaṁ, yāni vā panaññānipi atthi mūle jāyanti, mūle sañjāyanti, etaṁ mūlabījaṁ nāma.

khandhabījaṁ nāma -- assattho, nigrodho, pilakkho, udumbaro, kacchako, kapitthano, yāni vā panaññānipi atthi khandhe jāyanti, khandhe sañjāyanti, etaṁ khandhabījaṁ nāma.

phaḷubījaṁ nāma -- ucchu, veḷu, naḷo, yāni vā panaññānipi atthi pabbe jāyanti, pabbe sañjāyanti, etaṁ phaḷubījaṁ nāma.

aggabījaṁ nāma -- ajjukaṁ, phaṇijjakaṁ, hiriveraṁ, yāni vā panaññānipi atthi agge jāyanti, agge sañjāyanti, etaṁ aggabījaṁ nāma.

bījabījaṁ nāma -- pubbaṇṇaṁ, aparaṇṇaṁ, yāni vā panaññānipi atthi bīje jāyanti, bīje sañjāyanti, etaṁ bījabījaṁ nāma.

92. bīje bījasaññī chindati vā chedāpeti vā, bhindati vā bhedāpeti vā, pacati vā pacāpeti vā, āpatti pācittiyassa. bīje vematiko chindati vā chedāpeti vā, bhindati vā bhedāpeti vā, pacati vā pacāpeti vā, āpatti dukkaṭassa. bīje abījasaññī chindati vā chedāpeti vā, bhindati vā bhedāpeti vā, pacati vā pacāpeti vā, anāpatti. abīje bījasaññī āpatti dukkaṭassa. abīje vematiko, āpatti dukkaṭassa. abīje abījasaññī, anāpatti.

93. anāpatti -- “imaṁ jāna, imaṁ dehi, imaṁ āhara, iminā attho, imaṁ kappiyaṁ karohī” ti bhaṇati, asañcicca, assatiyā, ajānantassa, ummattakassa, ādikammikassāti.

bhūtagāmasikkhāpadaṁ niṭṭhitaṁ paṭhamaṁ.

2. aññavādakasikkhāpadaṁ

94. tena samayena buddho bhagavā kosambiyaṁ viharati ghositārāme. tena kho pana samayena āyasmā channo anācāraṁ ācaritvā saṅghamajjhe āpattiyā anuyuñjīyamāno aññenaññaṁ paṭicarati -- “ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā” ti? ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā channo saṅghamajjhe āpattiyā anuyuñjīyamāno aññenaññaṁ paṭicarissati -- ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā” ti ...pe0 ... saccaṁ kira tvaṁ, channa, saṅghamajjhe āpattiyā anuyuñjīyamāno aññenaññaṁ paṭicarasi -- ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, saṅghamajjhe āpattiyā anuyuñjīyamāno aññenaññaṁ paṭicarissasi -- ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathāti! netaṁ, moghapurisa, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “tena hi, bhikkhave, saṅgho channassa bhikkhuno aññavādakaṁ ropetu. evañca pana, bhikkhave, ropetabbaṁ. byattena bhikkhunā paṭibalena saṅgho ñāpetabbo --

95. “suṇātu me, bhante, saṅgho. ayaṁ channo bhikkhu saṅghamajjhe āpattiyā anuyuñjīyamāno aññenaññaṁ paṭicarati. yadi saṅghassa pattakallaṁ, saṅgho channassa bhikkhuno aññavādakaṁ ropeyya. esā ñatti.

“suṇātu me, bhante, saṅgho. ayaṁ channo bhikkhu saṅghamajjhe āpattiyā anuyuñjīyamāno aññenaññaṁ paṭicarati. saṅgho channassa bhikkhuno aññavādakaṁ ropeti. yassāyasmato khamati channassa bhikkhuno aññavādakassa ropanā, so tuṇhassa; yassa nakkhamati, so bhāseyya.

“ropitaṁ saṅghena channassa bhikkhuno aññavādakaṁ. khamati saṅghassa, tasmā tuṇhī, evametaṁ dhārayāmī” ti.

atha kho bhagavā āyasmantaṁ channaṁ anekapariyāyena vigarahitvā dubbharatāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“aññavādake pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

96. tena kho pana samayena āyasmā channo saṅghamajjhe āpattiyā anuyuñjīyamāno “aññenaññaṁ paṭicaranto -- “āpattiṁ āpajjissāmī” ti tuṇhībhūto saṅghaṁ viheseti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā channo saṅghamajjhe āpattiyā anuyuñjīyamāno tuṇhībhūto saṅghaṁ vihesessatī” ti ...pe0 ... saccaṁ kira tvaṁ, channa, saṅghamajjhe āpattiyā anuyuñjīyamāno tuṇhībhūto saṅghaṁ vihesesīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, saṅghamajjhe āpattiyā anuyuñjīyamāno tuṇhībhūto saṅghaṁ vihesessasi! netaṁ, moghapurisa, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “tena hi, bhikkhave, saṅgho channassa bhikkhuno vihesakaṁ ropetu. evañca pana, bhikkhave, ropetabbaṁ. byattena bhikkhunā paṭibalena saṅgho ñāpetabbo --

97. “suṇātu me, bhante, saṅgho. ayaṁ channo bhikkhu saṅghamajjhe āpattiyā anuyuñjīyamāno tuṇhībhūto saṅghaṁ viheseti. yadi saṅghassa pattakallaṁ, saṅgho channassa bhikkhuno vihesakaṁ ropeyya. esā ñatti.

“suṇātu me, bhante, saṅgho. ayaṁ channo bhikkhu saṅghamajjhe āpattiyā anuyuñjīyamāno tuṇhībhūto saṅghaṁ viheseti. saṅgho channassa bhikkhuno vihesakaṁ ropeti. yassāyasmāto khamati channassa bhikkhuno vihesakassa ropanā, so tuṇhassa; yassa nakkhamati, so bhāseyya.

“ropitaṁ saṅghena channassa bhikkhuno vihesakaṁ. khamati saṅghassa, tasmā tuṇhī, evametaṁ dhārayāmī” ti.

atha kho bhagavā āyasmantaṁ channaṁ anekapariyāyena vigarahitvā dubbharatāya ...pe0 ... evañca pana, bhikkhave, imaṁ sikkhāpadaṁ uddiseyyātha --

98. “aññavādake vihesake pācittiyan”-ti.

99. aññavādako nāma saṅghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo aññenaññaṁ paṭicarati -- “ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā” ti. eso aññavādako nāma.

vihesako nāma saṅghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo tuṇhībhūto saṅghaṁ viheseti. eso vihesako nāma.

100. āropite aññavādake saṅghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo aññenaññaṁ paṭicarati -- “ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā” ti, āpatti dukkaṭassa. āropite vihesake saṅghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo tuṇhībhūto saṅghaṁ viheseti, āpatti dukkaṭassa. ropite aññavādake saṅghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo aññenaññaṁ paṭicarati -- “ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā” ti, āpatti pācittiyassa. ropite vihesake saṅghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo tuṇhībhūto saṅghaṁ viheseti, āpatti pācittiyassa.

101. dhammakamme dhammakammasaññī aññavādake vihesake, āpatti pācittiyassa. dhammakamme vematiko aññavādake vihesake, āpatti pācittiyassa. dhammakamme adhammakammasaññī aññavādake vihesake, āpatti pācittiyassa. adhammakamme dhammakammasaññī, āpatti dukkaṭassa. adhammakamme vematiko, āpatti dukkaṭassa. adhammakamme adhammakammasaññī, āpatti dukkaṭassa.

102. anāpatti ajānanto pucchati, gilāno vā na katheti; “saṅghassa bhaṇḍanaṁ vā kalaho vā viggaho vā vivādo vā bhavissatī” ti na katheti; “saṅghabhedo vā saṅgharāji vā bhavissatī” ti na katheti; “adhammena vā vaggena vā nakammārahassa vā kammaṁ karissatī” ti na katheti; ummattakassa, ādikammikassāti.

aññavādakasikkhāpadaṁ niṭṭhitaṁ dutiyaṁ.

3. ujjhāpanakasikkhāpadaṁ

103. tena samayena buddho bhagavā rājagahe viharati veḷuvane kalandakanivāpe. tena kho pana samayena āyasmā dabbo mallaputto saṅghassa senāsanañca paññapeti bhattāni ca uddisati. tena kho pana samayena mettiyabhūmajakā {mettiyabhūmmajakā (sī0 syā0)} bhikkhū navakā ceva honti appapuññā ca. yāni saṅghassa lāmakāni senāsanāni tāni tesaṁ pāpuṇanti lāmakāni ca bhattāni. te āyasmantaṁ dabbaṁ mallaputtaṁ bhikkhū ujjhāpenti -- “chandāya dabbo mallaputto senāsanaṁ paññapeti, chandāya ca bhattāni uddisatī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma mettiyabhūmajakā bhikkhū āyasmantaṁ dabbaṁ mallaputtaṁ bhikkhū ujjhāpessantī” ti ...pe0 ... “saccaṁ kira tumhe, bhikkhave, dabbaṁ mallaputtaṁ bhikkhū ujjhāpethā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, dabbaṁ mallaputtaṁ bhikkhū ujjhāpessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“ujjhāpanake pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

104. tena kho pana samayena mettiyabhūmajakā bhikkhū -- “bhagavatā ujjhāpanakaṁ paṭikkhittan”-ti, “ettāvatā bhikkhū sossantī” ti {vihesissantīti (itipi)} bhikkhūnaṁ sāmantā āyasmantaṁ dabbaṁ mallaputtaṁ khiyyanti -- “chandāya dabbo mallaputto senāsanaṁ paññapeti, chandāya ca bhattāni uddisatī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma mettiyabhūmajakā bhikkhū āyasmantaṁ dabbaṁ mallaputtaṁ khiyyissantī” ti ...pe0 ... “saccaṁ kira tumhe, bhikkhave, dabbaṁ mallaputtaṁ khiyyathā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, dabbaṁ mallaputtaṁ khiyyissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

105. “ujjhāpanake khiyyanake pācittiyan”-ti.

106. ujjhāpanakaṁ nāma upasampannaṁ saṅghena sammataṁ senāsanapaññāpakaṁ vā bhattuddesakaṁ vā yāgubhājakaṁ vā phalabhājakaṁ vā khajjabhājakaṁ vā appamattakavissajjakaṁ vā avaṇṇaṁ kattukāmo, ayasaṁ kattukāmo, maṅkukattukāmo, upasampannaṁ ujjhāpeti vā khiyyati vā, āpatti pācittiyassa. dhammakamme dhammakammasaññī ujjhāpanake khiyyanake āpatti pācittiyassa. dhammakamme vematiko ujjhāpanake khiyyanake āpatti pācittiyassa. dhammakamme adhammakammasaññī ujjhāpanake khiyyanake āpatti pācittiyassa.

anupasampannaṁ ujjhāpeti vā khiyyati vā, āpatti dukkaṭassa. upasampannaṁ saṅghena asammataṁ senāsanapaññāpakaṁ vā bhattuddesakaṁ vā yāgubhājakaṁ vā phalabhājakaṁ vā khajjabhājakaṁ vā appamattakavissajjakaṁ vā avaṇṇaṁ kattukāmo, ayasaṁ kattukāmo, maṅkukattukāmo, upasampannaṁ vā anupasampannaṁ vā ujjhāpeti vā khiyyati vā, āpatti dukkaṭassa. anupasampannaṁ saṅghena sammataṁ vā asammataṁ vā senāsanapaññāpakaṁ vā bhattuddesakaṁ vā yāgubhājakaṁ vā phalabhājakaṁ vā khajjabhājakaṁ vā appamattakavissajjakaṁ vā avaṇṇaṁ kattukāmo, ayasaṁ kattukāmo, maṅkukattukāmo, upasampannaṁ vā anupasampannaṁ vā ujjhāpeti vā khiyyati vā, āpatti dukkaṭassa. adhammakamme dhammakammasaññī, āpatti dukkaṭassa. adhammakamme vematiko, āpatti dukkaṭassa. adhammakamme adhammakammasaññī āpatti dukkaṭassa.

107. anāpatti pakatiyā chandā dosā mohā bhayā karontaṁ ujjhāpeti vā khiyyati vā, ummattakassa, ādikammikassāti.

ujjhāpanakasikkhāpadaṁ niṭṭhitaṁ tatiyaṁ.

4. paṭhamasenāsanasikkhāpadaṁ

108. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhū hemantike kāle ajjhokāse senāsanaṁ paññapetvā kāyaṁ otāpentā kāle ārocite taṁ pakkamantā neva uddhariṁsu na uddharāpesuṁ, anāpucchā pakkamiṁsu. senāsanaṁ ovaṭṭhaṁ hoti. ye te bhikkhū appicchā ...pe0 ... te ujjhāyanti khiyyanti vipācenti -- “kathaṁ hi nāma bhikkhū ajjhokāse senāsanaṁ paññapetvā taṁ pakkamantā neva uddharissanti na uddharāpessanti, anāpucchā pakkamissanti, senāsanaṁ ovaṭṭhan”-ti! atha kho te bhikkhū te anekapariyāyena vigarahitvā bhagavato etamatthaṁ ārocesuṁ ...pe0 ... saccaṁ kira, bhikkhave, bhikkhū ajjhokāse ...pe0 ... evañca pana, bhikkhave, imaṁ sikkhāpadaṁ uddiseyyātha --

109. “yo pana bhikkhu saṅghikaṁ mañcaṁ vā pīṭhaṁ vā bhisiṁ vā kocchaṁ vā ajjhokāse santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

110. tena kho pana samayena bhikkhū ajjhokāse vasitvā kālasseva senāsanaṁ abhiharanti. addasā kho bhagavā te bhikkhū kālasseva senāsanaṁ abhiharante. disvāna etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, aṭṭha māse avassikasaṅkete {vasituṁ avassikasaṁkete (itipi)} maṇḍape vā rukkhamūle vā yattha kākā vā kulalā vā na ūhadanti tattha senāsanaṁ nikkhipitu” nti.

111. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

saṅghikaṁ nāma saṅghassa dinnaṁ hoti pariccattaṁ.

mañco nāma cattāro mañcā -- masārako, bundikābaddho, kuḷīrapādako, āhaccapādako.

pīṭhaṁ nāma cattāri pīṭhāni -- masārakaṁ, bundikābaddhaṁ, kuḷīrapādakaṁ, āhaccapādakaṁ.

bhisi nāma pañca bhisiyo -- uṇṇabhisi, coḷabhiti, vākabhisi, tiṇabhisi, paṇṇabhisi.

kocchaṁ nāma -- vākamayaṁ vā usīramayaṁ vā muñjamayaṁ vā pabbajamayaṁ {babbajamayaṁ (sī0)} vā anto saṁveṭhetvā baddhaṁ hoti.

santharitvāti sayaṁ santharitvā.

santharāpetvāti aññaṁ santharāpetvā. anupasampannaṁ santharāpeti, tassa palibodho. upasampannaṁ santharāpeti, santhārakassa {santhatassa (itipi)} palibodho.

taṁ pakkamanto neva uddhareyyāti na sayaṁ uddhareyya.

na uddharāpeyyāti na aññaṁ uddharāpeyya.

anāpucchaṁ vā gaccheyyāti bhikkhuṁ vā sāmaṇeraṁ vā ārāmikaṁ vā anāpucchā majjhimassa purisassa leḍḍupātaṁ atikkamantassa āpatti pācittiyassa.

112. saṅghike saṅghikasaññī ajjhokāse santharitvā vā santharāpetvā vā taṁ pakkamanto neva uddhareyya na uddharāpeyya anāpucchaṁ vā gaccheyya, āpatti pācittiyassa. saṅghike vematiko ...pe0 ... saṅghike puggalikasaññī ajjhokāse santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti pācittiyassa.

cimilikaṁ vā uttarattharaṇaṁ vā bhūmattharaṇaṁ vā taṭṭikaṁ vā cammakhaṇḍaṁ vā pādapuñchaniṁ vā phalakapīṭhaṁ vā ajjhokāse santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti dukkaṭassa. puggalike saṅghikasaññī, āpatti dukkaṭassa. puggalike vematiko, āpatti dukkaṭassa. puggalike puggalikasaññī aññassa puggalike, āpatti dukkaṭassa. attano puggalike anāpatti.

113. anāpatti uddharitvā gacchati, uddharāpetvā gacchati, āpucchaṁ gacchati, otāpento gacchati, kenaci palibuddhaṁ hoti, āpadāsu, ummattakassa, ādikammikassāti.

paṭhamasenāsanasikkhāpadaṁ niṭṭhitaṁ catutthaṁ.

5. dutiyasenāsanasikkhāpadaṁ

114. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sattarasavaggiyā bhikkhū sahāyakā honti. te vasantāpi ekatova vasanti, pakkamantāpi ekatova pakkamanti. te aññatarasmiṁ saṅghike vihāre seyyaṁ santharitvā taṁ pakkamantā neva uddhariṁsu na uddharāpesuṁ, anāpucchā pakkamiṁsu. senāsanaṁ upacikāhi khāyitaṁ hoti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma sattarasavaggiyā bhikkhū saṅghike vihāre seyyaṁ santharitvā taṁ pakkamantā neva uddharissanti na uddharāpessanti, anāpucchā pakkamissanti, senāsanaṁ upacikāhi khāyitan”-ti! atha kho te bhikkhū sattarasavaggiye bhikkhū anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira, bhikkhave, sattarasavaggiyā bhikkhū saṅghike vihāre seyyaṁ santharitvā taṁ pakkamantā neva uddhariṁsu na uddharāpesuṁ, anāpucchā pakkamiṁsu, senāsanaṁ upacikāhi khāyitan”-ti? “saccaṁ, bhagavā” ti. vigarahi buddho bhagavā ...pe0 ... kathañhi nāma te, bhikkhave, moghapurisā saṅghike vihāre seyyaṁ santharitvā taṁ pakkamantā neva uddharissanti na uddharāpessanti, anāpucchā pakkamissanti, senāsanaṁ upacikāhi khāyitaṁ! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

115. “yo pana bhikkhu saṅghike vihāre seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, pācittiyan”-ti.

116. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

saṅghiko nāma vihāro saṅghassa dinno hoti pariccatto.

seyyaṁ nāma bhisi, cimilikā uttarattharaṇaṁ, bhūmattharaṇaṁ, taṭṭikā, cammakhaṇḍo, nisīdanaṁ, paccattharaṇaṁ, tiṇasanthāro, paṇṇasanthāro.

santharitvāti sayaṁ santharitvā.

santharāpetvāti aññaṁ santharāpetvā.

taṁ pakkamanto neva uddhareyyāti na sayaṁ uddhareyya.

na uddharāpeyyāti na aññaṁ uddharāpeyya.

anāpucchaṁ vā gaccheyyāti bhikkhuṁ vā sāmaṇeraṁ vā ārāmikaṁ vā anāpucchā parikkhittassa ārāmassa parikkhepaṁ atikkamantassa āpatti pācittiyassa. aparikkhittassa ārāmassa upacāraṁ atikkamantassa āpatti pācittiyassa. saṅghike saṅghikasaññī seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti pācittiyassa. saṅghike vematiko seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti pācittiyassa. saṅghike puggalikasaññī seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti pācittiyassa.

117. vihārassa upacāre vā upaṭṭhānasālāyaṁ vā maṇḍape vā rukkhamūle vā seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti dukkaṭassa. mañcaṁ vā pīṭhaṁ vā vihāre vā vihārassūpacāre vā upaṭṭhānasālāyaṁ vā maṇḍape vā rukkhamūle vā santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti dukkaṭassa.

puggalike saṅghikasaññī, āpatti dukkaṭassa. puggalike vematiko, āpatti dukkaṭassa. puggalike puggalikasaññī aññassa puggalike āpatti dukkaṭassa. attano puggalike anāpatti.

118. anāpatti uddharitvā gacchati, uddharāpetvā gacchati, āpucchaṁ gacchati, kenaci palibuddhaṁ hoti, sāpekkho gantvā tattha ṭhito āpucchati, kenaci palibuddho hoti, āpadāsu, ummattakassa, ādikammikassāti.

dutiyasenāsanasikkhāpadaṁ niṭṭhitaṁ pañcamaṁ.

6. anupakhajjasikkhāpadaṁ

119. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū varaseyyāyo palibundhenti, therā bhikkhū vuṭṭhāpenti {ettha te iti kammapadaṁ ūnaṁ viya dissati}. atha kho chabbaggiyānaṁ bhikkhūnaṁ etadahosi -- “kena nu kho mayaṁ upāyena idheva vassaṁ vaseyyāmā” ti? atha kho chabbaggiyā bhikkhū there bhikkhū anupakhajja seyyaṁ kappenti -- yassa sambādho bhavissati so pakkamissatīti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū there bhikkhū anupakhajja seyyaṁ kappessantī” ti! atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira tumhe, bhikkhave, there bhikkhū anupakhajja seyyaṁ kappethā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, there bhikkhū anupakhajja seyyaṁ kappessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

120. “yo pana bhikkhu saṅghike vihāre jānaṁ pubbupagataṁ bhikkhuṁ anupakhajja seyyaṁ kappeyya -- yassa sambādho bhavissati so pakkamissatī'ti, etadeva paccayaṁ karitvā anaññaṁ, pācittiyan”-ti.

121. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

saṅghiko nāma vihāro saṅghassa dinno hoti pariccatto.

jānāti nāma vuḍḍhoti jānāti, gilānoti jānāti, saṅghena dinnoti jānāti.

anupakhajjāti anupavisitvā.

seyyaṁ kappeyyāti mañcassa vā pīṭhassa vā pavisantassa vā nikkhamantassa vā upacāre seyyaṁ santharati vā santharāpeti vā, āpatti dukkaṭassa. abhinisīdati vā abhinipajjati vā, āpatti pācittiyassa.

etadeva paccayaṁ karitvā anaññanti na añño koci paccayo hoti anupakhajja seyyaṁ kappetuṁ.

122. saṅghike saṅghikasaññī anupakhajja seyyaṁ kappeti, āpatti pācittiyassa. saṅghike vematiko anupakhajja seyyaṁ kappeti, āpatti pācittiyassa. saṅghike puggalikasaññī anupakhajja seyyaṁ kappeti, āpatti pācittiyassa.

mañcassa vā pīṭhassa vā pavisantassa vā nikkhamantassa vā upacāraṁ ṭhapetvā seyyaṁ santharati vā santharāpeti vā, āpatti dukkaṭassa. abhinisīdati vā abhinipajjati vā, āpatti dukkaṭassa. vihārassa upacāre vā upaṭṭhānasālāyaṁ vā maṇḍape vā rukkhamūle vā ajjhokāse vā seyyaṁ santharati vā santharāpeti vā, āpatti dukkaṭassa. abhinisīdati vā abhinippajjati vā, āpatti dukkaṭassa. puggalike saṅghikasaññī, āpatti dukkaṭassa. puggalike vematiko, āpatti dukkaṭassa. puggalike puggalikasaññī aññassa puggalike āpatti dukkaṭassa. attano puggalike anāpatti.

123. anāpatti gilāno pavisati, sītena vā uṇhena vā pīḷito pavisati, āpadāsu, ummattakassa, ādikammikassāti.

anupakhajjasikkhāpadaṁ niṭṭhitaṁ chaṭṭhaṁ.

7. nikkaḍḍhanasikkhāpadaṁ

124. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sattarasavaggiyā bhikkhū aññataraṁ paccantimaṁ mahāvihāraṁ paṭisaṅkharonti -- “idha mayaṁ vassaṁ vasissāmā” ti. addasaṁsu kho chabbaggiyā bhikkhū sattarasavaggiye bhikkhū vihāraṁ paṭisaṅkharonte. disvāna evamāhaṁsu -- “ime, āvuso, sattarasavaggiyā bhikkhū vihāraṁ paṭisaṅkharonti. handa ne vuṭṭhāpessāmā” ti! ekacce evamāhaṁsu -- “āgamethāvuso, yāva paṭisaṅkharonti; paṭisaṅkhate vuṭṭhāpessāmā” ti.

atha kho chabbaggiyā bhikkhū sattarasavaggiye bhikkhū etadavocuṁ -- “uṭṭhethāvuso, amhākaṁ vihāro pāpuṇātī” ti. “nanu, āvuso, paṭikacceva {paṭigacceva (sī0)} ācikkhitabbaṁ, mayañcaññaṁ paṭisaṅkhareyyāmā” ti. “nanu, āvuso, saṅghiko vihāro” ti? “āmāvuso, saṅghiko vihāro” ti. “uṭṭhethāvuso, amhākaṁ vihāro pāpuṇātī” ti. “mahallako, āvuso, vihāro. tumhepi vasatha, mayampi vasissāmā” ti. “uṭṭhethāvuso, amhākaṁ vihāro pāpuṇātī” ti kupitā anattamanā gīvāyaṁ gahetvā nikkaḍḍhanti. te nikkaḍḍhīyamānā rodanti. bhikkhū evamāhaṁsu -- “kissa tumhe, āvuso, rodathā” ti? “ime, āvuso, chabbaggiyā bhikkhū kupitā anattamanā amhe saṅghikā vihārā nikkaḍḍhantī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū kupitā anattamanā bhikkhū saṅghikā vihārā nikkaḍḍhissantī” ti! atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira tumhe, bhikkhave, kupitā anattamanā bhikkhū saṅghikā vihārā nikkaḍḍhathā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, kupitā anattamanā bhikkhū saṅghikā vihārā nikkaḍḍhissatha? netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

125. “yo pana bhikkhu bhikkhuṁ kupito anattamano saṅghikā vihārā nikkaḍḍheyya vā nikkaḍḍhāpeyya vā, pācittiyan”-ti.

126. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhunti aññaṁ bhikkhuṁ.

kupito anattamanoti anabhiraddho āhatacitto khilajāto.

saṅghiko nāma vihāro saṅghassa dinno hoti pariccatto.

nikkaḍḍheyyāti gabbhe gahetvā pamukhaṁ nikkaḍḍhati, āpatti pācittiyassa. pamukhe gahetvā bahi nikkaḍḍhati, āpatti pācittiyassa. ekena payogena bahukepi dvāre atikkāmeti, āpatti pācittiyassa.

nikkaḍḍhāpeyyāti aññaṁ āṇāpeti, āpatti pācittiyassa {dukkaṭassa (katthaci)}. sakiṁ āṇatto bahukepi dvāre atikkāmeti, āpatti pācittiyassa.

127. saṅghike saṅghikasaññī kupito anattamano nikkaḍḍhati vā nikkaḍḍhāpeti vā, āpatti pācittiyassa. saṅghike vematiko kupito anattamano nikkaḍḍhati vā nikkaḍḍhāpeti vā, āpatti pācittiyassa. saṅghike puggalikasaññī kupito anattamano nikkaḍḍhati vā nikkaḍḍhāpeti vā, āpatti pācittiyassa.

tassa parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. vihārassa upacārā vā upaṭṭhānasālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā, āpatti dukkaṭassa. tassa parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. anupasampannaṁ vihārā vā vihārassa upacārā vā upaṭṭhānasālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā, āpatti dukkaṭassa. tassa parikkhāraṁ nikkaḍḍhati vā nikkaḍḍhāpeti vā, āpatti dukkaṭassa.

puggalike saṅghikasaññī, āpatti dukkaṭassa. puggalike vematiko, āpatti dukkaṭassa. puggalike puggalikasaññī aññassa puggalike āpatti dukkaṭassa. attano puggalike anāpatti.

128. anāpatti alajjiṁ nikkaḍḍhati vā nikkaḍḍhāpeti vā, tassa parikkhāraṁ nikkaḍḍhati vā nikkaḍḍhāpeti vā, ummattakaṁ nikkaḍḍhati vā nikkaḍḍhāpeti vā, tassa parikkhāraṁ nikkaḍḍhati vā nikkaḍḍhāpeti vā, bhaṇḍanakārakaṁ kalahakārakaṁ vivādakārakaṁ bhassakārakaṁ saṅghe adhikaraṇakārakaṁ nikkaḍḍhati vā nikkaḍḍhāpeti vā, tassa parikkhāraṁ nikkaḍḍhati vā nikkaḍḍhāpeti vā, antevāsikaṁ vā saddhivihārikaṁ vā na sammā vattantaṁ nikkaḍḍhati vā nikkaḍḍhāpeti vā, tassa parikkhāraṁ nikkaḍḍhati vā nikkaḍḍhāpeti vā, ummattakassa, ādikammikassāti.

nikkaḍḍhanasikkhāpadaṁ niṭṭhitaṁ sattamaṁ.

8. vehāsakuṭisikkhāpadaṁ

129. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena dve bhikkhū saṅghike vihāre uparivehāsakuṭiyā viharanti?. eko heṭṭhā viharati {viharanti, eko heṭṭhā (?)}, eko upari. uparimo bhikkhu āhaccapādakaṁ mañcaṁ sahasā abhinisīdi. mañcapādo nippatitvā {patitvā (syā0)} heṭṭhimassa bhikkhuno matthake avatthāsi. so bhikkhu vissaramakāsi. bhikkhū upadhāvitvā taṁ bhikkhuṁ etadavocuṁ -- “kissa tvaṁ, āvuso, vissaramakāsī” ti? atha kho so bhikkhu bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu saṅghike vihāre uparivehāsakuṭiyā āhaccapādakaṁ mañcaṁ sahasā abhinisīdissatī” ti! atha kho te bhikkhū taṁ bhikkhuṁ anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira tvaṁ, bhikkhu, saṅghike vihāre uparivehāsakuṭiyā āhaccapādakaṁ mañcaṁ sahasā abhinisīdasī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, saṅghike vihāre uparivehāsakuṭiyā āhaccapādakaṁ mañcaṁ sahasā abhinisīdissasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

130. “yo pana bhikkhu saṅghike vihāre uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdeyya vā abhinipajjeyya vā, pācittiyan”-ti.

131. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

saṅghiko nāma vihāro saṅghassa dinno hoti pariccatto.

vehāsakuṭi nāma majjhimassa purisassa asīsaghaṭṭā.

āhaccapādako nāma mañco aṅge vijjhitvā ṭhito hoti. āhaccapādakaṁ nāma pīṭhaṁ aṅge vijjhitvā ṭhitaṁ hoti.

abhinisīdeyyāti tasmiṁ abhinisīdati, āpatti pācittiyassa.

abhinipajjeyyāti tasmiṁ abhinipajjati, āpatti pācittiyassa.

132. saṅghike saṅghikasaññī uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdati vā abhinipajjati vā, āpatti pācittiyassa. saṅghike vematiko ...pe0 ... saṅghike puggalikasaññī uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdati vā abhinipajjati vā, āpatti pācittiyassa.

puggalike saṅghikasaññī, āpatti dukkaṭassa. puggalike vematiko, āpatti dukkaṭassa. puggalike puggalikasaññī aññassa puggalike, āpatti dukkaṭassa. attano puggalike, anāpatti.

133. anāpatti -- avehāsakuṭiyā sīsaghaṭṭāya heṭṭhā aparibhogaṁ hoti, padarasañcitaṁ hoti, paṭāṇi dinnā hoti, tasmiṁ ṭhito gaṇhati vā laggeti vā, ummattakassa, ādikammikassāti.

vehāsakuṭisikkhāpadaṁ niṭṭhitaṁ aṭṭhamaṁ.

9. mahallakavihārasikkhāpadaṁ

134. tena samayena buddho bhagavā kosambiyaṁ viharati ghositārāme. tena kho pana samayena āyasmato channassa upaṭṭhāko mahāmatto āyasmato channassa vihāraṁ kārāpeti. atha kho āyasmā channo katapariyositaṁ vihāraṁ punappunaṁ chādāpeti, punappunaṁ lepāpeti. atibhārito vihāro paripati. atha kho āyasmā channo tiṇañca kaṭṭhañca saṁkaḍḍhanto aññatarassa brāhmaṇassa yavakhettaṁ dūsesi. atha kho so brāhmaṇo ujjhāyati khiyyati vipāceti -- “kathañhi nāma bhadantā amhākaṁ yavakhettaṁ dūsessantī” ti! assosuṁ kho bhikkhū tassa brāhmaṇassa ujjhāyantassa khiyyantassa vipācentassa. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā channo katapariyositaṁ vihāraṁ punappunaṁ chādāpessati, punappunaṁ lepāpessati, atibhārito vihāro paripatī” ti! atha kho te bhikkhū āyasmantaṁ channaṁ anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira tvaṁ, channa, katapariyositaṁ vihāraṁ punappunaṁ chādāpesi, punappunaṁ lepāpesi, atibhārito vihāro paripatī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, katapariyositaṁ vihāraṁ punappunaṁ chādāpessasi, punappunaṁ lepāpessasi, atibhārito vihāro paripati! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

135. “mahallakaṁ pana bhikkhunā vihāraṁ kārayamānena yāvadvārakosā aggaḷaṭṭhapanāya ālokasandhiparikammāya dvatticchadanassa pariyāya appaharite ṭhitena adhiṭṭhātabbaṁ. tato ce uttariṁ appaharitepi ṭhito adhiṭṭhaheyya pācittiyan”-ti.

136. mahallako nāma vihāro sassāmiko vuccati.

vihāro nāma ullitto vā hoti avalitto vā ullittāvalitto vā.

kārayamānenāti karonto vā kārāpento vā.

yāva dvārakosāti piṭṭhasaṅghāṭassa {pīṭhasaṁghāṭassa (itipi), piṭṭhisaṅghāṭassa (syā0)} samantā hatthapāsā.

aggaḷaṭṭhapanāyāti dvāraṭṭhapanāya.

ālokasandhiparikammāyāti vātapānaparikammāya setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ.

dvatticchadanassa pariyāyaṁ appaharite ṭhitena adhiṭṭhātabbanti -- haritaṁ nāma pubbaṇṇaṁ aparaṇṇaṁ. sace harite ṭhito adhiṭṭhāti, āpatti dukkaṭassa. maggena chādentassa dve magge adhiṭṭhahitvā tatiyaṁ maggaṁ āṇāpetvā pakkamitabbaṁ. pariyāyena chādentassa dve pariyāye adhiṭṭhahitvā tatiyaṁ pariyāyaṁ āṇāpetvā pakkamitabbaṁ.

137. tato ce uttari appaharitepi ṭhito adhiṭṭhaheyyāti iṭṭhakāya chādentassa iṭṭhakiṭṭhakāya āpatti pācittiyassa. silāya chādentassa silāya silāya āpatti pācittiyassa. sudhāya chādentassa piṇḍe piṇḍe āpatti pācittiyassa. tiṇena chādentassa karaḷe karaḷe āpatti pācittiyassa. paṇṇena chādentassa paṇṇe paṇṇe āpatti pācittiyassa.

atirekadvattipariyāye atirekasaññī adhiṭṭhāti, āpatti pācittiyassa. atirekadvattipariyāye vematiko adhiṭṭhāti, āpatti pācittiyassa. atirekadvattipariyāye ūnakasaññī adhiṭṭhāti, āpatti pācittiyassa.

ūnakadvattipariyāye atirekasaññī, āpatti dukkaṭassa. ūnakadvattipariyāye vematiko, āpatti dukkaṭassa. ūnakadvattipariyāye ūnakasaññī, anāpatti.

138. anāpatti dvattipariyāye, ūnakadvattipariyāye, leṇe, guhāya, tiṇakuṭikāya, aññassatthāya, attano dhanena, vāsāgāraṁ ṭhapetvā sabbattha anāpatti, ummattakassa, ādikammikassāti.

mahallakavihārasikkhāpadaṁ niṭṭhitaṁ navamaṁ.

10. sappāṇakasikkhāpadaṁ

139. tena samayena buddho bhagavā āḷaviyaṁ viharati aggāḷave cetiye. tena kho pana samayena āḷavakā bhikkhū navakammaṁ karontā jānaṁ sappāṇakaṁ udakaṁ tiṇampi mattikampi siñcantipi siñcāpentipi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āḷavakā bhikkhū jānaṁ sappāṇakaṁ udakaṁ tiṇampi mattikampi siñcissantipi siñcāpessantipī” ti! atha kho te bhikkhū āḷavake bhikkhū anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira tumhe, bhikkhave, jānaṁ sappāṇakaṁ udakaṁ tiṇampi mattikampi siñcathapi siñcāpethapī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, jānaṁ sappāṇakaṁ udakaṁ tiṇampi mattikampi siñcissathapi siñcāpessathapi! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

140. “yo pana bhikkhu jānaṁ sappāṇakaṁ udakaṁ tiṇaṁ vā mattikaṁ vā siñceyya vā siñcāpeyya vā, pācittiyan”-ti.

141. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

jānāti nāma {jānaṁ nāma (syā0)} sāmaṁ vā jānāti aññe vā tassa ārocenti.

siñceyyāti sayaṁ siñcati, āpatti pācittiyassa.

siñcāpeyyāti aññaṁ āṇāpeti, āpatti pācittiyassa {āpatti dukkaṭassa (katthaci)}. sakiṁ āṇatto bahukampi siñcati, āpatti pācittiyassa.

142. sappāṇake sappāṇakasaññī tiṇaṁ vā mattikaṁ vā siñcati vā siñcāpeti vā, āpatti pācittiyassa. sappāṇake vematiko tiṇaṁ vā mattikaṁ vā siñcati vā siñcāpeti vā, āpatti dukkaṭassa. sappāṇake appāṇakasaññī tiṇaṁ vā mattikaṁ vā siñcati vā siñcāpeti vā, anāpatti. appāṇake sappāṇakasaññī, āpatti dukkaṭassa. appāṇake vematiko, āpatti dukkaṭassa. appāṇake appāṇakasaññī, anāpatti.

143. anāpatti asañcicca, assatiyā, ajānantassa, ummattakassa, ādikammikassāti.

sappāṇakasikkhāpadaṁ niṭṭhitaṁ dasamaṁ.

bhūtagāmavaggo dutiyo.

tassuddānaṁ --

bhūtaṁ aññāya ujjhāyaṁ, pakkamantena te duve.

pubbe nikkaḍḍhanāhacca, dvāraṁ sappāṇakena cāti..

3. ovādavaggo

1. ovādasikkhāpadaṁ

144. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṁ. atha kho chabbaggiyānaṁ bhikkhūnaṁ etadahosi -- “etarahi kho, āvuso, therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṁ. handāvuso, mayampi bhikkhuniyo ovadāmā” ti. atha kho chabbaggiyā bhikkhū bhikkhuniyo upasaṅkamitvā etadavocuṁ -- “amhepi, bhaginiyo, upasaṅkamatha; mayampi ovadissāmā” ti.

atha kho tā bhikkhuniyo yena chabbaggiyā bhikkhū tenupasaṅkamiṁsu; upasaṅkamitvā chabbaggiye bhikkhū abhivādetvā ekamantaṁ nisīdiṁsu. atha kho chabbaggiyā bhikkhū bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojesuṁ -- “gacchatha, bhaginiyo” ti. atha kho tā bhikkhuniyo yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. ekamantaṁ ṭhitā kho tā bhikkhuniyo bhagavā etadavoca -- “kacci, bhikkhuniyo, ovādo iddho ahosī” ti? “kuto, bhante, ovādo iddho bhavissati! ayyā chabbaggiyā parittaññeva dhammiṁ kathaṁ katvā divasaṁ tiracchānakathāya vītināmetvā uyyojesu” nti. atha kho bhagavā tā bhikkhuniyo dhammiyā kathāya sandassesi samādapesi samuttejesi sampahaṁsesi. atha kho tā bhikkhuniyo bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ abhivādetvā padakkhiṇaṁ katvā pakkamiṁsu.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā chabbaggiye bhikkhū paṭipucchi -- “saccaṁ kira tumhe, bhikkhave, bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojethā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojessatha! netaṁ, moghapurisā, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “anujānāmi, bhikkhave, bhikkhunovādakaṁ sammannituṁ. evañca pana, bhikkhave, sammannitabbo. paṭhamaṁ bhikkhu yācitabbo. yācitvā byattena bhikkhunā paṭibalena saṅgho ñāpetabbo --

145. “suṇātu me, bhante, saṅgho. yadi saṅghassa pattakallaṁ, saṅgho itthannāmaṁ bhikkhuṁ bhikkhunovādakaṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ bhikkhuṁ bhikkhunovādakaṁ sammannati. yassāyasmato khamati itthannāmassa bhikkhuno bhikkhunovādakassa sammuti, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, bhante, saṅgho. saṅgho itthannāmaṁ bhikkhuṁ bhikkhunovādakaṁ sammannati. yassāyasmato khamati itthannāmassa bhikkhuno bhikkhunovādakassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo bhikkhu bhikkhunovādako. khamati saṅghassa, tasmā tuṇhī, evametaṁ dhārayāmī” ti.

atha kho bhagavā chabbaggiye bhikkhū anekapariyāyena vigarahitvā dubbharatāya ...pe0 ... evañca pana, bhikkhave, imaṁ sikkhāpadaṁ uddiseyyātha --

146. “yo pana bhikkhu asammato bhikkhuniyo ovadeyya pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

147. tena kho pana samayena therā bhikkhū sammatā bhikkhuniyo ovadantā tatheva lābhino honti cīvarapiṇḍapātasenāsanagilānappaccayabhesajjaparikkhārānaṁ. atha kho chabbaggiyānaṁ bhikkhūnaṁ etadahosi -- “etarahi kho, āvuso, therā bhikkhū sammatā bhikkhuniyo ovadantā tatheva lābhino honti cīvarapiṇḍapātasenāsanagilānappaccayabhesajjaparikkhārānaṁ. handāvuso, mayampi nissīmaṁ gantvā aññamaññaṁ bhikkhunovādakaṁ sammannitvā bhikkhuniyo ovadāmā” ti. atha kho chabbaggiyā bhikkhū nissīmaṁ gantvā aññamaññaṁ bhikkhunovādakaṁ sammannitvā bhikkhuniyo upasaṅkamitvā etadavocuṁ -- “mayampi, bhaginiyo, sammatā. amhepi upasaṅkamatha. mayampi ovadissāmā” ti.

atha kho tā bhikkhuniyo yena chabbaggiyā bhikkhū tenupasaṅkamiṁsu; upasaṅkamitvā chabbaggiye bhikkhū abhivādetvā ekamantaṁ nisīdiṁsu. atha kho chabbaggiyā bhikkhū bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojesuṁ -- “gacchatha bhaginiyo” ti. atha kho tā bhikkhuniyo yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. ekamantaṁ ṭhitā kho tā bhikkhuniyo bhagavā etadavoca -- “kacci, bhikkhuniyo, ovādo iddho ahosī” ti? “kuto, bhante, ovādo iddho bhavissati! ayyā chabbaggiyā parittaññeva dhammiṁ kathaṁ katvā divasaṁ tiracchānakathāya vītināmetvā uyyojesu” nti.

atha kho bhagavā tā bhikkhuniyo dhammiyā kathāya sandassesi ...pe0 ... atha kho tā bhikkhuniyo bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ abhivādetvā padakkhiṇaṁ katvā pakkamiṁsu. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā chabbaggiye bhikkhū paṭipucchi -- “saccaṁ kira tumhe, bhikkhave, bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojethā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojessatha! netaṁ, moghapurisā, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “anujānāmi, bhikkhave, aṭṭhahaṅgehi samannāgataṁ bhikkhuṁ bhikkhunovādakaṁ sammannituṁ. sīlavā hoti, pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu; bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti tathārūpāssa dhammā bahussutā honti dhātā vacasā paricitā manasā anupekkhitā diṭṭhiyā suppaṭividdhā; ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso; kalyāṇavāco hoti kalyāṇavākkaraṇo; yebhuyyena bhikkhunīnaṁ piyo hoti manāpo; paṭibalo hoti bhikkhuniyo ovadituṁ; na kho panetaṁ {pana taṁ (?)} bhagavantaṁ uddissa pabbajitāya kāsāyavatthavasanāya garudhammaṁ ajjhāpannapubbo hoti; vīsativasso vā hoti atirekavīsativasso vā -- anujānāmi, bhikkhave, imehi aṭṭhahaṅgehi samannāgataṁ bhikkhuṁ bhikkhunovādakaṁ sammannitu” nti.

148. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

asammato nāma ñatticatutthena kammena asammato.

bhikkhuniyo nāma ubhatosaṅghe upasampannā.

ovadeyyāti aṭṭhahi garudhammehi ovadati, āpatti pācittiyassa. aññena dhammena ovadati, āpatti dukkaṭassa. ekatoupasampannaṁ ovadati, āpatti dukkaṭassa.

149. tena sammatena bhikkhunā pariveṇaṁ sammajjitvā pānīyaṁ paribhojanīyaṁ upaṭṭhāpetvā āsanaṁ paññapetvā dutiyaṁ gahetvā nisīditabbaṁ. bhikkhunīhi tattha gantvā taṁ bhikkhuṁ abhivādetvā ekamantaṁ nisīditabbaṁ. tena bhikkhunā pucchitabbā -- “samaggāttha, bhaginiyo” ti? sace “samaggāmhāyyā” ti bhaṇanti, “vattanti, bhaginiyo, aṭṭha garudhammā” ti? sace “vattantāyyā” ti bhaṇanti, “eso, bhaginiyo, ovādo” ti niyyādetabbo {niyyātetabbo (itipi)}. sace “na vattantāyyā” ti bhaṇanti, osāretabbā. “vassasatūpasampannāya bhikkhuniyā tadahupasampannassa bhikkhuno abhivādanaṁ paccuṭṭhānaṁ añjalikammaṁ sāmīcikammaṁ kātabbaṁ; ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. na bhikkhuniyā abhikkhuke āvāse vassaṁ vasitabbaṁ; ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. anvaddhamāsaṁ bhikkhuniyā bhikkhusaṅghato dve dhammā paccāsīsitabbā {paccāsiṁsitabbā (itipi)} uposathapucchakañca ovādupasaṅkamanañca, ayampi dhammo ...pe0 ... vassaṁ vuṭṭhāya bhikkhuniyā ubhatosaṅghe tīhi ṭhānehi pavāretabbaṁ diṭṭhena vā sutena vā parisaṅkāya vā; ayampi dhammo ...pe0 ... garudhammaṁ ajjhāpannāya bhikkhuniyā ubhatosaṅghe pakkhamānattaṁ caritabbaṁ; ayampi dhammo ...pe0 ... dve vassāni chasu dhammesu sikkhitasikkhāya sikkhamānāya ubhatosaṅghe upasampadā pariyesitabbā; ayampi dhammo ...pe0 ... na bhikkhuniyā kena ci pariyāyena bhikkhu akkositabbo paribhāsitabbo; ayampi dhammo ...pe0 ... ajjatagge ovaṭo bhikkhunīnaṁ bhikkhūsu vacanapatho, anovaṭo bhikkhūnaṁ bhikkhunīsu vacanapatho; ayampi dhammo sakkatvā garukatvā mānetvā pūjetvā yāvajīvaṁ anatikkamanīyo” ti.

sace “samaggāmhāyyā” ti bhaṇantaṁ aññaṁ dhammaṁ bhaṇati, āpatti dukkaṭassa. sace “vaggāmhāyyā” ti bhaṇantaṁ aṭṭha garudhamme bhaṇati, āpatti dukkaṭassa. ovādaṁ aniyyādetvā aññaṁ dhammaṁ bhaṇati, āpatti dukkaṭassa.

150. adhammakamme adhammakammasaññī vaggaṁ bhikkhunisaṅghaṁ vaggasaññī ovadati, āpatti pācittiyassa. adhammakamme adhammakammasaññī vaggaṁ bhikkhunīsaṅghaṁ vematiko ovadati, āpatti pācittiyassa. adhammakamme adhammakammasaññī vaggaṁ bhikkhunisaṅghaṁ samaggasaññī ovadati, āpatti pācittiyassa.

adhammakamme vematiko vaggaṁ bhikkhunisaṅghaṁ vaggasaññī ovadati, āpatti pācittiyassa. adhammakamme vematiko vaggaṁ bhikkhunisaṅghaṁ vematiko ovadati, āpatti pācittiyassa. adhammakamme vematiko vaggaṁ bhikkhunisaṅghaṁ samaggasaññī ovadati, āpatti pācittiyassa.

adhammakamme dhammakammasaññī vaggaṁ bhikkhunisaṅghaṁ vaggasaññī ovadati, āpatti pācittiyassa. adhammakamme dhammakammasaññī vaggaṁ bhikkhunisaṅghaṁ vematiko ovadati, āpatti pācittiyassa. adhammakamme dhammakammasaññī vaggaṁ bhikkhunisaṅghaṁ samaggasaññī ovadati, āpatti pācittiyassa.

adhammakamme adhammakammasaññī samaggaṁ bhikkhunisaṅghaṁ vaggasaññī ovadati, āpatti pācittiyassa. adhammakamme adhammakammasaññī samaggaṁ bhikkhunisaṅghaṁ vematiko ovadati, āpatti pācittiyassa. adhammakamme adhammakammasaññī samaggaṁ bhikkhunisaṅghaṁ samaggasaññī ovadati, āpatti pācittiyassa.

adhammakamme vematiko samaggaṁ bhikkhunisaṅghaṁ vaggasaññī ovadati ...pe0 ... vematiko ovadati ...pe0 ... samaggasaññī ovadati, āpatti pācittiyassa.

adhammakamme dhammakammasaññī samaggaṁ bhikkhunisaṅghaṁ vaggasaññī ovadati ...pe0 ... vematiko ovadati ...pe0 ... samaggasaññī ovadati, āpatti pācittiyassa.

151. dhammakamme adhammakammasaññī vaggaṁ bhikkhunisaṅghaṁ vaggasaññī ovadati, āpatti dukkaṭassa. dhammakamme adhammakammasaññī vaggaṁ bhikkhunisaṅghaṁ vematiko ovadati ...pe0 ... samaggasaññī ovadati, āpatti dukkaṭassa.

dhammakamme vematiko vaggaṁ bhikkhunisaṅghaṁ vaggasaññī ovadati ...pe0 ... vematiko ovadati ...pe0 ... samaggasaññī ovadati, āpatti dukkaṭassa.

dhammakamme dhammakammasaññī vaggaṁ bhikkhunisaṅghaṁ vaggasaññī ovadati ...pe0 ... vematiko ovadati ...pe0 ... samaggasaññī ovadati, āpatti dukkaṭassa.

dhammakamme adhammakammasaññī samaggaṁ bhikkhunisaṅghaṁ vaggasaññī ovadati ...pe0 ... vematiko ovadati ...pe0 ... samaggasaññī ovadati, āpatti dukkaṭassa.

dhammakamme vematiko samaggaṁ bhikkhunisaṅghaṁ vaggasaññī ovadati ...pe0 ... vematiko ovadati ...pe0 ... samaggasaññī ovadati, āpatti dukkaṭassa.

dhammakamme dhammakammasaññī samaggaṁ bhikkhunisaṅghaṁ vaggasaññī ovadati, āpatti dukkaṭassa. dhammakamme dhammakammasaññī samaggaṁ bhikkhunisaṅghaṁ vematiko ovadati, āpatti dukkaṭassa. dhammakamme dhammakammasaññī samaggaṁ bhikkhunisaṅghaṁ samaggasaññī ovadati, anāpatti.

152. anāpatti uddesaṁ dento, paripucchaṁ dento, “osārehi ayyā” ti vuccamāno, osāreti, pañhaṁ pucchati, pañhaṁ puṭṭho katheti, aññassatthāya bhaṇantaṁ bhikkhuniyo suṇanti, sikkhamānāya, sāmaṇeriyā, ummattakassa, ādikammikassāti.

ovādasikkhāpadaṁ niṭṭhitaṁ paṭhamaṁ.

2. atthaṅgatasikkhāpadaṁ

153. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena therā bhikkhū bhikkhuniyo ovadanti pariyāyena. tena kho pana samayena āyasmato cūḷapanthakassa pariyāyo hoti bhikkhuniyo ovadituṁ. bhikkhuniyo evamāhaṁsu -- “na dāni ajja ovādo iddho bhavissati, taññeva dāni udānaṁ ayyo cūḷapanthako punappunaṁ bhaṇissatī” ti. atha kho tā bhikkhuniyo yenāyasmā cūḷapanthako tenupasaṅkamiṁsu; upasaṅkamitvā āyasmantaṁ cūḷapanthakaṁ abhivādetvā ekamantaṁ nisīdiṁsu. ekamantaṁ nisinnā kho tā bhikkhuniyo āyasmā cūḷapanthako etadavoca -- “samaggāttha, bhaginiyo” ti? “samaggāmhāyyā” ti. “vattanti, bhaginiyo, aṭṭha garudhammā” ti? “vattantāyyā” ti. “eso, bhaginiyo, ovādo” ti niyyādetvā imaṁ udānaṁ punappunaṁ abhāsi --

{udā0 37} “adhicetaso appamajjato, munino monapathesu sikkhato.

sokā na bhavanti tādino, upasantassa sadā satīmato” ti..

bhikkhuniyo evamāhaṁsu -- “nanu avocumhā -- na dāni ajja ovādo iddho bhavissati, taññeva dāni udānaṁ ayyo cūḷapanthako punappunaṁ bhaṇissatī” ti! assosi kho āyasmā cūḷapanthako tāsaṁ bhikkhunīnaṁ imaṁ kathāsallāpaṁ. atha kho āyasmā cūḷapanthako vehāsaṁ abbhuggantvā ākāse antalikkhe caṅkamatipi tiṭṭhatipi nisīdatipi seyyampi kappeti dhūmāyatipi pajjalatipi antaradhāyatipi, tañceva {taññeva (itipi)} udānaṁ bhaṇati aññañca bahuṁ buddhavacanaṁ. bhikkhuniyo evamāhaṁsu -- “acchariyaṁ vata bho, abbhutaṁ vata bho, na vata no ito pubbe ovādo evaṁ iddho bhūtapubbo yathā ayyassa cūḷapanthakassā” ti. atha kho āyasmā cūḷapanthako tā bhikkhuniyo yāva samandhakārā ovaditvā uyyojesi -- gacchatha bhaginiyoti.

atha kho tā bhikkhuniyo nagaradvāre thakite bahinagare vasitvā kālasseva nagaraṁ pavisanti. manussā ujjhāyanti khiyyanti vipācenti -- “abrahmacāriniyo imā bhikkhuniyo; ārāme bhikkhūhi saddhiṁ vasitvā idāni nagaraṁ pavisantī” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā cūḷapanthako atthaṅgate sūriye bhikkhuniyo ovadissatī” ti ...pe0 ... “saccaṁ kira tvaṁ, cūḷapanthaka, atthaṅgate sūriye bhikkhuniyo ovadasī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, cūḷapanthaka, atthaṅgate sūriye bhikkhuniyo ovadissasi! netaṁ, cūḷapanthaka, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

154. “sammatopi ce bhikkhu atthaṅgate sūriye bhikkhuniyo ovadeyya, pācittiyan”-ti.

155. sammato nāma ñatticatutthena kammena sammato.

atthaṅgate sūriyeti oggate sūriye.

bhikkhunī nāma ubhatosaṅghe upasampannā.

ovadeyyāti aṭṭhahi vā garudhammehi aññena vā dhammena ovadati, āpatti pācittiyassa.

156. atthaṅgate atthaṅgatasaññī ovadati, āpatti pācittiyassa. atthaṅgate vematiko ovadati, āpatti pācittiyassa. atthaṅgate anatthaṅgatasaññī ovadati, āpatti pācittiyassa.

ekatoupasampannāya ovadati, āpatti dukkaṭassa. anatthaṅgate atthaṅgatasaññī, āpatti dukkaṭassa. anatthaṅgate vematiko, āpatti dukkaṭassa. anatthaṅgate anatthaṅgatasaññī, anāpatti.

157. anāpatti uddesaṁ dento, paripucchaṁ dento, “osārehi ayyā” ti vuccamāno, osāreti, pañhaṁ pucchati, pañhaṁ puṭṭho katheti, aññassatthāya bhaṇantaṁ bhikkhuniyo suṇanti, sikkhamānāya sāmaṇeriyā, ummattakassa, ādikammikassāti.

atthaṅgatasikkhāpadaṁ niṭṭhitaṁ dutiyaṁ.

3. bhikkhunupassayasikkhāpadaṁ

158. tena samayena buddho bhagavā sakkesu viharati kapilavatthusmiṁ nigrodhārāme. tena kho pana samayena chabbaggiyā bhikkhū bhikkhunupassayaṁ upasaṅkamitvā chabbaggiyā bhikkhuniyo ovadanti. bhikkhuniyo chabbaggiyā bhikkhuniyo etadavocuṁ -- “ethāyye, ovādaṁ gamissāmā” ti. “yampi {yaṁ hi (ka0)} mayaṁ, ayye, gaccheyyāma ovādassa kāraṇā, ayyā chabbaggiyā idheva āgantvā amhe ovadantī” ti. bhikkhuniyo ujjhāyanti khiyyanti vipācenti -- “kathañhi nāma chabbaggiyā bhikkhū bhikkhunupassayaṁ upasaṅkamitvā bhikkhuniyo ovadissantī” ti {chabbaggiyā bhikkhuniyo ovādaṁ na gacchissantīti (sī0)}! atha kho tā bhikkhuniyo bhikkhūnaṁ etamatthaṁ ārocesuṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū bhikkhunupassayaṁ upasaṅkamitvā bhikkhuniyo ovadissantī” ti ...pe0 ... “saccaṁ kira tumhe, bhikkhave, bhikkhunupassayaṁ upasaṅkamitvā bhikkhuniyo ovadathā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhunupassayaṁ upasaṅkamitvā bhikkhuniyo ovadissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu bhikkhunupassayaṁ upasaṅkamitvā bhikkhuniyo ovadeyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

159. tena kho pana samayena mahāpajāpati gotamī gilānā hoti. therā bhikkhū yena mahāpajāpati gotamī tenupasaṅkamiṁsu; upasaṅkamitvā mahāpajāpatiṁ gotamiṁ etadavocuṁ -- “kacci te, gotami, khamanīyaṁ kacci yāpanīyan”-ti? “na me, ayyā, khamanīyaṁ na yāpanīyaṁ”. “iṅghayyā, dhammaṁ desethā” ti. “na, bhagini, kappati bhikkhunupassayaṁ upasaṅkamitvā bhikkhuniyo dhammaṁ desetu” nti kukkuccāyantā na desesuṁ. atha kho bhagavā pubbaṇhasamayaṁ nivāsetvā pattacīvaramādāya yena mahāpajāpati gotamī tenupasaṅkami; upasaṅkamitvā paññatte āsane nisīdi. nisajja kho bhagavā mahāpajāpatiṁ gotamiṁ etadavoca -- “kacci te, gotami, khamanīyaṁ kacci yāpanīyan”-ti ? “pubbe me, bhante, therā bhikkhū āgantvā dhammaṁ desenti. tena me phāsu hoti. idāni pana -- “bhagavatā paṭikkhittan”-ti, kukkuccāyantā na desenti. tena me na phāsu hotī” ti. atha kho bhagavā mahāpajāpatiṁ gotamiṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, bhikkhunupassayaṁ upasaṅkamitvā gilānaṁ bhikkhuniṁ ovadituṁ. evañca pana, bhikkhave, imaṁ sikkhāpadaṁ uddiseyyātha --

160. “yo pana bhikkhu bhikkhunupassayaṁ upasaṅkamitvā bhikkhuniyo ovadeyya, aññatra samayā, pācittiyaṁ. tatthāyaṁ samayo. gilānā hoti bhikkhunī -- ayaṁ tattha samayo” ti.

161. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhunupassayo nāma yattha bhikkhuniyo ekarattampi vasanti.

upasaṅkamitvāti tattha gantvā.

bhikkhunī nāma ubhatosaṅghe upasampannā.

ovadeyyāti aṭṭhahi garudhammehi ovadati, āpatti pācittiyassa.

aññatra samayāti ṭhapetvā samayaṁ.

gilānā nāma bhikkhunī na sakkoti ovādāya vā saṁvāsāya vā gantuṁ.

162. upasampannāya upasampannasaññī bhikkhunupassayaṁ upasaṅkamitvā aññatra samayā ovadati, āpatti pācittiyassa. upasampannāya vematiko bhikkhunupassayaṁ upasaṅkamitvā aññatra samayā ovadati, āpatti pācittiyassa. upasampannāya anupasampannasaññī bhikkhunupassayaṁ upasaṅkamitvā aññatra samayā ovadati, āpatti pācittiyassa.

aññena dhammena ovadati, āpatti dukkaṭassa. ekatoupasampannāya ovadati, āpatti dukkaṭassa. anupasampannāya upasampannasaññī, āpatti dukkaṭassa. anupasampannāya vematiko, āpatti dukkaṭassa. anupasampannāya anupasampannasaññī, anāpatti.

163. anāpatti samaye, uddesaṁ dento, paripucchaṁ dento, “osārehi ayyā” ti vuccamāno osāreti, pañhaṁ pucchati, pañhaṁ puṭṭho katheti, aññassatthāya bhaṇantaṁ bhikkhuniyo suṇanti, sikkhamānāya sāmaṇeriyā, ummattakassa, ādikammikassāti.

bhikkhunupassayasikkhāpadaṁ niṭṭhitaṁ tatiyaṁ.

4. āmisasikkhāpadaṁ

164. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṁ. chabbaggiyā bhikkhū evaṁ vadanti -- “na bahukatā therā bhikkhū bhikkhuniyo ovadituṁ; āmisahetu therā bhikkhū bhikkhuniyo ovadantī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū evaṁ vakkhanti -- `na bahukatā therā bhikkhū bhikkhuniyo ovadituṁ; āmisahetu therā bhikkhū bhikkhuniyo ovadantī” 'ti ...pe0 ... “saccaṁ kira tumhe, bhikkhave, evaṁ vadetha -- `na bahukatā therā bhikkhū bhikkhuniyo ovadituṁ; āmisahetu therā bhikkhū bhikkhuniyo ovadantī” 'ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, evaṁ vakkhatha -- na bahukatā therā bhikkhū bhikkhuniyo ovadituṁ; āmisahetu therā bhikkhū bhikkhuniyo ovadantīti! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

165. “yo pana bhikkhu evaṁ vadeyya -- `āmisahetu therā bhikkhū bhikkhuniyo ovandatī'ti, pācittiyan”-ti.

166. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

āmisahetūti cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu.

evaṁ vadeyyāti upasampannaṁ saṅghena sammataṁ bhikkhunovādakaṁ avaṇṇaṁ kattukāmo ayasaṁ kattukāmo maṅkukattukāmo evaṁ vadeti -- “cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadatī” ti bhaṇati, āpatti pācittiyassa.

167. dhammakamme dhammakammasaññī evaṁ vadeti, āpatti pācittiyassa. dhammakamme vematiko evaṁ vadeti, āpatti pācittiyassa. dhammakamme adhammakammasaññī evaṁ vadeti, āpatti pācittiyassa.

upasampannaṁ saṅghena asammataṁ bhikkhunovādakaṁ avaṇṇaṁ kattukāmo ayasaṁ kattukāmo maṅkukattukāmo evaṁ vadeti -- “cīvarahetu ...pe0 ... pūjanahetu ovadatī” ti bhaṇati, āpatti dukkaṭassa. anupasampannaṁ saṅghena sammataṁ vā asammataṁ vā bhikkhunovādakaṁ avaṇṇaṁ kattukāmo ayasaṁ kattukāmo maṅkukattukāmo evaṁ vadeti -- “cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadatī” ti bhaṇati, āpatti dukkaṭassa. adhammakamme dhammakammasaññī, āpatti dukkaṭassa. adhammakamme vematiko, āpatti dukkaṭassa. adhammakamme adhammakammasaññī, āpatti dukkaṭassa.

168. anāpatti pakatiyā cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadantaṁ bhaṇati, ummattakassa, ādikammikassāti.

āmisasikkhāpadaṁ niṭṭhitaṁ catutthaṁ.

5. cīvaradānasikkhāpadaṁ

169. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññataro bhikkhu sāvatthiyaṁ aññatarissā visikhāya piṇḍāya carati. aññatarāpi bhikkhunī tassā visikhāya piṇḍāya carati. atha kho so bhikkhu taṁ bhikkhuniṁ etadavoca -- “gaccha, bhagini, amukasmiṁ okāse bhikkhā diyyatī” ti. sāpi kho evamāha -- “gacchāyya, amukasmiṁ okāse bhikkhā diyyatī” ti. te abhiṇhadassanena sandiṭṭhā ahesuṁ. tena kho pana samayena saṅghassa cīvaraṁ bhājīyati. atha kho sā bhikkhunī ovādaṁ gantvā yena so bhikkhu tenupasaṅkami; upasaṅkamitvā taṁ bhikkhuṁ abhivādetvā ekamantaṁ aṭṭhāsi. ekamantaṁ ṭhitaṁ kho taṁ bhikkhuniṁ so bhikkhu etadavoca -- “ayaṁ me, bhagini, cīvarapaṭivīso {paṭiviṁso (sī0), paṭiviso (itipi)}; sādiyissasī” ti? “āmāyya, dubbalacīvarāmhī” ti.

atha kho so bhikkhu tassā bhikkhuniyā cīvaraṁ adāsi. sopi kho bhikkhu dubbalacīvaro hoti. bhikkhū taṁ bhikkhuṁ etadavocuṁ -- “karohi dāni te, āvuso, cīvaran”-ti. atha kho so bhikkhu bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu bhikkhuniyā cīvaraṁ dassatī” ti ...pe0 ... “saccaṁ kira tvaṁ, bhikkhu, bhikkhuniyā cīvaraṁ adāsī” ti? “saccaṁ, bhagavā” ti. “ñātikā te, bhikkhu, aññātikā” ti? “aññātikā, bhagavā” ti. “aññātako, moghapurisa, aññātikāya na jānāti patirūpaṁ vā appatirūpaṁ vā santaṁ vā asantaṁ vā. kathañhi nāma tvaṁ, moghapurisa, aññātikāya bhikkhuniyā cīvaraṁ dassasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu aññātikāya bhikkhuniyā cīvaraṁ dadeyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

170. tena kho pana samayena bhikkhū kukkuccāyantā bhikkhunīnaṁ pārivattakaṁ {pārivaṭṭakaṁ (itipi)} cīvaraṁ na denti. bhikkhuniyo ujjhāyanti khiyyanti vipācenti -- “kathañhi nāma ayyā amhākaṁ pārivattakaṁ cīvaraṁ na dassantī” ti! assosuṁ kho bhikkhū tāsaṁ bhikkhunīnaṁ ujjhāyantīnaṁ khiyyantīnaṁ vipācentīnaṁ. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, pañcannaṁ pārivattakaṁ dātuṁ. bhikkhussa, bhikkhuniyā, sikkhamānāya, sāmaṇerassa, sāmaṇeriyā -- anujānāmi, bhikkhave, imesaṁ pañcannaṁ pārivattakaṁ dātuṁ. evañca pana, bhikkhave, imaṁ sikkhāpadaṁ uddiseyyātha --

171. “yo pana bhikkhu aññātikāya bhikkhuniyā cīvaraṁ dadeyya, aññatra pārivattakā, pācittiyan”-ti.

172. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

aññātikā nāma mātito vā pitito vā yāva sattamā pitāmahayugā asambaddhā.

bhikkhunī nāma ubhatosaṅghe upasampannā.

cīvaraṁ nāma channaṁ cīvarānaṁ aññataraṁ cīvaraṁ vikappanupagaṁ pacchimaṁ {vikappanupagapacchimaṁ (sī0)}.

aññatra pārivattakāti ṭhapetvā pārivattakaṁ deti, āpatti pācittiyassa.

173. aññātikāya aññātikasaññī cīvaraṁ deti, aññatra pārivattakā, āpatti pācittiyassa. aññātikāya vematiko cīvaraṁ deti, aññatra pārivattakā, āpatti pācittiyassa. aññātikāya ñātikasaññī cīvaraṁ deti, aññatra pārivattakā, āpatti pācittiyassa.

ekato upasampannāya cīvaraṁ deti, aññatra pārivattakā, āpatti dukkaṭassa. ñātikāya aññātikasaññī, āpatti dukkaṭassa. ñātikāya vematiko, āpatti dukkaṭassa. ñātikāya ñātikasaññī, anāpatti.

174. anāpatti ñātikāya, pārivattakaṁ parittena vā vipulaṁ, vipulena vā parittaṁ, bhikkhunī vissāsaṁ gaṇhāti, tāvakālikaṁ gaṇhāti, cīvaraṁ ṭhapetvā aññaṁ parikkhāraṁ deti, sikkhamānāya, sāmaṇeriyā, ummattakassa, ādikammikassāti.

cīvaradānasikkhāpadaṁ niṭṭhitaṁ pañcamaṁ.

6. cīvarasibbanasikkhāpadaṁ

175. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā udāyī paṭṭo {paṭṭho (sī0 syā0)} hoti cīvarakammaṁ kātuṁ. aññatarā bhikkhunī yenāyasmā udāyī tenupasaṅkami; upasaṅkamitvā āyasmantaṁ udāyiṁ etadavoca -- “sādhu me, bhante, ayyo cīvaraṁ sibbatū” ti. atha kho āyasmā udāyī tassā bhikkhuniyā cīvaraṁ sibbitvā surattaṁ suparikammakataṁ katvā majjhe paṭibhānacittaṁ vuṭṭhāpetvā saṁharitvā nikkhipi. atha kho sā bhikkhunī yenāyasmā udāyī tenupasaṅkami; upasaṅkamitvā āyasmantaṁ udāyiṁ etadavoca -- “kahaṁ taṁ, bhante, cīvaran”-ti? “handa, bhagini, imaṁ cīvaraṁ yathāsaṁhaṭaṁ haritvā nikkhipitvā yadā bhikkhunisaṅgho ovādaṁ āgacchati tadā imaṁ cīvaraṁ pārupitvā bhikkhunisaṅghassa piṭṭhito piṭṭhito āgacchā” ti. atha kho sā bhikkhunī taṁ cīvaraṁ yathāsaṁhaṭaṁ haritvā nikkhipitvā yadā bhikkhunisaṅgho ovādaṁ āgacchati tadā taṁ cīvaraṁ pārupitvā bhikkhunisaṅghassa piṭṭhito piṭṭhito āgacchati. manussā ujjhāyanti khiyyanti vipācenti -- “yāva chinnikā imā bhikkhuniyo dhuttikā ahirikāyo, yatra hi nāma cīvare paṭibhānacittaṁ vuṭṭhāpessantī” ti!

bhikkhuniyo evamāhaṁsu -- “kassidaṁ kamman”-ti? “ayyassa udāyissā” ti. “yepi te chinnakā dhuttakā ahirikā tesampi evarūpaṁ na sobheyya, kiṁ pana ayyassa udāyissā” ti! atha kho tā bhikkhuniyo bhikkhūnaṁ etamatthaṁ ārocesuṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā udāyī bhikkhuniyā cīvaraṁ sibbissatī” ti ...pe0 ... saccaṁ kira tvaṁ, udāyi, bhikkhuniyā cīvaraṁ sibbasī” ti? “saccaṁ, bhagavā” ti. “ñātikā te, udāyi, aññātikā” ti? “aññātikā, bhagavā” ti. “aññātako, moghapurisa, aññātikāya na jānāti patirūpaṁ vā appatirūpaṁ vā pāsādikaṁ vā apāsādikaṁ vā. kathañhi nāma tvaṁ, moghapurisa, aññātikāya bhikkhuniyā cīvaraṁ sibbissasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

176. “yo pana bhikkhu aññātikāya bhikkhuniyā cīvaraṁ sibbeyya vā sibbāpeyya vā, pācittiyan”-ti.

177. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

aññātikā nāma mātito vā pitito vā yāva sattamā pitāmahayugā asambaddhā.

bhikkhunī nāma ubhatosaṅghe upasampannā.

cīvaraṁ nāma channaṁ cīvarānaṁ aññataraṁ cīvaraṁ.

sibbeyyāti sayaṁ sibbati ārāpathe ārāpathe āpatti pācittiyassa.

sibbāpeyyāti aññaṁ āṇāpeti, āpatti pācittiyassa. sakiṁ āṇatto bahukampi sibbati, āpatti pācittiyassa.

178. aññātikāya aññātikasaññī cīvaraṁ sibbati vā sibbāpeti vā, āpatti pācittiyassa. aññātikāya vematiko cīvaraṁ sibbati vā sibbāpeti vā, āpatti pācittiyassa. aññātikāya ñātikasaññī cīvaraṁ sibbati vā sibbāpeti vā, āpatti pācittiyassa.

ekatoupasampannāya cīvaraṁ sibbati vā sibbāpeti vā, āpatti dukkaṭassa. ñātikāya aññātikasaññī, āpatti dukkaṭassa. ñātikāya vematiko, āpatti dukkaṭassa. ñātikāya ñātikasaññī, anāpatti.

179. anāpatti ñātikāya, cīvaraṁ ṭhapetvā aññaṁ parikkhāraṁ sibbati vā sibbāpeti vā, sikkhamānāya, sāmaṇeriyā, ummattakassa, ādikammikassāti.

cīvarasibbanasikkhāpadaṁ niṭṭhitaṁ chaṭṭhaṁ.

7. saṁvidhānasikkhāpadaṁ

180. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū bhikkhunīhi saddhiṁ saṁvidhāya ekaddhānamaggaṁ paṭipajjanti. manussā ujjhāyanti khiyyanti vipācenti -- “yatheva mayaṁ sapajāpatikā āhiṇḍāma, evamevime samaṇā sakyaputtiyā bhikkhunīhi saddhiṁ saṁvidhāya āhiṇḍantī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū bhikkhunīhi saddhiṁ saṁvidhāya ekaddhānamaggaṁ paṭipajjissantī” ti ...pe0 ... “saccaṁ kira tumhe, bhikkhave, bhikkhunīhi saddhiṁ saṁvidhāya ekaddhānamaggaṁ paṭipajjathā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhunīhi saddhiṁ saṁvidhāya ekaddhānamaggaṁ paṭipajjissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha.

“yo pana bhikkhu bhikkhuniyā saddhiṁ saṁvidhāya ekaddhānamaggaṁ paṭipajjeyya, antamaso gāmantarampi, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

181. tena kho pana samayena sambahulā bhikkhū ca bhikkhuniyo ca sāketā sāvatthiṁ addhānamaggappaṭipannā honti. atha kho tā bhikkhuniyo te bhikkhū etadavocuṁ -- “mayampi ayyehi saddhiṁ gamissāmā” ti. “na, bhaginī, kappati bhikkhuniyā saddhiṁ saṁvidhāya ekaddhānamaggaṁ paṭipajjituṁ. tumhe vā paṭhamaṁ gacchatha mayaṁ vā gamissāmā” ti. “ayyā, bhante, aggapurisā. ayyāva paṭhamaṁ gacchantū” ti. atha kho tāsaṁ bhikkhunīnaṁ pacchā gacchantīnaṁ antarāmagge corā acchindiṁsu ca dūsesuñca. atha kho tā bhikkhuniyo sāvatthiṁ gantvā bhikkhunīnaṁ etamatthaṁ ārocesuṁ. bhikkhuniyo bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, satthagamanīye magge sāsaṅkasammate sappaṭibhaye bhikkhuniyā saddhiṁ saṁvidhāya ekaddhānamaggaṁ paṭipajjituṁ. evañca pana, bhikkhave, imaṁ sikkhāpadaṁ uddiseyyātha --

182. “yo pana bhikkhu bhikkhuniyā saddhiṁ saṁvidhāya ekaddhānamaggaṁ paṭipajjeyya, antamaso gāmantarampi, aññatra samayā, pācittiyaṁ. tatthāyaṁ samayo. satthagamanīyo hoti maggo sāsaṅkasammato sappaṭibhayo -- ayaṁ tattha samayo” ti.

183. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhunī nāma ubhatosaṅghe upasampannā.

saddhinti ekato.

saṁvidhāyāti -- “gacchāma, bhagini, gacchāmāyya; gacchāmāyya, gacchāma, bhagini; ajja vā hiyyo vā pare vā gacchāmā” ti saṁvidahati, āpatti dukkaṭassa.

antamaso gāmantarampīti kukkuṭasampāte gāme, gāmantare gāmantare āpatti pācittiyassa. agāmake araññe, addhayojane addhayojane āpatti pācittiyassa.

aññatra samayāti ṭhapetvā samayaṁ.

satthagamanīyo nāma maggo na sakkā hoti vinā satthena gantuṁ.

sāsaṅkaṁ nāma tasmiṁ magge {yasmiṁ magge (?)} corānaṁ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.

sappaṭibhayaṁ nāma tasmiṁ magge corehi manussā hatā dissanti, viluttā dissanti, ākoṭitā dissanti, sappaṭibhayaṁ gantvā appaṭibhayaṁ dassetvā uyyojetabbā -- “gacchatha bhaginiyo” ti.

184. saṁvidahite saṁvidahitasaññī ekaddhānamaggaṁ paṭipajjati, antamaso gāmantarampi, aññatra samayā, āpatti pācittiyassa. saṁvidahite vematiko ekaddhānamaggaṁ paṭipajjati, antamaso gāmantarampi, aññatra samayā, āpatti pācittiyassa. saṁvidahite, asaṁvidahitasaññī ekaddhānamaggaṁ paṭipajjati, antamaso gāmantarampi, aññatra samayā, āpatti pācittiyassa.

bhikkhu saṁvidahati bhikkhunī na saṁvidahati, āpatti dukkaṭassa. asaṁvidahite saṁvidahitasaññī, āpatti dukkaṭassa. asaṁvidahite vematiko, āpatti dukkaṭassa. asaṁvidahite asaṁvidahitasaññī, anāpatti.

185. anāpatti samaye, asaṁvidahitvā gacchati, bhikkhunī saṁvidahati, bhikkhu na saṁvidahati, visaṅketena gacchanti, āpadāsu, ummattakassa, ādikammikassāti.

saṁvidhānasikkhāpadaṁ niṭṭhitaṁ sattamaṁ.

8. nāvābhiruhanasikkhāpadaṁ

186. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū bhikkhunīhi saddhiṁ saṁvidhāya ekaṁ nāvaṁ {ekanāvaṁ (syā0)} abhiruhanti. manussā ujjhāyanti khiyyanti vipācenti -- “yatheva mayaṁ sapajāpatikā nāvāya {ekanāvāya (syā0)} kīḷāma, evamevime samaṇā sakyaputtiyā bhikkhunīhi saddhiṁ saṁvidhāya nāvāya kīḷantī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū bhikkhunīhi saddhiṁ saṁvidhāya ekaṁ nāvaṁ abhiruhissantī” ti ...pe0 ... “saccaṁ kira tumhe, bhikkhave, bhikkhunīhi saddhiṁ saṁvidhāya ekaṁ nāvaṁ abhiruhathā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhunīhi saddhiṁ saṁvidhāya ekaṁ nāvaṁ abhiruhissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu bhikkhuniyā saddhiṁ saṁvidhāya ekaṁ nāvaṁ {ekanāvaṁ (syā0)} abhiruheyya, uddhaṁgāminiṁ vā adhogāminiṁ vā, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

187. tena kho pana samayena sambahulā bhikkhū ca bhikkhuniyo ca sāketā sāvatthiṁ addhānamaggappaṭipannā honti. antarāmagge nadī taritabbā {uttaritabbā (syā0)} hoti. atha kho tā bhikkhuniyo te bhikkhū etadavocuṁ -- “mayampi ayyehi saddhiṁ uttarissāmā” ti. “na, bhaginī, kappati bhikkhuniyā saddhiṁ saṁvidhāya ekaṁ nāvaṁ abhiruhituṁ; tumhe vā paṭhamaṁ uttaratha mayaṁ vā uttarissāmā” ti. “ayyā, bhante, aggapurisā. ayyāva paṭhamaṁ uttarantū” ti. atha kho tāsaṁ bhikkhunīnaṁ pacchā uttarantīnaṁ corā acchindiṁsu ca dūsesuñca. atha kho tā bhikkhuniyo sāvatthiṁ gantvā bhikkhunīnaṁ etamatthaṁ ārocesuṁ. bhikkhuniyo bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, tiriyaṁ taraṇāya bhikkhuniyā saddhiṁ saṁvidhāya ekaṁ nāvaṁ abhiruhituṁ. evañca pana, bhikkhave, imaṁ sikkhāpadaṁ uddiseyyātha --

188. “yo pana bhikkhu bhikkhuniyā saddhiṁ saṁvidhāya ekaṁ nāvaṁ abhiruheyya uddhaṁgāminiṁ vā adhogāminiṁ vā, aññatra tiriyaṁ taraṇāya, pācittiyan”-ti.

189. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhunī nāma ubhatosaṅghe upasampannā.

saddhinti ekato.

saṁvidhāyāti “abhiruhāma, bhagini, abhiruhāmāyya; abhiruhāmāyya, abhiruhāma, bhagini; ajja vā hiyyo vā pare vā abhiruhāmā” ti saṁvidahati āpatti dukkaṭassa.

bhikkhuniyā abhiruḷhe bhikkhu abhiruhati, āpatti pācittiyassa. bhikkhumhi abhiruḷhe bhikkhunī abhiruhati, āpatti pācittiyassa. ubho vā abhiruhanti, āpatti pācittiyassa.

uddhaṁgāmininti ujjavanikāya.

adhogāmininti ojavanikāya.

aññatra tiriyaṁ taraṇāyāti ṭhapetvā tiriyaṁ taraṇaṁ.

kukkuṭasampāte gāme, gāmantare gāmantare āpatti pācittiyassa. agāmake araññe, aḍḍhayojane aḍḍhayojane āpatti pācittiyassa.

190. saṁvidahite saṁvidahitasaññī ekaṁ nāvaṁ abhiruhati uddhaṁgāminiṁ vā adhogāminiṁ vā, aññatra tiriyaṁ taraṇāya, āpatti pācittiyassa. saṁvidahite vematiko ekaṁ nāvaṁ abhiruhati uddhaṁgāminiṁ vā adhogāminiṁ vā, aññatra tiriyaṁ taraṇāya, āpatti pācittiyassa. saṁvidahite asaṁvidahitasaññī ekaṁ nāvaṁ abhiruhati uddhaṁgāminiṁ vā adhogāminiṁ vā, aññatra tiriyaṁ taraṇāya, āpatti pācittiyassa.

bhikkhu saṁvidahati, bhikkhunī na saṁvidahati, āpatti dukkaṭassa. asaṁvidahite saṁvidahitasaññī, āpatti dukkaṭassa. asaṁvidahite vematiko, āpatti dukkaṭassa. asaṁvidahite, asaṁvidahitasaññī, anāpatti.

191. anāpatti tiriyaṁ taraṇāya, asaṁvidahitvā abhiruhanti, bhikkhunī saṁvidahati, bhikkhu na saṁvidahati, visaṅketena abhiruhanti, āpadāsu ummattakassa, ādikammissāti.

nāvābhiruhanasikkhāpadaṁ niṭṭhitaṁ aṭṭhamaṁ.

9. paripācitasikkhāpadaṁ

192. tena samayena buddho bhagavā rājagahe viharati veḷuvane kalandakanivāpe. tena kho pana samayena thullanandā bhikkhunī aññatarassa kulassa kulūpikā hoti niccabhattikā. tena ca gahapatinā therā bhikkhū nimantitā honti. atha kho thullanandā bhikkhunī pubbaṇhasamayaṁ nivāsetvā pattacīvaramādāya yena taṁ kulaṁ tenupasaṅkami; upasaṅkamitvā taṁ gahapatiṁ etadavoca -- “kimidaṁ, gahapati, pahūtaṁ khādanīyaṁ bhojanīyaṁ paṭiyattan”-ti? “therā mayā, ayye, nimantitā” ti. “ke pana te, gahapati, therā” ti? “ayyo sāriputto ayyo mahāmoggallāno ayyo mahākaccāno ayyo mahākoṭṭhiko ayyo mahākappino ayyo mahācundo ayyo anuruddho ayyo revato ayyo upāli ayyo ānando ayyo rāhulo” ti. “kiṁ pana tvaṁ, gahapati, mahānāge tiṭṭhamāne ceṭake nimantesī” ti?

“ke pana te, ayye, mahānāgā” ti? “ayyo devadatto ayyo kokāliko ayyo kaṭamodakatissako {kaṭamorakatissako (sī0) katamorakatissako (syā0)} ayyo khaṇḍadeviyā putto ayyo samuddadatto” ti. ayaṁ carahi thullanandāya bhikkhuniyā antarā kathā vippakatā, atha te therā bhikkhū pavisiṁsu. “saccaṁ mahānāgā kho tayā, gahapati, nimantitā” ti. “idāneva kho tvaṁ, ayye, ceṭake akāsi; idāni mahānāge” ti. gharato ca nikkaḍḍhi, niccabhattañca pacchindi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma devadatto jānaṁ bhikkhuniparipācitaṁ piṇḍapātaṁ bhuñjissatī” ti ...pe0 ... “saccaṁ kira tvaṁ, devadatta, jānaṁ bhikkhuniparipācitaṁ piṇḍapātaṁ bhuñjasī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, jānaṁ bhikkhuniparipācitaṁ piṇḍapātaṁ bhuñjissasi. netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu jānaṁ bhikkhuniparipācitaṁ piṇḍapātaṁ bhuñjeyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

193. tena kho pana samayena aññataro bhikkhu rājagahā pabbajito ñātikulaṁ agamāsi. manussā -- “cirassampi bhadanto āgato” ti sakkaccaṁ bhattaṁ akaṁsu. tassa kulassa kulūpikā bhikkhunī te manusse etadavoca -- “dethayyassa, āvuso, bhattan”-ti. atha kho so bhikkhu -- “bhagavatā paṭikkhittaṁ jānaṁ bhikkhuniparipācitaṁ piṇḍapātaṁ bhuñjitu” nti kukkuccāyanto na paṭiggahesi. nāsakkhi piṇḍāya carituṁ, chinnabhatto ahosi. atha kho so bhikkhu ārāmaṁ gantvā bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, pubbe gihisamārambhe jānaṁ bhikkhuniparipācitaṁ piṇḍapātaṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

194. “yo pana bhikkhu jānaṁ bhikkhuniparipācitaṁ piṇḍapātaṁ bhuñjeyya, aññatra pubbe gihisamārambhā, pācittiyan”-ti.

195. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

jānāti nāma sāmaṁ vā jānāti aññe vā tassa ārocenti sā vā āroceti.

bhikkhunī nāma ubhatosaṅghe upasampannā.

paripāceti nāma pubbe adātukāmānaṁ akattukāmānaṁ -- “ayyo bhāṇako, ayyo bahussuto, ayyo suttantiko, ayyo vinayadharo, ayyo dhammakathiko, detha ayyassa, karotha ayyassā” ti esā paripāceti nāma.

piṇḍapāto nāma pañcannaṁ bhojanānaṁ aññataraṁ bhojanaṁ.

aññatra pubbe gihisamārambhāti ṭhapetvā gihisamārambhaṁ.

gihisamārambho nāma ñātakā vā honti pavāritā vā pakatipaṭiyattaṁ vā.

aññatra pubbe gihisamārambhā bhuñjissāmīti paṭiggaṇhāti, āpatti dukkaṭassa. ajjhohāre ajjhohāre, āpatti pācittiyassa.

196. paripācite paripācitasaññī bhuñjati, aññatra pubbe gihisamārambhā, āpatti pācittiyassa. paripācite vematiko bhuñjati, aññatra pubbe gihisamārambhā, āpatti dukkaṭassa. paripācite aparipācitasaññī bhuñjati, aññatra pubbe gihisamārambhā, anāpatti. ekatoupasampannāya paripācitaṁ bhuñjati, aññatra pubbe gihisamārambhā, āpatti dukkaṭassa. aparipācite paripācitasaññī, āpatti dukkaṭassa. aparipācitte vematiko, āpatti dukkaṭassa. aparipācite aparipācitasaññī, anāpatti.

197. anāpatti pubbe gihisamārambhe, sikkhamānā paripāceti, sāmaṇerī paripāceti, pañca bhojanāni ṭhapetvā sabbattha anāpatti, ummattakassa, ādikammikassāti.

paripācitasikkhāpadaṁ niṭṭhitaṁ navamaṁ.

10. rahonisajjasikkhāpadaṁ

198. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmato udāyissa purāṇadutiyikā bhikkhunīsu pabbajitā hoti. sā āyasmato udāyissa santike abhikkhaṇaṁ āgacchati, āyasmāpi udāyī tassā bhikkhuniyā santike abhikkhaṇaṁ gacchati. tena kho pana samayena āyasmā udāyī tassā bhikkhuniyā saddhiṁ eko ekāya raho nisajjaṁ kappesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā udāyī bhikkhuniyā saddhiṁ eko ekāya raho nisajjaṁ kappessatī” ti ...pe0 ... saccaṁ kira tvaṁ, udāyi, bhikkhuniyā saddhiṁ eko ekāya raho nisajjaṁ kappesīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, bhikkhuniyā saddhiṁ eko ekāya raho nisajjaṁ kappessasi! netaṁ, moghapurisa appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

199. “yo pana bhikkhu bhikkhuniyā saddhiṁ eko ekāya raho nisajjaṁ kappeyya, pācittiyan”-ti.

200. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhunī nāma ubhatosaṅghe upasampannā.

saddhinti ekato.

eko ekāyāti bhikkhu ceva hoti bhikkhunī ca.

{pāci0 286, 291; pārā0 445,454} raho nāma cakkhussa raho sotassa raho. cakkhussa raho nāma na sakkā hoti akkhiṁ vā nikhaṇīyamāne bhamukaṁ vā ukkhipīyamāne sīsaṁ vā ukkhipīyamāne passituṁ. sotassa raho nāma na sakkā hoti pakatikathā sotuṁ.

nisajjaṁ kappeyyāti bhikkhuniyā nisinnāya bhikkhu upanisinno vā hoti upanipanno vā, āpatti pācittiyassa.

bhikkhu nisinne bhikkhunī upanisinnā vā hoti upanipannā vā, āpatti pācittiyassa. ubho vā nisinnā honti ubho vā nipannā, āpatti pācittiyassa.

201. raho rahosaññī eko ekāya nisajjaṁ kappeti, āpatti pācittiyassa. raho vematiko eko ekāya nisajjaṁ kappeti, āpatti pācittiyassa. raho arahosaññī eko ekāya nisajjaṁ kappeti, āpatti pācittiyassa.

araho rahosaññī, āpatti dukkaṭassa. araho vematiko, āpatti dukkaṭassa. araho arahosaññī, anāpatti.

202. anāpatti yo koci viññū dutiyo hoti, tiṭṭhati na nisīdati, arahopekkho, aññavihito nisīdati, ummattakassa, ādikammikassāti.

rahonisajjasikkhāpadaṁ niṭṭhitaṁ dasamaṁ.

ovādavaggo tatiyo.

tassuddānaṁ --

asammataatthaṅgatū, passayāmisadānena.

sibbati addhānaṁ nāvaṁ bhuñjeyya, eko ekāya te dasāti..

4. bhojanavaggo

1. āvasathapiṇḍasikkhāpadaṁ

203. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sāvatthiyā avidūre aññatarassa pūgassa āvasathapiṇḍo paññatto hoti. chabbaggiyā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisitvā piṇḍaṁ alabhamānā āvasathaṁ agamaṁsu. manussā -- “cirassampi bhadantā āgatā” ti te sakkaccaṁ parivisiṁsu. atha kho chabbaggiyā bhikkhū dutiyampi divasaṁ ...pe0 ... tatiyampi divasaṁ pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisitvā piṇḍaṁ alabhamānā āvasathaṁ gantvā bhuñjiṁsu. atha kho chabbaggiyānaṁ bhikkhūnaṁ etadahosi -- “kiṁ mayaṁ karissāma ārāmaṁ gantvā! hiyyopi idheva āgantabbaṁ bhavissatī” ti, tattheva anuvasitvā anuvasitvā āvasathapiṇḍaṁ bhuñjanti. titthiyā apasakkanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā anuvasitvā anuvasitvā āvasathapiṇḍaṁ bhuñjissanti! nayimesaññeva āvasathapiṇḍo paññatto; sabbesaññeva āvasathapiṇḍo paññatto” ti.

assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- kathañhi nāma chabbaggiyā bhikkhū anuvasitvā anuvasitvā āvasathapiṇḍaṁ bhuñjissantīti ...pe0 ... saccaṁ kira tumhe, bhikkhave, anuvasitvā anuvasitvā āvasathapiṇḍaṁ bhuñjathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, anuvasitvā anuvasitvā āvasathapiṇḍaṁ bhuñjissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“eko āvasathapiṇḍo bhuñjitabbo. tato ce uttariṁ bhuñjeyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

204. tena kho pana samayena āyasmā sāriputto kosalesu janapade sāvatthiṁ gacchanto yena aññataro āvasatho tenupasaṅkami. manussā -- “cirassampi thero āgato” ti sakkaccaṁ parivisiṁsu. atha kho āyasmato sāriputtassa bhuttāvissa kharo ābādho uppajji, nāsakkhi tamhā āvasathā pakkamituṁ. atha kho te manussā dutiyampi divasaṁ āyasmantaṁ sāriputtaṁ etadavocuṁ -- “bhuñjatha, bhante” ti. atha kho āyasmā sāriputto -- “bhagavatā paṭikkhittaṁ anuvasitvā anuvasitvā āvasathapiṇḍaṁ bhuñjitu” nti kukkuccāyanto na paṭiggahesi; chinnabhatto ahosi. atha kho āyasmā sāriputto sāvatthiṁ gantvā bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, gilānena bhikkhunā anuvasitvā anuvasitvā āvasathapiṇḍaṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

205. “agilānena bhikkhunā eko āvasathapiṇḍo bhuñjitabbo. tato ce uttari bhuñjeyya, pācittiyan”-ti.

206. agilāno nāma sakkoti tamhā āvasathā pakkamituṁ.

gilāno nāma na sakkoti tamhā āvasathā pakkamituṁ.

āvasathapiṇḍo nāma pañcannaṁ bhojanānaṁ aññataraṁ bhojanaṁ -- sālāya vā maṇḍape vā rukkhamūle vā ajjhokāse vā anodissa yāvadattho paññatto hoti. agilānena bhikkhunā sakiṁ bhuñjitabbo. tato ce uttari `bhuñjissāmī'ti paṭiggaṇhāti, āpatti dukkaṭassa. ajjhohāre ajjhohāre āpatti pācittiyassa.

207. agilāno agilānasaññī tatuttari āvasathapiṇḍaṁ bhuñjati, āpatti pācittiyassa. agilāno vematiko tatuttari āvasathapiṇḍaṁ bhuñjati, āpatti pācittiyassa. agilāno gilānasaññī tatuttariṁ āvasathapiṇḍaṁ bhuñjati, āpatti pācittiyassa.

gilāno agilānasaññī, āpatti dukkaṭassa. gilāno vematiko āpatti dukkaṭassa. gilāno gilānasaññī, anāpatti.

208. anāpatti gilānassa, agilāno sakiṁ bhuñjati, gacchanto, vā āgacchanto vā bhuñjati, sāmikā nimantetvā bhojenti, odissa paññatto hoti, na yāvadattho paññatto hoti, pañca bhojanāni ṭhapetvā sabbattha anāpatti, ummattakassa, ādikammikassāti.

āvasathapiṇḍasikkhāpadaṁ niṭṭhitaṁ paṭhamaṁ.

2. gaṇabhojanasikkhāpadaṁ

209. tena samayena buddho bhagavā rājagahe viharati veḷuvane kalandakanivāpe. tena kho pana samayena devadatto parihīnalābhasakkāro sapariso kulesu viññāpetvā viññāpetvā bhuñjati. manussā ujjhāyanti khiyyanti vipācenti -- “kathañhi nāma samaṇā sakyaputtiyā kulesu viññāpetvā viññāpetvā bhuñjissanti! kassa sampannaṁ na manāpaṁ, kassa sāduṁ na ruccatī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma devadatto sapariso kulesu viññāpetvā viññāpetvā bhuñjissatī” ti ...pe0 ... saccaṁ kira tvaṁ, devadatta, sapariso kulesu viññāpetvā viññāpetvā bhuñjasīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, sapariso kulesu viññāpetvā viññāpetvā bhuñjissasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“gaṇabhojane pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

210. tena kho pana samayena manussā gilāne bhikkhū bhattena nimantenti. bhikkhū kukkuccāyantā nādhivāsenti -- “paṭikkhittaṁ bhagavatā gaṇabhojanan”-ti. bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, gilānena bhikkhunā gaṇabhojanaṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

“gaṇabhojane, aññatra samayā, pācittiyaṁ. tatthāyaṁ samayo. gilānasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

211. tena kho pana samayena manussā cīvaradānasamaye sacīvarabhattaṁ paṭiyādetvā bhikkhū nimantenti -- “bhojetvā cīvarena acchādessāmā” ti. bhikkhū kukkuccāyantā nādhivāsenti -- “paṭikkhittaṁ bhagavatā gaṇabhojanan”-ti. cīvaraṁ parittaṁ uppajjati. bhikkhū bhagavato etamatthaṁ ārocesuṁ ...pe0 ... anujānāmi, bhikkhave, cīvaradānasamaye gaṇabhojanaṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

“gaṇabhojane, aññatra samayā, pācittiyaṁ. tatthāyaṁ samayo. gilānasamayo, cīvaradānasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

212. tena kho pana samayena manussā cīvarakārake bhikkhū bhattena nimantenti. bhikkhū kukkuccāyantā nādhivāsenti -- “paṭikkhittaṁ bhagavatā gaṇabhojanan”-ti. bhagavato etamatthaṁ ārocesuṁ ...pe0 ... anujānāmi, bhikkhave, cīvarakārasamaye gaṇabhojanaṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

“gaṇabhojane, aññatra samayā, pācittiyaṁ. tatthāyaṁ samayo. gilānasamayo, cīvaradānasamayo, cīvarakārasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

213. tena kho pana samayena bhikkhū manussehi saddhiṁ addhānaṁ gacchanti. atha kho te bhikkhū te manusse etadavocuṁ -- “muhuttaṁ, āvuso, āgametha; piṇḍāya carissāmā” ti. te evamāhaṁsu -- “idheva, bhante, bhuñjathā” ti. bhikkhū kukkuccāyantā na paṭiggaṇhanti -- “paṭikkhittaṁ bhagavatā gaṇabhojanan”-ti. bhagavato etamatthaṁ ārocesuṁ ...pe0 ... anujānāmi, bhikkhave, addhānagamanasamaye gaṇabhojanaṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

“gaṇabhojane, aññatra samayā, pācittiyaṁ. tatthāyaṁ samayo. gilānasamayo, cīvaradānasamayo, cīvarakārasamayo, addhānagamanasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

214. tena kho pana samayena bhikkhū manussehi saddhiṁ nāvāya gacchanti. atha kho te bhikkhū te manusse etadavocuṁ -- “muhuttaṁ, āvuso, tīraṁ upanetha; piṇḍāya carissāmā” ti. te evamāhaṁsu -- “idheva, bhante, bhuñjathā” ti. bhikkhū kukkuccāyantā na paṭiggaṇhanti -- “paṭikkhittaṁ bhagavatā gaṇabhojanan”-ti. bhagavato etamatthaṁ ārocesuṁ ...pe0 ... anujānāmi, bhikkhave, nāvābhiruhanasamaye gaṇabhojanaṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

“gaṇabhojane, aññatra samayā, pācittiyaṁ. tatthāyaṁ samayo. gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

215. tena 0 kho pana samayena disāsu vassaṁvuṭṭhā bhikkhū rājagahaṁ āgacchanti bhagavantaṁ dassanāya. manussā nānāverajjake bhikkhū passitvā bhattena nimantenti. bhikkhū kukkuccāyantā nādhivāsenti -- “paṭikkhittaṁ bhagavatā gaṇabhojanan”-ti. bhagavato etamatthaṁ ārocesuṁ ...pe0 ... anujānāmi, bhikkhave, mahāsamaye gaṇabhojanaṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

“gaṇabhojane, aññatra samayā, pācittiyaṁ. tatthāyaṁ samayo. gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

216. tena kho pana samayena rañño māgadhassa seniyassa bimbisārassa ñātisālohito ājīvakesu pabbajito hoti. atha kho so ājīvako yena rājā māgadho seniyo bimbisāro tenupasaṅkami; upasaṅkamitvā rājānaṁ māgadhaṁ seniyaṁ bimbisāraṁ etadavoca -- “icchāmahaṁ, mahārāja, sabbapāsaṇḍikabhattaṁ kātu” nti. “sace tvaṁ, bhante, buddhappamukhaṁ bhikkhusaṅghaṁ paṭhamaṁ bhojeyyāsi”. “evaṁ kareyyāmī” ti. atha kho so ājīvako bhikkhūnaṁ santike dūtaṁ pāhesi -- “adhivāsentu me bhikkhū svātanāya bhattan”-ti. bhikkhū kukkuccāyantā nādhivāsenti -- “paṭikkhittaṁ bhagavatā gaṇabhojanan”-ti. atha kho so ājīvako yena bhagavā tenupasaṅkami; upasaṅkamitvā bhagavatā saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. ekamantaṁ ṭhito kho so ājīvako bhagavantaṁ etadavoca -- “bhavampi gotamo pabbajito, ahampi pabbajito; arahati pabbajito pabbajitassa piṇḍaṁ paṭiggahetuṁ. adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho so ājīvako bhagavato adhivāsanaṁ viditvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, samaṇabhattasamaye gaṇabhojanaṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

217. gaṇabhojane, aññatra samayā, pācittiyaṁ. tatthāyaṁ samayo. gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo, samaṇabhattasamayo -- ayaṁ tattha samayo” ti.

218. gaṇabhojanaṁ nāma yattha cattāro bhikkhū pañcannaṁ bhojanānaṁ aññatarena bhojanena nimantitā bhuñjanti. etaṁ gaṇabhojanaṁ nāma.

aññatra samayāti ṭhapetvā samayaṁ.

gilānasamayo nāma antamaso pādāpi phalitā {phālitā (syā0 ka0)} honti. “gilānasamayo” ti bhuñjitabbaṁ.

cīvaradānasamayo nāma anatthate kathine vassānassa pacchimo māso, atthate kathine pañcamāsā. “cīvaradānasamayo” ti bhuñjitabbaṁ.

cīvarakārasamayo nāma cīvare kayiramāne. “cīvarakārasamayo” ti bhuñjitabbaṁ.

addhānagamanasamayo nāma “addhayojanaṁ gacchissāmī” ti bhuñjitabbaṁ, gacchantena bhuñjitabbaṁ, gatena bhuñjitabbaṁ.

nāvābhiruhanasamayo nāma “nāvaṁ abhiruhissāmī” ti bhuñjitabbaṁ, āruḷhena bhuñjitabbaṁ, oruḷhena bhuñjitabbaṁ.

mahāsamayo nāma yattha dve tayo bhikkhū piṇḍāya caritvā yāpenti, catutthe āgate na yāpenti. “mahāsamayo” ti bhuñjitabbaṁ.

samaṇabhattasamayo nāma yo koci paribbājakasamāpanno bhattaṁ karoti. “samaṇabhattasamayo” ti bhuñjitabbaṁ.

“aññatra samayā bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti pācittiyassa.

219. gaṇabhojane gaṇabhojanasaññī, aññatra samayā, bhuñjati, āpatti pācittiyassa. gaṇabhojane vematiko, aññatra samayā, bhuñjati, āpatti pācittiyassa. gaṇabhojane nagaṇabhojanasaññī, aññatra samayā, bhuñjati, āpatti pācittiyassa.

nagaṇabhojane gaṇabhojanasaññī, āpatti dukkaṭassa. nagaṇabhojane vematiko, āpatti dukkaṭassa. nagaṇabhojane nagaṇabhojanasaññī, anāpatti.

220. anāpatti samaye, dve tayo ekato bhuñjanti, piṇḍāya caritvā ekato sannipatitvā bhuñjanti, niccabhattaṁ, salākabhattaṁ, pakkhikaṁ, uposathikaṁ, pāṭipadikaṁ, pañca bhojanāni ṭhapetvā sabbattha anāpatti, ummattakassa, ādikammikassāti.

gaṇabhojanasikkhāpadaṁ niṭṭhitaṁ dutiyaṁ.

3. paramparabhojanasikkhāpadaṁ

221. tena samayena buddho bhagavā vesāliyaṁ viharati mahāvane kūṭāgārasālāyaṁ. tena kho pana samayena vesāliyaṁ paṇītānaṁ bhattānaṁ bhattapaṭipāṭi adhiṭṭhitā hoti. atha kho aññatarassa daliddassa kammakārassa {kammakarassa (sī0)} etadahosi -- “na kho idaṁ orakaṁ bhavissati yathayime manussā sakkaccaṁ bhattaṁ karonti; yaṁnūnāhampi bhattaṁ kareyyan”-ti. atha kho so daliddo kammakāro yena kirapatiko tenupasaṅkami; upasaṅkamitvā taṁ kirapatikaṁ etadavoca -- “icchāmahaṁ, ayyaputta, buddhappamukhassa bhikkhusaṅghassa bhattaṁ kātuṁ. dehi me vetanan”-ti. sopi kho kirapatiko saddho hoti pasanno. atha kho so kirapatiko tassa daliddassa kammakārassa abbhātirekaṁ {atirekaṁ (syā0)} vetanaṁ adāsi. atha kho so daliddo kammakāro yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho so daliddo kammakāro bhagavantaṁ etadavoca -- “adhivāsetu me, bhante, bhagavā svātanāya bhattaṁ saddhiṁ bhikkhusaṅghenā” ti. “mahā kho, āvuso, bhikkhusaṅgho. jānāhī” ti. “hotu {hotu me (ka0)} bhante, mahā bhikkhusaṅgho. bahū me badarā paṭiyattā badaramissena peyyā paripūrissantī” ti. adhivāsesi bhagavā tuṇhībhāvena.

atha kho so daliddo kammakāro bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. assosuṁ kho bhikkhū -- “daliddena kira kammakārena svātanāya buddhappamukho bhikkhusaṅgho nimantito, badaramissena peyyā paripūrissantī” ti. te kālasseva piṇḍāya caritvā bhuñjiṁsu. assosuṁ kho manussā -- “daliddena kira kammakārena buddhappamukho bhikkhusaṅgho nimantito” ti. te daliddassa kammakārassa pahūtaṁ khādanīyaṁ bhojanīyaṁ abhihariṁsu. atha kho so daliddo kammakāro tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bhante, niṭṭhitaṁ bhattan”-ti.

atha kho bhagavā pubbaṇhasamayaṁ nivāsetvā pattacīvaramādāya yena tassa daliddassa kammakārassa nivesanaṁ tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena. atha kho so daliddo kammakāro bhattagge bhikkhū parivisati. bhikkhū evamāhaṁsu -- “thokaṁ, āvuso, dehi. thokaṁ, āvuso, dehī” ti. “mā kho tumhe, bhante, `ayaṁ daliddo kammakāro'ti thokaṁ thokaṁ paṭiggaṇhittha. pahūtaṁ me khādanīyaṁ bhojanīyaṁ paṭiyattaṁ.

paṭiggaṇhatha, bhante, yāvadatthan”-ti. “na kho mayaṁ, āvuso, etaṁkāraṇā thokaṁ thokaṁ paṭiggaṇhāma. apica, mayaṁ kālasseva piṇḍāya caritvā bhuñjimhā; tena mayaṁ thokaṁ thokaṁ paṭiggaṇhāmā” ti.

atha kho so daliddo kammakāro ujjhāyati khiyyati vipāceti -- “kathañhi nāma bhadantā mayā nimantitā aññatra bhuñjissanti! na cāhaṁ paṭibalo yāvadatthaṁ dātu” nti? assosuṁ kho bhikkhū tassa daliddassa kammakārassa ujjhāyantassa khiyyantassa vipācentassa. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhū aññatra nimantitā aññatra bhuñjissantī” ti ...pe0 ... saccaṁ kira, bhikkhave, bhikkhū aññatra nimantitā aññatra bhuñjantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma te, bhikkhave, moghapurisā aññatra nimantitā aññatra bhuñjissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“paramparabhojane pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

222. tena kho pana samayena aññataro bhikkhu gilāno hoti. aññataro bhikkhu piṇḍapātaṁ ādāya yena so bhikkhu tenupasaṅkami; upasaṅkamitvā taṁ bhikkhuṁ etadavoca -- “bhuñjāhi, āvuso” ti. “alaṁ, āvuso, atthi me bhattapaccāsā” ti. tassa bhikkhuno piṇḍapāto ussūre {ussūrena (ka0)} āharīyittha. so bhikkhu na cittarūpaṁ bhuñji. bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, gilānena bhikkhunā paramparabhojanaṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

“paramparabhojane, aññatra samayā, pācittiyaṁ. tatthāyaṁ samayo. gilānasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

223. tena kho pana samayena manussā cīvaradānasamaye sacīvarabhattaṁ paṭiyādetvā {paṭiyādāpetvā (itipi)} bhikkhū nimantenti -- “bhojetvā cīvarena acchādessāmā” ti. bhikkhū kukkuccāyantā nādhivāsenti -- “paṭikkhittaṁ bhagavatā paramparabhojanan”-ti. cīvaraṁ parittaṁ uppajjati. bhagavato etamatthaṁ ārocesuṁ ...pe0 ... anujānāmi, bhikkhave, cīvaradānasamaye paramparabhojanaṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

“paramparabhojane, aññatra samayā, pācittiyaṁ. tatthāyaṁ samayo. gilānasamayo, cīvaradānasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

224. tena kho pana samayena manussā cīvarakārake bhikkhū bhattena nimantenti. bhikkhū kukkuccāyantā nādhivāsenti -- “paṭikkhittaṁ bhagavatā paramparabhojanan”-ti. bhagavato etamatthaṁ ārocesuṁ ...pe0 ... anujānāmi, bhikkhave, cīvarakārasamaye paramparabhojanaṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

225. “paramparabhojane, aññatra samayā, pācittiyaṁ. tatthāyaṁ samayo. gilānasamayo, cīvaradānasamayo, cīvarakārasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

226. atha kho bhagavā pubbaṇhasamayaṁ nivāsetvā pattacīvaramādāya āyasmatā ānandena pacchāsamaṇena yena aññataraṁ kulaṁ tenupasaṅkami; upasaṅkamitvā paññatte āsane nisīdi. atha kho te manussā bhagavato ca āyasmato ca ānandassa bhojanaṁ adaṁsu. āyasmā ānando kukkuccāyanto na paṭiggaṇhāti. “gaṇhāhi {patigaṇhāhi (sī0)}, ānandā” ti. “alaṁ, bhagavā, atthi me bhattapaccāsā” ti. “tenahānanda, vikappetvā gaṇhāhī” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, vikappetvā {bhattapaccāsaṁ vikappetvā (syā0)} paramparabhojanaṁ bhuñjituṁ. evañca pana, bhikkhave, vikappetabbaṁ -- `mayhaṁ bhattapaccāsaṁ itthannāmassa dammī” 'ti.

227. paramparabhojanaṁ nāma pañcannaṁ bhojanānaṁ aññatarena bhojanena nimantito, taṁ ṭhapetvā aññaṁ pañcannaṁ bhojanānaṁ aññataraṁ bhojanaṁ bhuñjati, etaṁ paramparabhojanaṁ nāma.

aññatra samayāti ṭhapetvā samayaṁ.

gilānasamayo nāma na sakkoti ekāsane nisinno yāvadatthaṁ bhuñjituṁ. “gilānasamayo” ti bhuñjitabbaṁ.

cīvaradānasamayo nāma anatthate kathine vassānassa pacchimo māso, atthate kathine pañca māsā. “cīvaradānasamayo” ti bhuñjitabbaṁ.

cīvarakārasamayo nāma cīvare kayiramāne. “cīvarakārasamayo” ti bhuñjitabbaṁ.

“aññatra samayā bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti pācittiyassa.

228. paramparabhojane paramparabhojanasaññī, aññatra samayā, bhuñjati, āpatti pācittiyassa. paramparabhojane vematiko, aññatra samayā, bhuñjati, āpatti pācittiyassa. paramparabhojane naparamparabhojanasaññī, aññatra samayā, bhuñjati, āpatti pācittiyassa.

naparamparabhojane paramparabhojanasaññī, āpatti dukkaṭassa. naparamparabhojane vematiko, āpatti dukkaṭassa. naparamparabhojane naparamparabhojanasaññī, anāpatti.

229. anāpatti samaye, vikappetvā bhuñjati, dve tayo nimantane ekato bhuñjati, nimantanapaṭipāṭiyā bhuñjati, sakalena gāmena nimantito tasmiṁ gāme yattha katthaci bhuñjati, sakalena pūgena nimantito tasmiṁ pūge yattha katthaci bhuñjati, nimantiyamāno bhikkhaṁ gahessāmīti bhaṇati, niccabhatte, salākabhatte, pakkhike, uposathike, pāṭipadike, pañca bhojanāni ṭhapetvā sabbattha anāpatti, ummattakassa, ādikammikassāti.

paramparabhojanasikkhāpadaṁ niṭṭhitaṁ tatiyaṁ.

4. kāṇamātusikkhāpadaṁ

230. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena kāṇamātā upāsikā saddhā hoti pasannā. kāṇā gāmake aññatarassa purisassa dinnā hoti. atha kho kāṇā mātugharaṁ agamāsi kenacideva karaṇīyena. atha kho kāṇāya sāmiko kāṇāya santike dūtaṁ pāhesi -- “āgacchatu kāṇā, icchāmi kāṇāya āgatan”-ti. atha kho kāṇamātā upāsikā “kismiṁ viya rittahatthaṁ gantu” nti pūvaṁ {pūpaṁ (ṇvādimoggallāne)} paci. pakke pūve aññataro piṇḍacāriko bhikkhu kāṇamātāya upāsikāya nivesanaṁ pāvisi. atha kho kāṇamātā upāsikā tassa bhikkhuno pūvaṁ dāpesi. so nikkhamitvā aññassa ācikkhi. tassapi pūvaṁ dāpesi. sopi nikkhamitvā aññassa ācikkhi. tassapi pūvaṁ dāpesi. yathāpaṭiyattaṁ pūvaṁ parikkhayaṁ agamāsi. dutiyampi kho kāṇāya sāmiko kāṇāya santike dūtaṁ pāhesi -- “āgacchatu kāṇā, icchāmi kāṇāya āgatan”-ti. dutiyampi kho kāṇamātā upāsikā “kismiṁ viya rittahattaṁ gantu” nti pūvaṁ paci. pakke pūve aññataro piṇḍacāriko bhikkhu kāṇamātāya upāsikāya nivesanaṁ pāvisi. atha kho kāṇamātā upāsikā tassa bhikkhuno pūvaṁ dāpesi. so nikkhamitvā aññassa ācikkhi. tassapi pūvaṁ dāpesi. sopi nikkhamitvā aññassa ācikkhi. tassapi pūvaṁ dāpesi. yathāpaṭiyattaṁ pūvaṁ parikkhayaṁ agamāsi. tatiyampi kho kāṇāya sāmiko kāṇāya santike dūtaṁ pāhesi -- “āgacchatu kāṇā, icchāmi kāṇāya āgataṁ. sace kāṇā nāgacchissati, ahaṁ aññaṁ pajāpatiṁ ānessāmī” ti. tatiyampi kho kāṇamātā upāsikā kismiṁ viya rittahatthaṁ gantunti pūvaṁ paci. pakke pūve aññataro piṇḍacāriko bhikkhu kāṇamātāya upāsikāya nivesanaṁ pāvisi. atha kho kāṇamātā upāsikā tassa bhikkhuno pūvaṁ dāpesi. so nikkhamitvā aññassa ācikkhi. tassapi pūvaṁ dāpesi. sopi nikkhamitvā aññassa ācikkhi. tassapi pūvaṁ dāpesi. yathāpaṭiyattaṁ pūvaṁ parikkhayaṁ agamāsi. atha kho kāṇāya sāmiko aññaṁ pajāpatiṁ ānesi.

assosi kho kāṇā -- “tena kira purisena aññā pajāpati ānītā” ti. sā rodantī aṭṭhāsi. atha kho bhagavā pubbaṇhasamayaṁ nivāsetvā pattacīvaramādāya yena kāṇamātāya upāsikāya nivesanaṁ tenupasaṅkami; upasaṅkamitvā paññatte āsane nisīdi. atha kho kāṇamātā upāsikā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho kāṇamātaraṁ upāsikaṁ bhagavā etadavoca -- “kissāyaṁ kāṇā rodatī” ti? atha kho kāṇamātā upāsikā bhagavato etamatthaṁ ārocesi. atha kho bhagavā kāṇamātaraṁ upāsikaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.

231. tena kho pana samayena aññataro sattho rājagahā paṭiyālokaṁ gantukāmo hoti. aññataro piṇḍacāriko bhikkhu taṁ satthaṁ piṇḍāya pāvisi. aññataro upāsako tassa bhikkhuno sattuṁ dāpesi. so nikkhamitvā aññassa ācikkhi. tassapi sattuṁ dāpesi. so nikkhamitvā aññassa ācikkhi. tassapi sattuṁ dāpesi. yathāpaṭiyattaṁ pātheyyaṁ parikkhayaṁ agamāsi. atha kho so upāsako te manusse etadavoca -- “ajjaṇho, ayyā, āgametha, yathāpaṭiyattaṁ pātheyyaṁ ayyānaṁ dinnaṁ. pātheyyaṁ paṭiyādessāmī” ti. “nāyyo {nāyya (syā0)} sakkā āgametuṁ, payāto sattho” ti agamaṁsu. atha kho tassa upāsakassa pātheyyaṁ paṭiyādetvā pacchā gacchantassa corā acchindiṁsu. manussā ujjhāyanti khiyyanti vipācenti -- “kathañhi nāma samaṇā sakyaputtiyā na mattaṁ jānitvā paṭiggahessanti! ayaṁ imesaṁ datvā pacchā gacchanto corehi acchinno” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “tena hi, bhikkhave, bhikkhūnaṁ sikkhāpadaṁ paññapessāmi dasa atthavase paṭicca -- saṅghasuṭṭhutāya, saṅghaphāsutāya ...pe0 ... vinayānuggahāya. evañca pana, bhikkhave, imaṁ sikkhāpadaṁ uddiseyyātha --

232. “bhikkhuṁ paneva kulaṁ upagataṁ pūvehi vā manthehi vā abhihaṭṭhuṁ pavāreyya, ākaṅkhamānena bhikkhunā dvattipattapūrā paṭiggahetabbā tato ce uttari paṭiggaṇheyya pācittiyaṁ. dvattipattapūre paṭiggahetvā tato nīharitvā bhikkhūhi saddhiṁ saṁvibhajitabbaṁ. ayaṁ tattha sāmīcī” ti.

233. bhikkhuṁ paneva kulaṁ upagatanti kulaṁ nāma cattāri kulāni -- khattiyakulaṁ, brāhmaṇakulaṁ, vessakulaṁ, suddakulaṁ.

upagatanti tattha gataṁ.

pūvaṁ nāma yaṁkiñci paheṇakatthāya paṭiyattaṁ.

manthaṁ nāma yaṁkiñci pātheyyatthāya paṭiyattaṁ.

abhihaṭṭhuṁ pavāreyyāti yāvatakaṁ icchasi tāvatakaṁ gaṇhāhīti.

ākaṅkhamānenāti icchamānena.

dvattipattapūrā paṭiggahetabbāti dvetayo pattapūrā paṭiggahetabbā.

tato ce uttari paṭigaṇheyyāti tatuttari paṭiggaṇhāti, āpatti pācittiyassa.

dvattipattapūre paṭiggahetvā tato nikkhamantena bhikkhuṁ passitvā ācikkhitabbaṁ -- “amutra mayā dvattipattapūrā paṭiggahitā, mā kho tattha paṭiggaṇhī” ti. sace passitvā na ācikkhati, āpatti dukkaṭassa. sace ācikkhite paṭiggaṇhāti, āpatti dukkaṭassa.

tato nīharitvā bhikkhūhi saddhiṁ saṁvibhajitabbanti paṭikkamanaṁ nīharitvā saṁvibhajitabbaṁ.

ayaṁ tattha sāmīcīti ayaṁ tattha anudhammatā.

234. atirekadvattipattapūre atirekasaññī paṭiggaṇhāti, āpatti pācittiyassa. atirekadvattipattapūre vematiko paṭiggaṇhāti, āpatti pācittiyassa. atirekadvattipattapūre ūnakasaññī paṭiggaṇhāti, āpatti pācittiyassa.

ūnakadvattipattapūre atirekasaññī, āpatti dukkaṭassa. ūnakadvattipattapūre vematiko, āpatti dukkaṭassa. ūnakadvattipattapūre ūnakasaññī, anāpatti.

235. anāpatti dvattipattapūre paṭiggaṇhāti, ūnakadvattipattapūre paṭiggaṇhāti, na paheṇakatthāya na pātheyyatthāya paṭiyattaṁ denti, paheṇakatthāya vā pātheyyatthāya vā paṭiyattasesakaṁ denti, gamane paṭippassaddhe denti, ñātakānaṁ pavāritānaṁ, aññassatthāya, attano dhanena, ummattakassa, ādikammikassāti.

kāṇamātusikkhāpadaṁ niṭṭhitaṁ catutthaṁ.

5. paṭhamapavāraṇāsikkhāpadaṁ

236. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññataro brāhmaṇo bhikkhū nimantetvā bhojesi. bhikkhū bhuttāvī pavāritā ñātikulāni gantvā ekacce bhuñjiṁsu ekacce piṇḍapātaṁ ādāya agamaṁsu. atha kho so brāhmaṇo paṭivissake {paṭivisake (yojanā)} etadavoca -- “bhikkhū mayā ayyā santappitā. etha, tumhepi santappessāmī” ti. te evamāhaṁsu -- “kiṁ tvaṁ, ayyo {ayya (syā0)}, amhe santappessasi? yepi tayā nimantitā tepi amhākaṁ gharāni āgantvā ekacce bhuñjiṁsu ekacce piṇḍapātaṁ ādāya agamaṁsū” ti!

atha kho so brāhmaṇo ujjhāyati khiyyati vipāceti -- “kathañhi nāma bhadantā amhākaṁ ghare bhuñjitvā aññatra bhuñjissanti! na cāhaṁ paṭibalo yāvadatthaṁ dātu” nti! assosuṁ kho bhikkhū tassa brāhmaṇassa ujjhāyantassa khiyyantassa vipācentassa. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhū bhuttāvī pavāritā aññatra bhuñjissantī” ti ...pe0 ... saccaṁ kira, bhikkhave, bhikkhū bhuttāvī pavāritā aññatra bhuñjantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma te, bhikkhave, moghapurisā bhuttāvī pavāritā aññatra bhuñjissanti ! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu bhuttāvī pavārito khādanīyaṁ vā bhojanīyaṁ vā khādeyya vā bhuñjeyya vā, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

237. tena kho pana samayena bhikkhū gilānānaṁ bhikkhūnaṁ paṇīte piṇḍapāte nīharanti. gilānā na cittarūpaṁ bhuñjanti. tāni bhikkhū chaṭṭenti. assosi kho bhagavā uccāsaddaṁ mahāsaddaṁ kākoravasaddaṁ. sutvāna āyasmantaṁ ānandaṁ āmantesi -- “kiṁ nu kho so, ānanda, uccāsaddo mahāsaddo kākoravasaddo” ti? atha kho āyasmā ānando bhagavato etamatthaṁ ārocesi. “bhuñjeyyuṁ panānanda, bhikkhū gilānātirittan”-ti. “na bhuñjeyyuṁ, bhagavā” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi bhikkhave, gilānassa ca agilānassa ca atirittaṁ bhuñjituṁ. evañca pana, bhikkhave, atirittaṁ kātabbaṁ -- “alametaṁ sabban”-ti. evañca pana, bhikkhave, imaṁ sikkhāpadaṁ uddiseyyātha --

238. “yo pana bhikkhu bhuttāvī pavārito anatirittaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyan”-ti.

239. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhuttāvī nāma pañcannaṁ bhojanānaṁ aññataraṁ bhojanaṁ antamaso kusaggenapi bhuttaṁ hoti.

pavārito nāma asanaṁ paññāyati, bhojanaṁ paññāyati, hatthapāse ṭhito abhiharati, paṭikkhepo paññāyati.

anatirittaṁ nāma akappiyakataṁ hoti, appaṭiggahitakataṁ hoti, anuccāritakataṁ hoti, ahatthapāse kataṁ hoti, abhuttāvinā kataṁ hoti, bhuttāvinā pavāritena āsanā vuṭṭhitena kataṁ hoti, “alametaṁ sabbanti avuttaṁ hoti, na gilānātirittaṁ hoti” -- etaṁ anatirittaṁ nāma.

atirittaṁ nāma kappiyakataṁ hoti, paṭiggahitakataṁ hoti, uccāritakataṁ hoti, hatthapāse kataṁ hoti, bhuttāvinā kataṁ hoti, bhuttāvinā pavāritena āsanā avuṭṭhitena kataṁ hoti, “alametaṁ sabban”-ti vuttaṁ hoti, gilānātirittaṁ hoti -- etaṁ atirittaṁ nāma.

khādanīyaṁ nāma pañca bhojanāni -- yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.

bhojanīyaṁ nāma pañca bhojanāni -- odano, kummāso, sattu, maccho, maṁsaṁ.

“khādissāmi bhuñjissāmī” ti paṭiggaṇhāti, āpatti dukkaṭassa ajjhohāre ajjhohāre āpatti pācittiyassa.

240. anatiritte anatirittasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa. anatiritte vematiko khādanīyaṁ vā bhojanīyaṁ vā khādati vā bhuñjati vā, āpatti pācittiyassa. anatiritte atirittasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa.

yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. ajjhohāre ajjhohāre āpatti dukkaṭassa. atiritte anatirittasaññī, āpatti dukkaṭassa. atiritte vematiko, āpatti dukkaṭassa. atiritte atirittasaññī, anāpatti.

241. anāpatti atirittaṁ kārāpetvā bhuñjati, “atirittaṁ kārāpetvā bhuñjissāmī” ti paṭiggaṇhāti, aññassatthāya haranto gacchati, gilānassa sesakaṁ bhuñjati, yāmakālikaṁ sattāhakālikaṁ yāvajīvikaṁ sati paccaye paribhuñjati, ummattakassa, ādikammikassāti.

paṭhamapavāraṇāsikkhāpadaṁ niṭṭhitaṁ pañcamaṁ.

6. dutiyapavāraṇāsikkhāpadaṁ

242. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena dve bhikkhū kosalesu janapade sāvatthiṁ addhānamaggappaṭipannā honti. eko bhikkhu anācāraṁ ācarati. dutiyo bhikkhu taṁ bhikkhuṁ etadavoca -- “māvuso, evarūpamakāsi, netaṁ kappatī” ti. so tasmiṁ upanandhi. atha kho te bhikkhū sāvatthiṁ agamaṁsu. tena kho pana samayena sāvatthiyaṁ aññatarassa pūgassa saṅghabhattaṁ hoti. dutiyo bhikkhu bhuttāvī pavārito hoti. upanaddho {upanandho (ka0)} bhikkhu ñātikulaṁ gantvā piṇḍapātaṁ ādāya yena so bhikkhu tenupasaṅkami; upasaṅkamitvā taṁ bhikkhuṁ etadavoca -- “bhuñjāhi, āvuso” ti. “alaṁ, āvuso, paripuṇṇomhī” ti. “sundaro, āvuso, piṇḍapāto, bhuñjāhī” ti. atha kho so bhikkhu tena bhikkhunā nippīḷiyamāno taṁ piṇḍapātaṁ bhuñji. upanaddho bhikkhu taṁ bhikkhuṁ etadavoca -- “tvampi {tvaṁ hi (syā0)} nāma, āvuso, maṁ vattabbaṁ maññasi yaṁ tvaṁ bhuttāvī pavārito anatirittaṁ bhojanaṁ bhuñjasī” ti. “nanu, āvuso, ācikkhitabban”-ti. “nanu, āvuso, pucchitabban”-ti.

atha kho so bhikkhu bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu bhikkhuṁ bhuttāviṁ pavāritaṁ anatirittena bhojanena abhihaṭṭhuṁ pavāressatī” ti ...pe0 ... saccaṁ kira tvaṁ, bhikkhu, bhikkhuṁ bhuttāviṁ pavāritaṁ anatirittena bhojanena abhihaṭṭhuṁ pavāresīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, bhikkhuṁ bhuttāviṁ pavāritaṁ anatirittena bhojanena abhihaṭṭhuṁ pavāressasi! netaṁ, moghapurisa, appasannānaṁ vā pasādāya ...pe0 ... evañca pana bhikkhave imaṁ sikkhāpadaṁ uddiseyyātha --

243. “yo pana bhikkhu bhikkhuṁ bhuttāviṁ pavāritaṁ anatirittena khādanīyena vā bhojanīyena vā abhihaṭṭhuṁ pavāreyya -- `handa, bhikkhu, khāda vā bhuñja vā'ti, jānaṁ āsādanāpekkho, bhuttasmiṁ, pācittiyan”-ti.

244. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhunti aññaṁ bhikkhuṁ.

bhuttāvī nāma pañcannaṁ bhojanānaṁ aññataraṁ bhojanaṁ, antamaso kusaggenapi bhuttaṁ hoti.

pavārito nāma asanaṁ paññāyati, bhojanaṁ paññāyati, hatthapāse ṭhito abhiharati, paṭikkhepo paññāyati.

anatirittaṁ nāma akappiyakataṁ hoti, appaṭiggahitakataṁ hoti, anuccāritakataṁ hoti, ahatthapāse kataṁ hoti, abhuttāvinā kataṁ hoti, bhuttāvinā pavāritena āsanā vuṭṭhitena kataṁ hoti, “alametaṁ sabban”-ti avuttaṁ hoti, na gilānātirittaṁ hoti -- etaṁ anatirittaṁ nāma.

khādanīyaṁ nāma pañca bhojanāni -- yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.

bhojanīyaṁ nāma pañca bhojanāni -- odano, kummāso, sattu, maccho, maṁsaṁ.

abhihaṭṭhuṁ pavāreyyāti yāvatakaṁ icchasi tāvatakaṁ gaṇhāhīti.

jānāti nāma sāmaṁ vā jānāti, aññe vā tassa ārocenti, so vā āroceti.

āsādanāpekkhoti “iminā imaṁ codessāmi sāressāmi paṭicodessāmi paṭisāressāmi maṅku karissāmī” ti abhiharati, āpatti dukkaṭassa. tassa vacanena “khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti dukkaṭassa. bhojanapariyosāne āpatti pācittiyassa.

245. pavārite pavāritasaññī anatirittena khādanīyena vā bhojanīyena vā abhihaṭṭhuṁ pavāreti, āpatti pācittiyassa. pavārite vematiko anatirittena khādanīyena vā bhojanīyena vā abhihaṭṭhuṁ pavāreti, āpatti dukkaṭassa. pavārite appavāritasaññī anatirittena khādanīyena vā bhojanīyena vā abhihaṭṭhuṁ pavāreti, anāpatti. yāmakālikaṁ sattāhakālikaṁ yāvajīvikaṁ āhāratthāya abhiharati, āpatti dukkaṭassa. tassa vacanena “khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti dukkaṭassa. appavārite pavāritasaññī, āpatti dukkaṭassa. appavārite vematiko, āpatti dukkaṭassa. appavārite appavāritasaññī, anāpatti.

246. anāpatti atirittaṁ kārāpetvā deti, “atirittaṁ kārāpetvā bhuñjāhī” ti deti, aññassatthāya haranto gacchāhīti deti, gilānassa sesakaṁ deti, “yāmakālikaṁ sattāhakālikaṁ yāvajīvikaṁ sati paccaye paribhuñjā” ti deti, ummattakassa, ādikammikassāti.

dutiyapavāraṇāsikkhāpadaṁ niṭṭhitaṁ chaṭṭhaṁ.

7. vikālabhojanasikkhāpadaṁ

247. tena samayena buddho bhagavā rājagahe viharati veḷuvane kalandakanivāpe. tena kho pana samayena rājagahe giraggasamajjo hoti. sattarasavaggiyā bhikkhū giraggasamajjaṁ dassanāya agamaṁsu. manussā sattarasavaggiye bhikkhū passitvā nahāpetvā vilimpetvā bhojetvā khādanīyaṁ adaṁsu. sattarasavaggiyā bhikkhū khādanīyaṁ ādāya ārāmaṁ gantvā chabbaggiye bhikkhū etadavocuṁ -- “gaṇhāthāvuso, khādanīyaṁ khādathā” ti. “kuto tumhehi, āvuso, khādanīyaṁ laddhan”-ti? sattarasavaggiyā bhikkhū chabbaggiyānaṁ bhikkhūnaṁ etamatthaṁ ārocesuṁ. “kiṁ pana tumhe, āvuso, vikāle bhojanaṁ bhuñjathā” ti? “evamāvuso” ti. chabbaggiyā bhikkhū ujjhāyanti khiyyanti vipācenti -- “kathañhi nāma sattarasavaggiyā bhikkhū vikāle bhojanaṁ bhuñjissantī” ti! atha kho chabbaggiyā bhikkhū bhikkhūnaṁ etamatthaṁ ārocesuṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma sattarasavaggiyā bhikkhū vikāle bhojanaṁ bhuñjissantī” ti ...pe0 ... saccaṁ kira tumhe, bhikkhave, vikāle bhojanaṁ bhuñjathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, vikāle bhojanaṁ bhuñjissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

248. yo pana bhikkhu vikāle khādanīyaṁ vā bhojanīyaṁ vā khādeyya vā bhuñjeyya vā, pācittiyan”-ti.

249. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

vikālo nāma majjhanhike vītivatte yāva aruṇuggamanā.

khādanīyaṁ nāma pañca bhojanāni -- yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.

bhojanīyaṁ nāma pañca bhojanāni -- odano, kummāso, sattu, maccho, maṁsaṁ.

“khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti pācittiyassa.

250. vikāle vikālasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa. vikāle vematiko khādanīyaṁ vā bhojanīyaṁ vā khādati vā bhuñjati vā, āpatti pācittiyassa. vikāle kālasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa.

yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. ajjhohāre ajjhohāre āpatti dukkaṭassa. kāle vikālasaññī, āpatti dukkaṭassa. kāle vematiko, āpatti dukkaṭassa. kāle kālasaññī, anāpatti.

251. anāpatti yāmakālikaṁ sattāhakālikaṁ yāvajīvikaṁ sati paccaye paribhuñjati, ummattakassa, ādikammikassāti.

vikālabhojanasikkhāpadaṁ niṭṭhitaṁ sattamaṁ.

8. sannidhikārakasikkhāpadaṁ

252. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmato ānandassa upajjhāyo āyasmā belaṭṭhasīso {belaṭṭhisīso (sī0) veḷaṭṭhasīso (syā0)} araññe viharati. so piṇḍāya caritvā sukkhakuraṁ ārāmaṁ haritvā sukkhāpetvā nikkhipati. yadā āhārena attho hoti, tadā udakena temetvā temetvā bhuñjati, cirena gāmaṁ piṇḍāya pavisati. bhikkhū āyasmantaṁ belaṭṭhasīsaṁ etadavocuṁ -- “kissa tvaṁ, āvuso, cirena gāmaṁ piṇḍāya pavisasī” ti? atha kho āyasmā belaṭṭhasīso bhikkhūnaṁ etamatthaṁ ārocesi. “kiṁ pana tvaṁ, āvuso, sannidhikārakaṁ bhojanaṁ bhuñjasī” ti? “evamāvuso” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā belaṭṭhasīso sannidhikārakaṁ bhojanaṁ bhuñjissatī” ti ...pe0 ... saccaṁ kira tvaṁ, belaṭṭhasīsa, sannidhikārakaṁ bhojanaṁ bhuñjasīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, belaṭṭhasīsa, sannidhikārakaṁ bhojanaṁ bhuñjissasi! netaṁ, belaṭṭhasīsa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

253. “yo pana bhikkhu sannidhikārakaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyan”-ti.

254. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

sannidhikārakaṁ nāma ajja paṭiggahitaṁ aparajju khāditaṁ hoti.

khādanīyaṁ nāma pañca bhojanāni -- yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.

bhojanīyaṁ nāma pañca bhojanāni -- odano, kummāso, sattu, maccho, maṁsaṁ.

“khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti pācittiyassa.

255. sannidhikārake sannidhikārakasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa. sannidhikārake vematiko khādanīyaṁ vā bhojanīyaṁ vā khādati vā bhuñjati vā, āpatti pācittiyassa. sannidhikārake asannidhikārakasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa.

yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. ajjhohāre ajjhohāre āpatti dukkaṭassa. asannidhikārake sannidhikārakasaññī, āpatti dukkaṭassa. asannidhikārake vematiko, āpatti dukkaṭassa. asannidhikārake asannidhikārakasaññī, anāpatti.

256. anāpatti yāvakālikaṁ yāvakāle nidahitvā bhuñjati, yāmakālikaṁ yāme nidahitvā bhuñjati, sattāhakālikaṁ sattāhaṁ nidahitvā bhuñjati, yāvajīvikaṁ sati paccaye paribhuñjati, ummattakassa, ādikammikassāti.

sannidhikārakasikkhāpadaṁ niṭṭhitaṁ aṭṭhamaṁ.

9. paṇītabhojanasikkhāpadaṁ

257. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū paṇītabhojanāni attano atthāya viññāpetvā bhuñjanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā paṇītabhojanāni attano atthāya viññāpetvā bhuñjissanti! kassa sampannaṁ na manāpaṁ, kassa sāduṁ na ruccatī” ti!! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū paṇītabhojanāni attano atthāya viññāpetvā bhuñjissantī” ti ...pe0 ... saccaṁ kira tumhe, bhikkhave, paṇītabhojanāni attano atthāya viññāpetvā bhuñjathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, paṇītabhojanāni attano atthāya viññāpetvā bhuñjissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yāni kho pana tāni paṇītabhojanāni, seyyathidaṁ -- sappi navanītaṁ telaṁ madhu phāṇitaṁ maccho maṁsaṁ khīraṁ dadhi. yo pana bhikkhu evarūpāni paṇītabhojanāni attano atthāya viññāpetvā bhuñjeyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

258. tena kho pana samayena bhikkhū gilānā honti. gilānapucchakā bhikkhū gilāne bhikkhū etadavocuṁ -- “kaccāvuso khamanīyaṁ, kacci yāpanīyan”-ti? “pubbe mayaṁ, āvuso, paṇītabhojanāni attano atthāya viññāpetvā bhuñjāma, tena no phāsu hoti; idāni pana “bhagavatā paṭikkhittan”-ti kukkuccāyantā na viññāpema, tena no na phāsu hotī” ti. bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, gilānena bhikkhunā paṇītabhojanāni attano atthāya viññāpetvā bhuñjituṁ. evañca pana, bhikkhave, imaṁ sikkhāpadaṁ uddiseyyātha --

259. “yāni kho pana tāni paṇītabhojanāni, seyyathidaṁ -- sappi navanītaṁ telaṁ madhu phāṇitaṁ maccho maṁsaṁ khīraṁ dadhi. yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyya, pācittiyan”-ti.

260. yāni kho pana tāni paṇītabhojanānīti sappi nāma gosappi vā ajikāsappi vā mahiṁsasappi vā, yesaṁ maṁsaṁ kappati tesaṁ sappi.

navanītaṁ nāma tesaññeva navanītaṁ.

telaṁ nāma tilatelaṁ sāsapatelaṁ madhukatelaṁ eraṇḍatelaṁ vasātelaṁ.

madhu nāma makkhikāmadhu.

phāṇitaṁ nāma ucchumhā nibbattaṁ.

maccho nāma udako {udakacaro (syā0 ka0)} vuccati.

maṁsaṁ nāma yesaṁ maṁsaṁ kappati, tesaṁ maṁsaṁ.

khīraṁ nāma gokhīraṁ vā ajikākhīraṁ vā mahiṁsakhīraṁ vā, yesaṁ maṁsaṁ kappati, tesaṁ khīraṁ.

dadhi nāma tesaññeva dadhi.

yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

evarūpāni paṇītabhojanānīti tathārūpāni paṇītabhojanāni.

agilāno nāma yassa vinā paṇītabhojanāni phāsu hoti.

gilāno nāma yassa vinā paṇītabhojanāni na phāsu hoti.

agilāno attano atthāya viññāpeti, payoge {payoge payoge (ka0)} dukkaṭaṁ. paṭilābhena “bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti pācittiyassa.

261. agilāno agilānasaññī paṇītabhojanāni attano atthāya viññāpetvā bhuñjati, āpatti pācittiyassa. agilāno vematiko paṇītabhojanāni attano atthāya viññāpetvā bhuñjati, āpatti pācittiyassa. agilāno gilānasaññī paṇītabhojanāni attano atthāya viññāpetvā bhuñjati, āpatti pācittiyassa.

gilāno agilānasaññī, āpatti dukkaṭassa. gilāno vematiko, āpatti dukkaṭassa. gilāno gilānasaññī anāpatti.

262. anāpatti gilānassa, gilāno hutvā viññāpetvā agilāno bhuñjati, gilānassa sesakaṁ bhuñjati, ñātakānaṁ pavāritānaṁ aññassatthāya attano dhanena, ummattakassa, ādikammikassāti.

paṇītabhojanasikkhāpadaṁ niṭṭhitaṁ navamaṁ.

10. dantaponasikkhāpadaṁ

263. tena samayena buddho bhagavā vesāliyaṁ viharati mahāvane kūṭāgārasālāyaṁ. tena kho pana samayena aññataro bhikkhu sabbapaṁsukūliko susāne viharati. so manussehi diyyamānaṁ na icchati paṭiggahetuṁ, susānepi rukkhamūlepi ummārepi ayyavosāṭitakāni sāmaṁ gahetvā paribhuñjati {bhuñjati (syā0)}. manussā ujjhāyanti khiyyanti vipācenti -- “kathañhi nāma ayaṁ bhikkhu amhākaṁ ayyavosāṭitakāni sāmaṁ gahetvā paribhuñjissati! theroyaṁ bhikkhu vaṭharo manussamaṁsaṁ maññe khādatī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu adinnaṁ mukhadvāraṁ āhāraṁ āharissatī” ti ...pe0 ... saccaṁ kira tvaṁ, bhikkhu, adinnaṁ mukhadvāraṁ āhāraṁ āharasīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, adinnaṁ mukhadvāraṁ āhāraṁ āharissasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu adinnaṁ mukhadvāraṁ āhāraṁ āhareyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

264. tena kho pana samayena bhikkhū udakadantapone {udakadantapoṇe (syā0 ka0)} kukkuccāyanti. bhagavato etamatthaṁ ārocesuṁ ...pe0 ... “anujānāmi, bhikkhave, udakadantaponaṁ sāmaṁ gahetvā paribhuñjituṁ. evañca pana, bhikkhave, imaṁ sikkhāpadaṁ uddiseyyātha --

265. “yo pana bhikkhu adinnaṁ mukhadvāraṁ āhāraṁ āhareyya, aññatra udakadantaponā, pācittiyan”-ti.

266. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

adinnaṁ nāma appaṭiggahitakaṁ vuccati.

dinnaṁ nāma kāyena vā kāyapaṭibaddhena vā nissaggiyena vā dente hatthapāse ṭhito kāyena vā kāyapaṭibaddhena vā paṭiggaṇhāti, etaṁ dinnaṁ nāma.

āhāro nāma udakadantaponaṁ ṭhapetvā yaṁkiñci ajjhoharaṇīyaṁ, eso āhāro nāma.

aññatra udakadantaponāti ṭhapetvā udakadantaponaṁ.

“khādissāmi bhuñjissāmī” ti gaṇhāti, āpatti dukkaṭassa. ajjhohāre ajjhohāre āpatti pācittiyassa.

267. appaṭiggahitake appaṭiggahitakasaññī adinnaṁ mukhadvāraṁ āhāraṁ āhāreti, aññatra udakadantaponā, āpatti pācittiyassa. appaṭiggahitake vematiko adinnaṁ mukhadvāraṁ āhāraṁ āhāreti, aññatra udakadantaponā, āpatti pācittiyassa. appaṭiggahitake paṭiggahitakasaññī adinnaṁ mukhadvāraṁ āhāraṁ āhāreti, aññatra udakadantaponā, āpatti pācittiyassa.

paṭiggahitake appaṭiggahitakasaññī, āpatti dukkaṭassa. paṭiggahitake vematiko, āpatti dukkaṭassa. paṭiggahitake paṭiggahitakasaññī, anāpatti.

268. anāpatti udakadantapone, cattāri mahāvikatāni sati paccaye asati kappiyakārake sāmaṁ gahetvā paribhuñjati, ummattakassa, ādikammikassāti.

dantaponasikkhāpadaṁ niṭṭhitaṁ dasamaṁ.

bhojanavaggo catuttho.

tassuddānaṁ --

piṇḍo gaṇaṁ paraṁ pūvaṁ, dve ca vuttā pavāraṇā.

vikāle sannidhī khīraṁ, dantaponena te dasāti..

5. acelakavaggo

1. acelakasikkhāpadaṁ

269. tena samayena buddho bhagavā vesāliyaṁ viharati mahāvane kūṭāgārasālāyaṁ. tena kho pana samayena saṅghassa khādanīyaṁ ussannaṁ hoti. atha kho āyasmā ānando bhagavato etamatthaṁ ārocesi. “tenahānanda, vighāsādānaṁ pūvaṁ dehī” ti. “evaṁ bhante” ti kho āyasmā ānando bhagavato paṭissuṇitvā vighāsāde paṭipāṭiyā nisīdāpetvā ekekaṁ pūvaṁ dento aññatarissā paribbājikāya ekaṁ maññamāno dve pūve adāsi. sāmantā paribbājikāyo taṁ paribbājikaṁ etadavocuṁ -- “jāro te eso samaṇo” ti. “na me so samaṇo jāro, ekaṁ maññamāno dve pūve adāsī” ti. dutiyampi kho ...pe0 ... tatiyampi kho āyasmā ānando ekekaṁ pūvaṁ dento tassāyeva paribbājikāya ekaṁ maññamāno dve pūve adāsi. sāmantā paribbājikāyo taṁ paribbājikaṁ etadavocuṁ -- “jāro te eso samaṇo” ti. “na me so samaṇo jāro, ekaṁ maññamāno dve pūve adāsī” ti. “jāro na jāro” ti bhaṇḍiṁsu. aññataropi ājīvako parivesanaṁ agamāsi. aññataro bhikkhu pahūtena sappinā odanaṁ madditvā tassa ājīvakassa mahantaṁ piṇḍaṁ adāsi. atha kho so ājīvako taṁ piṇḍaṁ ādāya agamāsi. aññataro ājīvako taṁ ājīvakaṁ etadavoca -- “kuto tayā, āvuso, piṇḍo laddho” ti? “tassāvuso, samaṇassa gotamassa muṇḍagahapatikassa parivesanāya laddho” ti.

assosuṁ kho upāsakā tesaṁ ājīvakānaṁ imaṁ kathāsallāpaṁ. atha kho te upāsakā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te upāsakā bhagavantaṁ etadavocuṁ -- “ime, bhante, titthiyā avaṇṇakāmā buddhassa avaṇṇakāmā dhammassa avaṇṇakāmā saṅghassa. sādhu, bhante, ayyā titthiyānaṁ sahatthā na dadeyyu” nti. atha kho bhagavā te upāsake dhammiyā kathāya sandassesi samādapesi samuttejesi sampahaṁsesi. atha kho te upāsakā bhagavatā dhammiyā kathāya sandassitā samādapitā samuttejitā sampahaṁsitā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “tena hi, bhikkhave, bhikkhūnaṁ sikkhāpadaṁ paññapessāmi dasa atthavase paṭicca -- saṅghasuṭṭhutāya, saṅghaphāsutāya ...pe0 ... saddhammaṭṭhitiyā, vinayānuggahāya. evañca pana, bhikkhave, imaṁ sikkhāpadaṁ uddiseyyātha --

270. “yo pana bhikkhu acelakassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya, pācittiyan”-ti.

271. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

acelako nāma yo koci paribbājakasamāpanno naggo.

paribbājako nāma bhikkhuñca sāmaṇerañca ṭhapetvā yo koci paribbājakasamāpanno.

paribbājikā nāma bhikkhuniñca sikkhamānañca sāmaṇeriñca ṭhapetvā yā kāci paribbājikasamāpannā.

khādanīyaṁ nāma pañca bhojanāni -- udakadantaponaṁ ṭhapetvā avasesaṁ khādanīyaṁ nāma.

bhojanīyaṁ nāma pañca bhojanāni -- odano, kummāso, sattu, maccho, maṁsaṁ.

dadeyyāti kāyena vā kāyapaṭibaddhena vā nissaggiyena vā deti, āpatti pācittiyassa.

272. titthiye titthiyasaññī sahatthā khādanīyaṁ vā bhojanīyaṁ vā deti, āpatti pācittiyassa. titthiye vematiko sahatthā khādanīyaṁ vā bhojanīyaṁ vā deti, āpatti pācittiyassa. titthiye atitthiyasaññī sahatthā khādanīyaṁ vā bhojanīyaṁ vā deti, āpatti pācittiyassa.

udakadantaponaṁ deti, āpatti dukkaṭassa. atitthiye titthiyasaññī, āpatti dukkaṭassa. atitthiye vematiko, āpatti dukkaṭassa. atitthiye atitthiyasaññī, anāpatti.

273. anāpatti dāpeti na deti, upanikkhipitvā deti, bāhirālepaṁ deti, ummattakassa, ādikammikassāti.

acelakasikkhāpadaṁ niṭṭhitaṁ paṭhamaṁ.

2. uyyojanasikkhāpadaṁ

274. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā upanando sakyaputto bhātuno saddhivihārikaṁ bhikkhuṁ etadavoca -- “ehāvuso, gāmaṁ piṇḍāya pavisissāmā” ti. tassa adāpetvā uyyojesi -- “gacchāvuso, na me tayā saddhiṁ kathā vā nisajjā vā phāsu hoti, ekakassa me kathā vā nisajjā vā phāsu hotī” ti. atha kho so bhikkhu upakaṭṭhe kāle nāsakkhi piṇḍāya carituṁ, paṭikkamanepi bhattavissaggaṁ na sambhāvesi, chinnabhatto ahosi. atha kho so bhikkhu ārāmaṁ gantvā bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā upanando sakyaputto bhikkhuṁ -- `ehāvuso, gāmaṁ piṇḍāya pavisissāmā'ti tassa adāpetvā uyyojessatī” ti ...pe0 ... saccaṁ kira tvaṁ, upananda, bhikkhuṁ -- “ehāvuso, gāmaṁ piṇḍāya pavisissāmā” ti tassa adāpetvā uyyojesīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, bhikkhuṁ -- “ehāvuso, gāmaṁ piṇḍāya pavisissāmā” ti tassa adāpetvā uyyojessasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

275. “yo pana bhikkhu bhikkhuṁ -- “ehāvuso, gāmaṁ vā nigamaṁ vā piṇḍāya pavisissāmā'ti tassa dāpetvā vā adāpetvā vā uyyojeyya -- `gacchāvuso, na me tayā saddhiṁ kathā vā nisajjā vā phāsu hoti, ekakassa me kathā vā nisajjā vā phāsu hotī'ti, etadeva paccayaṁ karitvā anaññaṁ, pācittiyan”-ti.

276. yo panāti yo, yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhunti aññaṁ bhikkhuṁ.

ehāvuso, gāmaṁ vā nigamaṁ vāti gāmopi nigamopi nagarampi, gāmo ceva nigamo ca.

tassa dāpetvāti yāguṁ vā bhattaṁ vā khādanīyaṁ vā bhojanīyaṁ vā dāpetvā.

adāpetvāti na kiñci dāpetvā.

uyyojeyyāti mātugāmena saddhiṁ hasitukāmo kīḷitukāmo raho nisīditukāmo anācāraṁ ācaritukāmo evaṁ vadeti -- “gacchāvuso, na me tayā saddhiṁ kathā vā nisajjā vā phāsu hoti, ekakassa me kathā vā nisajjā vā phāsu hotī” ti uyyojeti, āpatti dukkaṭassa. dassanūpacāraṁ vā savanūpacāraṁ vā vijahantassa āpatti dukkaṭassa. vijahite, āpatti pācittiyassa.

etadeva paccayaṁ karitvā anaññanti na añño koci paccayo hoti uyyojetuṁ.

277. upasampanne upasampannasaññī uyyojeti, āpatti pācittiyassa. upasampanne vematiko uyyojeti, āpatti pācittiyassa. upasampanne anupasampannasaññī uyyojeti, āpatti pācittiyassa.

kalisāsanaṁ āropeti, āpatti dukkaṭassa. anupasampannaṁ uyyojeti, āpatti dukkaṭassa. kalisāsanaṁ āropeti, āpatti dukkaṭassa. anupasampanne upasampannasaññī, āpatti dukkaṭassa. anupasampanne vematiko, āpatti dukkaṭassa. anupasampanne anupasampannasaññī, āpatti dukkaṭassa.

278. anāpatti “ubho ekato na yāpessāmā” ti uyyojeti, “mahagghaṁ bhaṇḍaṁ passitvā lobhadhammaṁ uppādessatī” ti uyyojeti, “mātugāmaṁ passitvā anabhiratiṁ uppādessatī” ti uyyojeti, “gilānassa vā ohiyyakassa vā vihārapālassa vā yāguṁ vā bhattaṁ vā khādanīyaṁ vā bhojanīyaṁ vā nīharā” ti uyyojeti, na anācāraṁ ācaritukāmo, sati karaṇīye uyyojeti, ummattakassa, ādikammikassāti.

uyyojanasikkhāpadaṁ niṭṭhitaṁ dutiyaṁ.

3. sabhojanasikkhāpadaṁ

279. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā upanando sakyaputto sahāyakassa gharaṁ gantvā tassa pajāpatiyā saddhiṁ sayanighare {sayanīghare (syā0)} nisajjaṁ kappesi. atha kho so puriso yenāyasmā upanando sakyaputto tenupasaṅkami; upasaṅkamitvā āyasmantaṁ upanandaṁ sakyaputtaṁ abhivādetvā ekamantaṁ nisīdi. ekamantaṁ nisinno kho so puriso pajāpatiṁ etadavoca -- “dadehāyyassa bhikkhan”-ti. atha kho sā itthī āyasmato upanandassa sakyaputtassa bhikkhaṁ adāsi. atha kho so puriso āyasmantaṁ upanandaṁ sakyaputtaṁ etadavoca -- “gacchatha, bhante, yato ayyassa bhikkhā dinnā” ti. atha kho sā itthī sallakkhetvā -- “pariyuṭṭhito ayaṁ puriso” ti, āyasmantaṁ upanandaṁ sakyaputtaṁ etadavoca -- “nisīdatha, bhante, mā agamitthā” ti. dutiyampi kho so puriso ...pe0 ... tatiyampi kho so puriso āyasmantaṁ upanandaṁ sakyaputtaṁ etadavoca -- “gacchatha, bhante, yato ayyassa bhikkhā dinnā” ti. tatiyampi kho sā itthī āyasmantaṁ upanandaṁ sakyaputtaṁ etadavoca -- “nisīdatha, bhante, mā agamitthā” ti.

atha kho so puriso nikkhamitvā bhikkhū ujjhāpesi -- “ayaṁ, bhante, ayyo upanando mayhaṁ pajāpatiyā saddhiṁ sayanighare nisinno. so mayā uyyojīyamāno na icchati gantuṁ. bahukiccā mayaṁ bahukaraṇīyā” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā upanando sakyaputto sabhojane kule anupakhajja nisajjaṁ kappessatī” ti ...pe0 ... saccaṁ kira tvaṁ, upananda, sabhojane kule anupakhajja nisajjaṁ kappesīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, sabhojane kule anupakhajja nisajjaṁ kappessasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

280. “yo pana bhikkhu sabhojane kule anupakhajja nisajjaṁ kappeyya, pācittiyan”-ti.

281. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

sabhojanaṁ nāma kulaṁ itthī ceva hoti puriso ca, itthī ca puriso ca ubho anikkhantā honti, ubho avītarāgā.

anupakhajjāti anupavisitvā.

nisajjaṁ kappeyyāti mahallake ghare piṭṭhasaṅghāṭassa {piṭṭhisaṅghāṭassa (syā0)} hatthapāsaṁ vijahitvā nisīdati, āpatti pācittiyassa. khuddake ghare piṭṭhivaṁsaṁ atikkamitvā nisīdati, āpatti pācittiyassa.

282. sayanighare sayanigharasaññī sabhojane kule anupakhajja nisajjaṁ kappeti, āpatti pācittiyassa. sayanighare vematiko sabhojane kule anupakhajja nisajjaṁ kappeti, āpatti pācittiyassa. sayanighare nasayanigharasaññī sabhojane kule anupakhajja nisajjaṁ kappeti, āpatti pācittiyassa.

nasayanighare sayanigharasaññī, āpatti dukkaṭassa. nasayanighare vematiko, āpatti dukkaṭassa. nasayanighare nasayanigharasaññī, anāpatti.

283. anāpatti mahallake ghare piṭṭhasaṅghāṭassa hatthapāsaṁ avijahitvā nisīdati, khuddake ghare piṭṭhivaṁsaṁ anatikkamitvā nisīdati, bhikkhu dutiyo hoti, ubho nikkhantā honti, ubho vītarāgā, nasayanighare, ummattakassa, ādikammikassāti.

sabhojanasikkhāpadaṁ niṭṭhitaṁ tatiyaṁ.

4. rahopaṭicchannasikkhāpadaṁ

284. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā upanando sakyaputto sahāyakassa gharaṁ gantvā tassa pajāpatiyā saddhiṁ raho paṭicchanne āsane nisajjaṁ kappesi. atha kho so puriso ujjhāyati khiyyati vipāceti -- “kathañhi nāma ayyo upanando mayhaṁ pajāpatiyā saddhiṁ raho paṭicchanne āsane nisajjaṁ kappessatī” ti! assosuṁ kho bhikkhū tassa purisassa ujjhāyantassa khiyyantassa vipācentassa. ye te bhikkhū appicchā ...pe0 ... te ujjhāyanti khiyyanti vipācenti -- kathañhi nāma āyasmā upanando sakyaputto mātugāmena saddhiṁ raho paṭicchanne āsane nisajjaṁ kappessatīti ...pe0 ... saccaṁ kira tvaṁ, upananda, mātugāmena saddhiṁ raho paṭicchanne āsane nisajjaṁ kappesīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, mātugāmena saddhiṁ raho paṭicchanne āsane nisajjaṁ kappessasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

285. “yo pana bhikkhu mātugāmena saddhiṁ raho paṭicchanne āsane nisajjaṁ kappeyya, pācittiyan”-ti.

286. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

mātugāmo nāma manussitthī, na yakkhī na petī na tiracchānagatā, antamaso tadahujātāpi dārikā, pageva mahattarī.

saddhinti ekato.

{pāci0 200,291; pārā0 445,454} raho nāma cakkhussa raho sotassa raho. cakkhussa raho nāma na sakkā hoti akkhiṁ vā nikhaṇīyamāne bhamukaṁ vā ukkhipīyamāne sīsaṁ vā ukkhipīyamāne passituṁ. sotassa raho nāma na sakkā hoti pakatikathā sotuṁ.

{pārā0 445} paṭicchannaṁ nāma āsanaṁ kuṭṭena {kuḍḍena (sī0 syā0)} vā kavāṭena vā kilañjena vā sāṇipākārena vā rukkhena vā thambhena vā kotthaḷiyā {koṭṭhaḷiyā (sī0 syā0) kotthaḷikāya (ka0)} vā, yena kenaci paṭicchannaṁ hoti.

nisajjaṁ kappeyyāti mātugāme nisinne bhikkhu upanisinno vā hoti upanipanno vā, āpatti pācittiyassa. bhikkhu nisinne mātugāmo upanisinno vā hoti upanipanno vā, āpatti pācittiyassa. ubho vā nisinnā honti ubho vā nipannā, āpatti pācittiyassa.

287. mātugāme mātugāmasaññī raho paṭicchanne āsane nisajjaṁ kappeti, āpatti pācittiyassa. mātugāme vematiko raho paṭicchanne āsane nisajjaṁ kappeti, āpatti pācittiyassa. mātugāme amātugāmasaññī raho paṭicchanne āsane nisajjaṁ kappeti, āpatti pācittiyassa.

yakkhiyā vā petiyā vā paṇḍakena vā tiracchānagatāya vā manussaviggahitthiyā vā saddhiṁ raho paṭicchanne āsane nisajjaṁ kappeti, āpatti dukkaṭassa. amātugāme mātugāmasaññī, āpatti dukkaṭassa. amātugāme vematiko, āpatti dukkaṭassa. amātugāme amātugāmasaññī, anāpatti.

288. anāpatti yo koci viññū puriso dutiyo hoti, tiṭṭhati na nisīdati, arahopekkho, aññavihito nisīdati, ummattakassa, ādikammikassāti.

rahopaṭicchannasikkhāpadaṁ niṭṭhitaṁ catutthaṁ.

5. rahonisajjasikkhāpadaṁ

289. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā upanando sakyaputto sahāyakassa gharaṁ gantvā tassa pajāpatiyā saddhiṁ eko ekāya raho nisajjaṁ kappesi. atha kho so puriso ujjhāyati khiyyati vipāceti -- “kathañhi nāma ayyo upanando mayhaṁ pajāpatiyā saddhiṁ eko ekāya raho nisajjaṁ kappessatī” ti! assosuṁ kho bhikkhū tassa purisassa ujjhāyantassa khiyyantassa vipācentassa. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā upanando sakyaputto mātugāmena saddhiṁ eko ekāya raho nisajjaṁ kappessatī” ti ...pe0 ... saccaṁ kira tvaṁ, upananda, mātugāmena saddhiṁ eko ekāya raho nisajjaṁ kappesīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, mātugāmena saddhiṁ eko ekāya raho nisajjaṁ kappessasi! netaṁ, moghapurisa, appasannānaṁ vā pāsādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

290. “yo pana bhikkhu mātugāmena saddhiṁ eko ekāya raho nisajjaṁ kappeyya, pācittiyan”-ti.

291. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

mātugāmo nāma manussitthī, na yakkhī na petī na tiracchānagatā, viññū paṭibalā subhāsitadubbhāsitaṁ duṭṭhullāduṭṭhullaṁ ājānituṁ.

saddhinti ekato.

eko ekāyāti bhikkhu ceva hoti mātugāmo ca.

{pāci0 200,286; pārā0 445,454} raho nāma cakkhussa raho, sotassa raho. cakkhussa raho nāma na sakkā hoti akkhiṁ vā nikhaṇīyamāne bhamukaṁ vā ukkhipīyamāne sīsaṁ vā ukkhipīyamāne passituṁ. sotassa raho nāma na sakkā hoti pakatikathā sotuṁ.

nisajjaṁ kappeyyāti mātugāme nisinne bhikkhu upanisinno vā hoti upanipanno vā, āpatti pācittiyassa. bhikkhu nisinne mātugāmo upanisinno vā hoti upanipanno vā, āpatti pācittiyassa. ubho vā nisinnā honti ubho vā nipannā, āpatti pācittiyassa.

292. mātugāme mātugāmasaññī eko ekāya raho nisajjaṁ kappeti, āpatti pācittiyassa. mātugāme vematiko eko ekāya raho nisajjaṁ kappeti, āpatti pācittiyassa. mātugāme amātugāmasaññī eko ekāya raho nisajjaṁ kappeti, āpatti pācittiyassa.

yakkhiyā vā petiyā vā paṇḍakena vā tiracchānagatamanussaviggahitthiyā vā {tiracchānagatāya vā manussaviggahitthiyā vā (ka0)} saddhiṁ eko ekāya raho nisajjaṁ kappeti, āpatti dukkaṭassa. amātugāme mātugāmasaññī, āpatti dukkaṭassa. amātugāme vematiko, āpatti dukkaṭassa. amātugāme amātugāmasaññī, anāpatti.

293. anāpatti yo koci viññū puriso dutiyo hoti, tiṭṭhati na nisīdati, arahopekkho aññavihito nisīdati, ummattakassa, ādikammikassāti.

rahonisajjasikkhāpadaṁ niṭṭhitaṁ pañcamaṁ.

6. cārittasikkhāpadaṁ

294. tena samayena buddho bhagavā rājagahe viharati veḷuvane kalandakanivāpe. tena kho pana samayena āyasmato upanandassa sakyaputtassa upaṭṭhākakulaṁ āyasmantaṁ upanandaṁ sakyaputtaṁ bhattena nimantesi. aññepi bhikkhū bhattena nimantesi. tena kho pana samayena āyasmā upanando sakyaputto purebhattaṁ, kulāni payirupāsati. atha kho te bhikkhū te manusse etadavocuṁ -- “dethāvuso bhattan”-ti. “āgametha, bhante, yāvāyyo upanando āgacchatī” ti. dutiyampi kho te bhikkhū ...pe0 ... tatiyampi kho te bhikkhū te manusse etadavocuṁ -- “dethāvuso, bhattaṁ; pure kālo atikkamatī” ti. “yampi mayaṁ, bhante, bhattaṁ karimhā ayyassa upanandassa kāraṇā. āgametha, bhante, yāvāyyo upanando āgacchatī” ti.

atha kho āyasmā upanando sakyaputto purebhattaṁ kulāni payirupāsitvā divā āgacchati. bhikkhū na cittarūpaṁ bhuñjiṁsu. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā upanando sakyaputto nimantito sabhatto samāno purebhattaṁ kulesu cārittaṁ āpajjissatī” ti ...pe0 ... saccaṁ kira tvaṁ, upananda, nimantito sabhatto samāno purebhattaṁ kulesu cārittaṁ āpajjasīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, nimantito sabhatto samāno purebhattaṁ kulesu cārittaṁ āpajjissasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu nimantito sabhatto samāno purebhattaṁ kulesu cārittaṁ āpajjeyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

295. {mahāva0 277} tena kho pana samayena āyasmato upanandassa sakyaputtassa upaṭṭhākakulaṁ saṅghassatthāya khādanīyaṁ pāhesi -- “ayyassa upanandassa dassetvā saṅghassa dātabban”-ti. tena kho pana samayena āyasmā upanando sakyaputto gāmaṁ piṇḍāya paviṭṭho hoti. atha kho te manussā ārāmaṁ gantvā bhikkhū pucchiṁsu -- “kahaṁ, bhante, ayyo upanando” ti ? “esāvuso, āyasmā upanando sakyaputto gāmaṁ piṇḍāya paviṭṭho” ti. “idaṁ, bhante, khādanīyaṁ ayyassa upanandassa dassetvā saṅghassa dātabban”-ti. bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “tena hi, bhikkhave, paṭiggahetvā nikkhipatha yāva upanando āgacchatī” ti.

atha kho āyasmā upanando sakyaputto -- “bhagavatā paṭikkhittaṁ purebhattaṁ kulesu cārittaṁ āpajjitu” nti pacchābhattaṁ kulāni payirupāsitvā divā paṭikkami, khādanīyaṁ ussāriyittha. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā upanando sakyaputto pacchābhattaṁ kulesu cārittaṁ āpajjissatī” ti ...pe0 ... saccaṁ kira tvaṁ, upananda, pacchābhattaṁ kulesu cārittaṁ āpajjasīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, pacchābhattaṁ kulesu cārittaṁ āpajjissasi! netaṁ, moghapurisa, appasannānaṁ vā pasādāya ...pe0 ... evañca pana bhikkhave imaṁ sikkhāpadaṁ uddiseyyātha --

“yo pana bhikkhu nimantito sabhatto samāno purebhattaṁ vā pacchābhattaṁ vā kulesu cārittaṁ āpajjeyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

296. tena kho pana samayena bhikkhū cīvaradānasamaye kukkuccāyantā kulāni na payirupāsanti. cīvaraṁ parittaṁ uppajjati. bhagavato etamatthaṁ ārocesuṁ ...pe0 ... anujānāmi, bhikkhave, cīvaradānasamaye kulāni payirupāsituṁ. evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu nimantito sabhatto samāno purebhattaṁ vā pacchābhattaṁ vā kulesu cārittaṁ āpajjeyya, aññatra samayā, pācittiyaṁ. tatthāyaṁ samayo. cīvaradānasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

297. tena kho pana samayena bhikkhū cīvarakammaṁ karonti, attho ca hoti sūciyāpi suttenapi satthakenapi. bhikkhū kukkuccāyantā kulāni na payirupāsanti. bhagavato etamatthaṁ ārocesuṁ ...pe0 ... anujānāmi, bhikkhave, cīvarakārasamaye kulāni payirupāsituṁ. evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu nimantito sabhatto samāno purebhattaṁ vā pacchābhattaṁ vā kulesu cārittaṁ āpajjeyya, aññatra samayā, pācittiyaṁ. tatthāyaṁ samayo. cīvaradānasamayo, cīvarakārasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

298. tena kho pana samayena bhikkhū gilānā honti, attho ca hoti bhesajjehi. bhikkhū kukkuccāyantā kulāni na payirupāsanti. bhagavato etamatthaṁ ārocesuṁ ...pe0 ... anujānāmi, bhikkhave, santaṁ bhikkhuṁ āpucchā kulāni payirupāsituṁ. evañca pana, bhikkhave, imaṁ sikkhāpadaṁ uddiseyyātha --

299. “yo pana bhikkhu nimantito sabhatto samāno santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjeyya, aññatra samayā, pācittiyaṁ. tatthāyaṁ samayo. cīvaradānasamayo, cīvarakārasamayo -- ayaṁ tattha samayo” ti.

300. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

nimantito nāma pañcannaṁ bhojanānaṁ aññatarena bhojanena nimantito.

sabhatto nāma yena nimantito tena sabhatto.

santaṁ nāma bhikkhuṁ sakkā hoti āpucchā pavisituṁ.

asantaṁ nāma bhikkhuṁ na sakkā hoti āpucchā pavisituṁ.

purebhattaṁ nāma yena nimantito taṁ abhuttāvī.

pacchābhattaṁ nāma yena nimantito taṁ antamaso kusaggenapi {aruṇuggamanepi (sī0)} bhuttaṁ hoti.

kulaṁ nāma cattāri kulāni -- khattiyakulaṁ, brāhmaṇakulaṁ, vessakulaṁ, suddakulaṁ.

kulesu cārittaṁ āpajjeyyāti aññassa gharūpacāraṁ okkamantassa āpatti dukkaṭassa. paṭhamaṁ pādaṁ ummāraṁ atikkāmeti, āpatti dukkaṭassa. dutiyaṁ pādaṁ atikkāmeti, āpatti pācittiyassa.

aññatra samayāti ṭhapetvā samayaṁ.

cīvaradānasamayo nāma anatthate kathine vassānassa pacchimo māso, atthate kathine pañca māsā.

cīvarakārasamayo nāma cīvare kayiramāne.

301. nimantite nimantitasaññī santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjati, aññatra samayā, āpatti pācittiyassa. nimantite vematiko santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjati, aññatra samayā, āpatti pācittiyassa. nimantite animantitasaññī santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjati, aññatra samayā, āpatti pācittiyassa.

animantite nimantitasaññī, āpatti dukkaṭassa. animantite vematiko, āpatti dukkaṭassa. animantite animantitasaññī, anāpatti.

302. anāpatti samaye, santaṁ bhikkhuṁ āpucchā pavisati, asantaṁ bhikkhuṁ anāpucchā pavisati, aññassa gharena maggo hoti, gharūpacārena maggo hoti, antarārāmaṁ gacchati, bhikkhunupassayaṁ gacchati, titthiyaseyyaṁ gacchati, paṭikkamanaṁ gacchati, bhattiyagharaṁ gacchati, āpadāsu, ummattakassa, ādikammikassāti.

cārittasikkhāpadaṁ niṭṭhitaṁ chaṭṭhaṁ.

7. mahānāmasikkhāpadaṁ

303. tena samayena buddho bhagavā sakkesu viharati kapilavatthusmiṁ nigrodhārāme. tena kho pana samayena mahānāmassa sakkassa bhesajjaṁ ussannaṁ hoti. atha kho mahānāmo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho mahānāmo sakko bhagavantaṁ etadavoca -- “icchāmahaṁ, bhante, saṅghaṁ catumāsaṁ {catummāsaṁ (sī0) cātumāsaṁ (syā0)} bhesajjena pavāretu” nti. “sādhu sādhu, mahānāma! tena hi tvaṁ, mahānāma, saṅghaṁ catumāsaṁ bhesajjena pavārehī” ti. bhikkhū kukkuccāyantā nādhivāsenti. bhagavato etamatthaṁ ārocesuṁ ...pe0 ... anujānāmi, bhikkhave, catumāsaṁ bhesajjappaccayapavāraṇaṁ sāditunti.

304. tena kho pana samayena bhikkhū mahānāmaṁ sakkaṁ parittaṁ bhesajjaṁ viññāpenti. tatheva mahānāmassa sakkassa bhesajjaṁ ussannaṁ hoti. dutiyampi kho mahānāmo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho mahānāmo sakko bhagavantaṁ etadavoca -- “icchāmahaṁ, bhante, saṅghaṁ aparampi catumāsaṁ bhesajjena pavāretu” nti. “sādhu sādhu, mahānāma! tena hi tvaṁ, mahānāma, saṅghaṁ aparampi catumāsaṁ bhesajjena pavārehī” ti. bhikkhū kukkuccāyantā nādhivāsenti. bhagavato etamatthaṁ ārocesuṁ ...pe0 ... anujānāmi, bhikkhave, puna pavāraṇampi sāditunti.

305. tena kho pana samayena bhikkhū mahānāmaṁ sakkaṁ parittaṁyeva bhesajjaṁ viññāpenti. tatheva mahānāmassa sakkassa bhesajjaṁ ussannaṁ hoti. tatiyampi kho mahānāmo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho mahānāmo sakko bhagavantaṁ etadavoca -- “icchāmahaṁ, bhante, saṅghaṁ yāvajīvaṁ bhesajjena pavāretu” nti. “sādhu sādhu, mahānāma! tena hi tvaṁ, mahānāma, saṅghaṁ yāvajīvaṁ bhesajjena pavārehī” ti. bhikkhū kukkuccāyantā nādhivāsenti. bhagavato etamatthaṁ ārocesuṁ ...pe0 ... anujānāmi, bhikkhave, niccapavāraṇampi sāditunti.

tena kho pana samayena chabbaggiyā bhikkhū dunnivatthā honti duppārutā anākappasampannā. mahānāmo sakko vattā hoti -- “kissa tumhe, bhante, dunnivatthā duppārutā anākappasampannā? nanu nāma pabbajitena sunivatthena bhavitabbaṁ supārutena ākappasampannenā” ti? chabbaggiyā bhikkhū mahānāme sakke upanandhiṁsu. atha kho chabbaggiyānaṁ bhikkhūnaṁ etadahosi -- “kena nu kho mayaṁ upāyena mahānāmaṁ sakkaṁ maṅku kareyyāmā” ti? atha kho chabbaggiyānaṁ bhikkhūnaṁ etadahosi -- “mahānāmena kho, āvuso, sakkena saṅgho bhesajjena pavārito. handa mayaṁ, āvuso, mahānāmaṁ sakkaṁ sappiṁ viññāpemā” ti. atha kho chabbaggiyā bhikkhū yena mahānāmo sakko tenupasaṅkamiṁsu; upasaṅkamitvā mahānāmaṁ sakkaṁ etadavocuṁ -- “doṇena, āvuso, sappinā attho” ti. “ajjaṇho, bhante, āgametha. manussā vajaṁ gatā sappiṁ āharituṁ. kālaṁ āharissathā” ti {kāle harissathāti (syā0)}.

dutiyampi kho ...pe0 ... tatiyampi kho chabbaggiyā bhikkhū mahānāmaṁ sakkaṁ etadavocuṁ -- “doṇena, āvuso, sappinā attho” ti. “ajjaṇho, bhante, āgametha. manussā vajaṁ gatā sappiṁ āharituṁ. kālaṁ āharissathā” ti. “kiṁ pana tayā, āvuso, adātukāmena pavāritena, yaṁ tvaṁ pavāretvā na desī” ti! atha kho mahānāmo sakko ujjhāyati khiyyati vipāceti -- “kathañhi nāma bhadantā -- `ajjaṇho, bhante, āgamethā'ti vuccamānā nāgamessantī” ti! assosuṁ kho bhikkhū mahānāmassa sakkassa ujjhāyantassa khiyyantassa vipācentassa. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū mahānāmena sakkena -- `ajjaṇho, bhante, āgamethā'ti vuccamānā nāgamessantī” ti ...pe0 ... saccaṁ kira tumhe, bhikkhave, mahānāmena sakkena -- “ajjaṇho, bhante, āgamethā” ti vuccamānā nāgamethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, mahānāmena sakkena -- “ajjaṇho, bhante āgamethā” ti vuccamānā nāgamessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave imaṁ sikkhāpadaṁ uddiseyyātha --

306. “agilānena bhikkhunā catumāsappaccayapavāraṇā sāditabbā, aññatra punapavāraṇāya, aññatra niccapavāraṇāya; tato ce uttari sādiyeyya, pācittiyan”-ti.

307. agilānena bhikkhunā catumāsappaccayapavāraṇā sāditabbāti gilānappaccayapavāraṇā sāditabbā.

punapavāraṇāpi sāditabbāti yadā gilāno bhavissāmi tadā viññāpessāmīti.

niccapavāraṇāpi sāditabbāti yadā gilāno bhavissāmi tadā viññāpessāmīti.

tato ce uttari sādiyeyyāti atthi pavāraṇā bhesajjapariyantā na rattipariyantā, atthi pavāraṇā rattipariyantā na bhesajjapariyantā, atthi pavāraṇā bhesajjapariyantā ca rattipariyantā ca, atthi pavāraṇā neva bhesajjapariyantā na rattipariyantā.

bhesajjapariyantā nāma bhesajjāni pariggahitāni honti -- “ettakehi bhesajjehi pavāremī” ti. rattipariyantā nāma rattiyo pariggahitāyo honti -- “ettakāsu rattīsu pavāremī” ti. bhesajjapariyantā ca rattipariyantā ca nāma bhesajjāni ca pariggahitāni honti rattiyo ca pariggahitāyo honti -- “ettakehi bhesajjehi ettakāsu rattīsu pavāremī” ti. neva bhesajjapariyantā na rattipariyantā nāma bhesajjāni ca apariggahitāni honti rattiyo ca apariggahitāyo honti.

308. bhesajjapariyante -- yehi bhesajjehi pavārito hoti tāni bhesajjāni ṭhapetvā aññāni bhesajjāni viññāpeti, āpatti pācittiyassa. rattipariyante -- yāsu rattīsu pavārito hoti, tā rattiyo ṭhapetvā aññāsu rattīsu viññāpeti, āpatti pācittiyassa. bhesajjapariyante ca rattipariyante ca -- yehi bhesajjehi pavārito hoti, tāni bhesajjāni ṭhapetvā yāsu rattīsu pavārito hoti, tā rattiyo ṭhapetvā aññāni bhesajjāni aññāsu rattīsu viññāpeti, āpatti pācittiyassa. neva bhesajjapariyante na rattipariyante, anāpatti.

309. na bhesajjena karaṇīyena {karaṇīye (sī0 syā0)} bhesajjaṁ viññāpeti, āpatti pācittiyassa. aññena bhesajjena karaṇīyena aññaṁ bhesajjaṁ viññāpeti, āpatti pācittiyassa. tatuttari tatuttarisaññī bhesajjaṁ viññāpeti, āpatti pācittiyassa. tatuttari vematiko bhesajjaṁ viññāpeti, āpatti pācittiyassa. tatuttari natatuttarisaññī bhesajjaṁ viññāpeti, āpatti pācittiyassa.

natatuttari tatuttarisaññī, āpatti dukkaṭassa. natatuttari vematiko, āpatti dukkaṭassa. natatuttari natatuttarisaññī, anāpatti.

310. anāpatti yehi bhesajjehi pavārito hoti tāni bhesajjāni viññāpeti, yāsu rattīsu pavārito hoti tāsu rattīsu viññāpeti, “imehi tayā bhesajjehi pavāritāmha, amhākañca iminā ca iminā ca bhesajjena attho” ti ācikkhitvā viññāpeti, “yāsu tayā rattīsu pavāritāmha tāyo ca rattiyo vītivattā amhākañca bhesajjena attho” ti ācikkhitvā viññāpeti, ñātakānaṁ pavāritānaṁ, aññassatthāya, attano dhanena, ummattakassa, ādikammikassāti.

mahānāmasikkhāpadaṁ niṭṭhitaṁ sattamaṁ.

8. uyyuttasenāsikkhāpadaṁ

311. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena rājā pasenadi kosalo senāya abbhuyyāto hoti. chabbaggiyā bhikkhū uyyuttaṁ senaṁ dassanāya agamaṁsu. addasā kho rājā pasenadi kosalo chabbaggiye bhikkhū dūratova āgacchante. disvāna pakkosāpetvā etadavoca -- “kissa tumhe, bhante, āgatatthā” ti? “mahārājānaṁ mayaṁ daṭṭhukāmā” {mahārāja mahārājānaṁ mayaṁ daṭṭhukāmā (ka0)} ti. “kiṁ, bhante, maṁ diṭṭhena yuddhābhinandinaṁ {yuddhābhinandinā (ka0)}; nanu bhagavā passitabbo” ti? manussā ujjhāyanti khiyyanti vipācenti -- “kathañhi nāma samaṇā sakyaputtiyā uyyuttaṁ senaṁ dassanāya āgacchissanti! amhākampi alābhā, amhākampi dulladdhaṁ, ye mayaṁ ājīvassa hetu puttadārassa kāraṇā senāya āgacchāmā” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū uyyuttaṁ senaṁ dassanāya gacchissantī” ti ...pe0 ... saccaṁ kira tumhe, bhikkhave, uyyuttaṁ senaṁ dassanāya gacchathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, uyyuttaṁ senaṁ dassanāya gacchissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu uyyuttaṁ senaṁ dassanāya gaccheyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

312. tena kho pana samayena aññatarassa bhikkhuno mātulo senāya gilāno hoti. so tassa bhikkhuno santike dūtaṁ pāhesi -- “ahañhi senāya gilāno. āgacchatu bhadanto. icchāmi bhadantassa āgatan”-ti. atha kho tassa bhikkhuno etadahosi -- “bhagavatā sikkhāpadaṁ paññattaṁ -- `na uyyuttaṁ senaṁ dassanāya gantabba'nti. ayañca me mātulo senāya gilāno. kathaṁ nu kho mayā paṭipajjitabban”-ti? bhagavato etamatthaṁ ārocesi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, tathārūpappaccayā senāya gantuṁ. evañca pana, bhikkhave, imaṁ sikkhāpadaṁ uddiseyyātha --

313. “yo pana bhikkhu uyyuttaṁ senaṁ dassanāya gaccheyya, aññatra tathārūpappaccayā, pācittiyan”-ti.

314. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

uyyuttā nāma senā gāmato nikkhamitvā niviṭṭhā vā hoti payātā vā.

senā nāma hatthī assā rathā pattī. dvādasapuriso hatthī, tipuriso asso, catupuriso ratho, cattāro purisā sarahatthā patti. dassanāya gacchati, āpatti dukkaṭassa. yattha ṭhito passati, āpatti pācittiyassa. dassanūpacāraṁ vijahitvā punappunaṁ passati, āpatti pācittiyassa.

aññatra tathārūpappaccayāti ṭhapetvā tathārūpappaccayaṁ.

315. uyyutte uyyuttasaññī dassanāya gacchati, aññatra tathārūpappaccayā, āpatti pācittiyassa. uyyutte vematiko dassanāya gacchati, aññatra tathārūpappaccayā, āpatti pācittiyassa. uyyutte anuyyuttasaññī dassanāya gacchati, aññatra tathārūpappaccayā, āpatti pācittiyassa.

ekamekaṁ dassanāya gacchati, āpatti dukkaṭassa. yattha ṭhito passati, āpatti dukkaṭassa. dassanūpacāraṁ vijahitvā punappunaṁ passati, āpatti dukkaṭassa. anuyyutte uyyuttasaññī, āpatti dukkaṭassa. anuyyutte vematiko, āpatti dukkaṭassa. anuyyutte anuyyuttasaññī, anāpatti.

316. anāpatti ārāme ṭhito passati, bhikkhussa ṭhitokāsaṁ vā nisinnokāsaṁ vā nipannokāsaṁ vā āgacchati, paṭipathaṁ gacchanto passati, tathārūpappaccayā, āpadāsu, ummattakassa, ādikammikassāti.

uyyuttasenāsikkhāpadaṁ niṭṭhitaṁ aṭṭhamaṁ.

9. senāvāsasikkhāpadaṁ

317. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū sati karaṇīye senaṁ gantvā atirekatirattaṁ senāya vasanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā senāya vasissanti! amhākampi alābhā, amhākampi dulladdhaṁ, ye mayaṁ ājīvassa hetu puttadārassa kāraṇā senāya paṭivasāmā” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū atirekatirattaṁ senāya vasissantī” ti ...pe0 ... saccaṁ kira tumhe, bhikkhave, atirekatirattaṁ senāya vasathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, atirekatirattaṁ senāya vasissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

318. “siyā ca tassa bhikkhuno kocideva paccayo senaṁ gamanāya, dirattatirattaṁ tena bhikkhunā senāya vasitabbaṁ. tato ce uttariṁ vaseyya, pācittiyan”-ti.

319. siyā ca tassa bhikkhuno kocideva paccayo senaṁ gamanāyāti siyā paccayo siyā karaṇīyaṁ.

dirattatirattaṁ tena bhikkhunā senāya vasitabbanti dvetisso rattiyo vasitabbaṁ.

tato ce uttari vaseyyāti catutthe divase atthaṅgate sūriye senāya vasati, āpatti pācittiyassa.

320. atirekatiratte atirekasaññī senāya vasati, āpatti pācittiyassa. atirekatiratte vematiko senāya vasati, āpatti pācittiyassa. atirekatiratte ūnakasaññī senāya vasati, āpatti pācittiyassa.

ūnakatiratte atirekasaññī, āpatti dukkaṭassa. ūnakatiratte vematiko, āpatti dukkaṭassa. ūnakatiratte ūnakasaññī, anāpatti.

321. anāpatti dvetisso rattiyo vasati, ūnakadvetisso rattiyo vasati, dve rattiyo vasitvā tatiyāya rattiyā purāruṇā nikkhamitvā puna vasati, gilāno vasati, gilānassa karaṇīyena vasati, senā vā paṭisenāya ruddhā hoti, kenaci palibuddho hoti, āpadāsu, ummattakassa, ādikammikassāti.

senāvāsasikkhāpadaṁ niṭṭhitaṁ navamaṁ.

10. uyyodhikasikkhāpadaṁ

322. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū dirattatirattaṁ senāya vasamānā uyyodhikampi balaggampi senābyūhampi anīkadassanampi gacchanti. aññataropi chabbaggiyo bhikkhu uyyodhikaṁ gantvā kaṇḍena paṭividdho hoti. manussā taṁ bhikkhuṁ uppaṇḍesuṁ -- “kacci, bhante, suyuddhaṁ ahosi, kati te lakkhāni laddhānī” ti? so bhikkhu tehi manussehi uppaṇḍīyamāno maṅku ahosi. manussā ujjhāyanti khiyyanti vipācenti -- “kathañhi nāma samaṇā sakyaputtiyā uyyodhikaṁ dassanāya āgacchissanti! amhākampi alābhā, amhākampi dulladdhaṁ, ye mayaṁ ājīvassa hetu puttadārassa kāraṇā uyyodhikaṁ āgacchāmā” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū uyyodhikaṁ dassanāya gacchissantī” ti ...pe0 ... saccaṁ kira tumhe, bhikkhave, uyyodhikaṁ dassanāya gacchathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, uyyodhikaṁ dassanāya gacchissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

323. “dirattatirattaṁ ce bhikkhu senāya vasamāno uyyodhikaṁ vā balaggaṁ vā senābyūhaṁ vā anīkadassanaṁ vā gaccheyya, pācittiyan”-ti.

324. dirattatirattaṁ ce bhikkhu senāya vasamānoti dvetisso rattiyo vasamāno.

uyyodhikaṁ nāma yattha sampahāro dissati.

balaggaṁ nāma ettakā hatthī, ettakā assā, ettakā rathā, ettakā pattī.

senābyūhaṁ nāma ito hatthī hontu, ito assā hontu, ito rathā hontu, ito pattikā hontu.

anīkaṁ nāma hatthānīkaṁ, assānīkaṁ, rathānīkaṁ, pattānīkaṁ. tayo hatthī pacchimaṁ hatthānīkaṁ, tayo assā pacchimaṁ assānīkaṁ, tayo rathā pacchimaṁ rathānīkaṁ, cattāro purisā sarahatthā pattī pacchimaṁ pattānīkaṁ. dassanāya gacchati, āpatti dukkaṭassa. yattha ṭhito passati, āpatti pācittiyassa. dassanūpacāraṁ vijahitvā punappunaṁ passati, āpatti pācittiyassa.

ekamekaṁ dassanāya gacchati, āpatti dukkaṭassa. yattha ṭhito passati, āpatti dukkaṭassa. dassanūpacāraṁ vijahitvā punappunaṁ passati, āpatti dukkaṭassa.

325. anāpatti ārāme ṭhito passati, bhikkhussa ṭhitokāsaṁ vā nisinnokāsaṁ vā nipannokāsaṁ vā āgantvā sampahāro dissati, paṭipathaṁ gacchanto passati, sati karaṇīye gantvā passati, āpadāsu, ummattakassa, ādikammikassāti.

uyyodhikasikkhāpadaṁ niṭṭhitaṁ dasamaṁ.

acelakavaggo pañcamo.

tassuddānaṁ --

pūvaṁ kathopanandassa, tayaṁpaṭṭhākameva ca.

mahānāmo pasenadi, senāviddho ime dasāti {acelakaṁ uyyojañca, sabhojanaṁ duve raho. sabhattakañca bhesajjaṁ, uyyuttaṁ senuyyodhikaṁ}..

6. surāpānavaggo

1. surāpānasikkhāpadaṁ

326. tena samayena buddho bhagavā cetiyesu cārikaṁ caramāno yena bhaddavatikā tena pāyāsi. addasaṁsu kho gopālakā pasupālakā kassakā pathāvino bhagavantaṁ dūratova āgacchantaṁ. disvāna bhagavantaṁ etadavocuṁ -- “mā kho, bhante, bhagavā ambatitthaṁ agamāsi. ambatitthe, bhante, jaṭilassa assame nāgo paṭivasati iddhimā āsiviso {āsīviso (sī0 syā0)} ghoraviso. so bhagavantaṁ mā viheṭhesī” ti. evaṁ vutte bhagavā tuṇhī ahosi. dutiyampi kho ...pe0 ... tatiyampi kho gopālakā pasupālakā kassakā pathāvino bhagavantaṁ etadavocuṁ -- “mā kho, bhante, bhagavā ambatitthaṁ agamāsi. ambatitthe, bhante, jaṭilassa assame nāgo paṭivasati iddhimā āsiviso ghoraviso. so bhagavantaṁ mā viheṭhesī” ti. tatiyampi kho bhagavā tuṇhī ahosi.

atha kho bhagavā anupubbena cārikaṁ caramāno yena bhaddavatikā tadavasari. tatra sudaṁ bhagavā bhaddavatikāyaṁ viharati. atha kho āyasmā sāgato yena ambatitthassa {ambatitthakassa (sī0), ambatitthaṁ (syā0)} jaṭilassa assamo tenupasaṅkami ; upasaṅkamitvā agyāgāraṁ pavisitvā tiṇasanthārakaṁ paññapetvā nisīdi pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. addasā kho so nāgo āyasmantaṁ sāgataṁ paviṭṭhaṁ. disvāna dummano {dukkhī dummano (sī0 syā0)} padhūpāyi {padhūpāsi (syā0 ka0)}. āyasmāpi sāgato padhūpāyi {padhūpāsi (syā0 ka0)}. atha kho so nāgo makkhaṁ asahamāno pajjali. āyasmāpi sāgato tejodhātuṁ samāpajjitvā pajjali. atha kho āyasmā sāgato tassa nāgassa tejasā tejaṁ pariyādiyitvā yena bhaddavatikā tenupasaṅkami. atha kho bhagavā bhaddavatikāyaṁ yathābhirantaṁ viharitvā yena kosambī tena cārikaṁ pakkāmi. assosuṁ kho kosambikā upāsakā -- “ayyo kira sāgato ambatitthikena nāgena saddhiṁ saṅgāmesī” ti.

atha kho bhagavā anupubbena cārikaṁ caramāno yena kosambī tadavasari. atha kho kosambikā upāsakā bhagavato paccuggamanaṁ karitvā yenāyasmā sāgato tenupasaṅkamiṁsu; upasaṅkamitvā āyasmantaṁ sāgataṁ abhivādetvā ekamantaṁ aṭṭhaṁsu. ekamantaṁ ṭhitā kho kosambikā upāsakā āyasmantaṁ sāgataṁ etadavocuṁ -- “kiṁ, bhante, ayyānaṁ dullabhañca manāpañca, kiṁ paṭiyādemā” ti? evaṁ vutte chabbaggiyā bhikkhū kosambike upāsake etadavocuṁ -- “atthāvuso, kāpotikā nāma pasannā bhikkhūnaṁ dullabhā ca manāpā ca, taṁ paṭiyādethā” ti. atha kho kosambikā upāsakā ghare ghare kāpotikaṁ pasannaṁ paṭiyādetvā āyasmantaṁ sāgataṁ piṇḍāya paviṭṭhaṁ disvāna āyasmantaṁ sāgataṁ etadavocuṁ -- “pivatu, bhante, ayyo sāgato kāpotikaṁ pasannaṁ, pivatu, bhante, ayyo sāgato kāpotikaṁ pasannan”-ti. atha kho āyasmā sāgato ghare ghare kāpotikaṁ pasannaṁ pivitvā nagaramhā nikkhamanto nagaradvāre paripati.

atha kho bhagavā sambahulehi bhikkhūhi saddhiṁ nagaramhā nikkhamanto addasa āyasmantaṁ sāgataṁ nagaradvāre paripatantaṁ. disvāna bhikkhū āmantesi -- “gaṇhatha, bhikkhave, sāgatan”-ti. “evaṁ, bhante” ti kho te bhikkhū bhagavato paṭissuṇitvā āyasmantaṁ sāgataṁ ārāmaṁ netvā yena bhagavā tena sīsaṁ katvā nipātesuṁ. atha kho āyasmā sāgato parivattitvā yena bhagavā tena pāde karitvā seyyaṁ kappesi. atha kho bhagavā bhikkhū āmantesi -- “nanu, bhikkhave, pubbe sāgato tathāgate sagāravo ahosi sappatisso” ti ? “evaṁ, bhante”. “api nu kho, bhikkhave, sāgato etarahi tathāgate sagāravo sappatisso” ti? “no hetaṁ, bhante”. “nanu, bhikkhave, sāgato ambatitthikena nāgena {ḍeḍḍubhenāpi (sī0 syā0)} saddhiṁ saṅgāmesī” ti? “evaṁ, bhante”. “api nu kho, bhikkhave, sāgato etarahi pahoti nāgena saddhiṁ saṅgāmetu” nti? “no hetaṁ, bhante”. “api nu kho, bhikkhave, taṁ pātabbaṁ yaṁ pivitvā visaññī assā” ti? “no hetaṁ, bhante”. “ananucchavikaṁ, bhikkhave, sāgatassa ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma, bhikkhave, sāgato majjaṁ pivissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

327. “surāmerayapāne pācittiyan”-ti.

328. surā nāma piṭṭhasurā pūvasurā odanasurā kiṇṇapakkhittā sambhārasaṁyuttā.

merayo nāma pupphāsavo phalāsavo madhvāsavo guḷāsavo sambhārasaṁyutto.

piveyyāti antamaso kusaggenapi pivati, āpatti pācittiyassa.

majje majjasaññī pivati, āpatti pācittiyassa. majje vematiko pivati, āpatti pācittiyassa. majje amajjasaññī pivati, āpatti pācittiyassa.

amajje majjasaññī, āpatti dukkaṭassa. amajje vematiko, āpatti dukkaṭassa. amajje amajjasaññī, anāpatti.

329. anāpatti amajjañca hoti majjavaṇṇaṁ majjagandhaṁ majjarasaṁ taṁ pivati, sūpasampāke, maṁsasampāke, telasampāke, āmalakaphāṇite, amajjaṁ ariṭṭhaṁ pivati, ummattakassa, ādikammikassāti.

surāpānasikkhāpadaṁ niṭṭhitaṁ paṭhamaṁ.

2. aṅgulipatodakasikkhāpadaṁ

330. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū sattarasavaggiyaṁ bhikkhuṁ aṅgulipatodakena hāsesuṁ. so bhikkhu uttanto anassāsako kālamakāsi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū bhikkhuṁ aṅgulipatodakena hāsessantī” ti ...pe0 ... saccaṁ kira tumhe, bhikkhave, bhikkhuṁ aṅgulipatodakena hāsethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhuṁ aṅgulipatodakena hāsessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

331. “aṅgulipatodake pācittiyan”-ti.

332. aṅgulipatodako nāma {aṅgulipatodako nāma aṅguliyāpi tudanti (syā0)} upasampanno upasampannaṁ hasādhippāyo {hassādhippāyo (sī0 syā0)} kāyena kāyaṁ āmasati, āpatti pācittiyassa. upasampanne upasampannasaññī aṅgulipatodakena hāseti, āpatti pācittiyassa. upasampanne vematiko aṅgulipatodakena hāseti, āpatti pācittiyassa. upasampanne anupasampannasaññī aṅgulipatodakena hāseti, āpatti pācittiyassa.

kāyena kāyapaṭibaddhaṁ āmasati, āpatti dukkaṭassa. kāyapaṭibaddhena kāyaṁ āmasati, āpatti dukkaṭassa. kāyapaṭibaddhena kāyapaṭibaddhaṁ āmasati, āpatti dukkaṭassa. nissaggiyena kāyaṁ āmasati, āpatti dukkaṭassa. nissaggiyena kāyapaṭibaddhaṁ āmasati, āpatti dukkaṭassa. nissaggiyena nissaggiyaṁ āmasati, āpatti dukkaṭassa.

333. anupasampannaṁ kāyena kāyaṁ āmasati, āpatti dukkaṭassa. kāyena kāyapaṭibaddhaṁ āmasati, āpatti dukkaṭassa. kāyapaṭibaddhena kāyaṁ āmasati, āpatti dukkaṭassa. kāyapaṭibaddhena kāyapaṭibaddhaṁ āmasati, āpatti dukkaṭassa. nissaggiyena kāyaṁ āmasati, āpatti dukkaṭassa. nissaggiyena kāyapaṭibaddhaṁ āmasati, āpatti dukkaṭassa. nissaggiyena nissaggiyaṁ āmasati, āpatti dukkaṭassa. anupasampanne upasampannasaññī, āpatti dukkaṭassa. anupasampanne vematiko, āpatti dukkaṭassa. anupasampanne anupasampannasaññī, āpatti dukkaṭassa.

334. anāpatti na hasādhippāyo, sati karaṇīye āmasati, ummattakassa, ādikammikassāti.

aṅgulipatodakasikkhāpadaṁ niṭṭhitaṁ dutiyaṁ.

3. hasadhammasikkhāpadaṁ

335. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sattarasavaggiyā bhikkhū aciravatiyā nadiyā udake kīḷanti. tena kho pana samayena rājā pasenadi kosalo mallikāya deviyā saddhiṁ uparipāsādavaragato hoti. addasā kho rājā pasenadi kosalo sattarasavaggiye bhikkhū aciravatiyā nadiyā udake kīḷante. disvāna mallikaṁ deviṁ etadavoca -- “ete te, mallike, arahanto udake kīḷantī” ti. “nissaṁsayaṁ kho, mahārāja, bhagavatā sikkhāpadaṁ apaññattaṁ. te vā bhikkhū appakataññuno” ti. atha kho rañño pasenadissa kosalassa etadahosi -- “kena nu kho ahaṁ upāyena bhagavato ca na āroceyyaṁ, bhagavā ca jāneyya ime bhikkhū udake kīḷitā” ti? atha kho rājā pasenadi kosalo sattarasavaggiye bhikkhū pakkosāpetvā mahantaṁ guḷapiṇḍaṁ adāsi -- “imaṁ, bhante, guḷapiṇḍaṁ bhagavato dethā” ti. sattarasavaggiyā bhikkhū taṁ guḷapiṇḍaṁ ādāya yena bhagavā tenupasaṅkamiṁsu; upasaṅkamitvā bhagavantaṁ etadavocuṁ -- “imaṁ, bhante, guḷapiṇḍaṁ rājā pasenadi kosalo bhagavato detī” ti. “kahaṁ pana tumhe, bhikkhave, rājā addasā” ti. “aciravatiyā nadiyā, bhagavā, udake kīḷante” ti. vigarahi buddho bhagavā ...pe0 ... kathañhi nāma tumhe, moghapurisā, udake kīḷissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

336. “udake hasadhamme {hassadhamme (sī0 syā0)} pācittiyan”-ti.

337. udake hasadhammo nāma uparigopphake udake hasādhippāyo nimujjati vā ummujjati vā palavati vā, āpatti pācittiyassa.

338. udake hasadhamme hasadhammasaññī, āpatti pācittiyassa. udake hasadhamme vematiko, āpatti pācittiyassa. udake hasadhamme ahasadhammasaññī, āpatti pācittiyassa.

heṭṭhāgopphake udake kīḷati, āpatti dukkaṭassa. udake nāvāya kīḷati, āpatti dukkaṭassa. hatthena vā pādena vā kaṭṭhena vā kaṭhalāya vā udakaṁ paharati, āpatti dukkaṭassa. bhājanagataṁ udakaṁ vā kañjikaṁ vā khīraṁ vā takkaṁ vā rajanaṁ vā passāvaṁ vā cikkhallaṁ vā kīḷati, āpatti dukkaṭassa.

udake ahasadhamme hasadhammasaññī, āpatti dukkaṭassa. udake ahasadhamme vematiko, āpatti dukkaṭassa. udake ahasadhamme ahasadhammasaññī, anāpatti.

339. anāpatti na hasādhippāyo, sati karaṇīye udakaṁ otaritvā nimujjati vā ummujjati vā palavati vā, pāraṁ gacchanto nimujjati vā ummujjati vā palavati vā, āpadāsu, ummattakassa, ādikammikassāti.

hasadhammasikkhāpadaṁ niṭṭhitaṁ tatiyaṁ.

4. anādariyasikkhāpadaṁ

340. tena samayena buddho bhagavā kosambiyaṁ viharati ghositārāme. tena kho pana samayena āyasmā channo anācāraṁ ācarati. bhikkhū evamāhaṁsu -- “māvuso channa, evarūpaṁ akāsi. netaṁ kappatī” ti. so anādariyaṁ paṭicca karotiyeva. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā channo anādariyaṁ karissatī” ti ...pe0 ... saccaṁ kira tvaṁ, channa, anādariyaṁ karosīti ? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, anādariyaṁ karissasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

341. “anādariye pācittiyan”-ti.

342. anādariyaṁ nāma dve anādariyāni -- puggalānādariyañca dhammānādariyañca.

puggalānādariyaṁ nāma upasampannena paññattena vuccamāno -- “ayaṁ ukkhittako vā vambhito vā garahito vā, imassa vacanaṁ akataṁ bhavissatī” ti anādariyaṁ karoti, āpatti pācittiyassa.

dhammānādariyaṁ nāma upasampannena paññattena vuccamāno “kathāyaṁ nasseyya vā vinasseyya vā antaradhāyeyya vā”, taṁ vā na sikkhitukāmo anādariyaṁ karoti, āpatti pācittiyassa.

343. upasampanne upasampannasaññī anādariyaṁ karoti, āpatti pācittiyassa. upasampanne vematiko anādariyaṁ karoti, āpatti pācittiyassa. upasampanne anupasampannasaññī anādariyaṁ karoti, āpatti pācittiyassa.

apaññattena vuccamāno -- “idaṁ na sallekhāya na dhutatthāya na pāsādikatāya na apacayāya na vīriyārambhāya saṁvattatī” ti anādariyaṁ karoti, āpatti dukkaṭassa. anupasampannena paññattena vā apaññattena vā vuccamāno -- “idaṁ na sallekhāya na dhutatthāya na pāsādikatāya na apacayāya na vīriyārambhāya saṁvattatī” ti anādariyaṁ karoti, āpatti dukkaṭassa.

anupasampanne upasampannasaññī āpatti dukkaṭassa. anupasampanne vematiko, āpatti dukkaṭassa. anupasampanne anupasampannasaññī, āpatti dukkaṭassa.

344. anāpatti -- “evaṁ amhākaṁ ācariyānaṁ uggaho paripucchā” ti bhaṇati, ummattakassa, ādikammikassāti.

anādariyasikkhāpadaṁ niṭṭhitaṁ catutthaṁ.

5. bhiṁsāpanasikkhāpadaṁ

345. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū sattarasavaggiye bhikkhū bhiṁsāpenti. te bhiṁsāpīyamānā rodanti. bhikkhū evamāhaṁsu -- “kissa tumhe, āvuso, rodathā” ti? “ime, āvuso, chabbaggiyā bhikkhū amhe bhiṁsāpentī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū bhikkhuṁ bhiṁsāpessantī” ti ...pe0 ... saccaṁ kira tumhe, bhikkhave, bhikkhuṁ bhiṁsāpethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhuṁ bhiṁsāpessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

346. “yo pana bhikkhu bhikkhuṁ bhiṁsāpeyya, pācittiyan”-ti.

347. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhunti aññaṁ bhikkhuṁ.

bhiṁsāpeyyāti upasampanno upasampannaṁ bhiṁsāpetukāmo rūpaṁ vā saddaṁ vā gandhaṁ vā rasaṁ vā phoṭṭhabbaṁ vā upasaṁharati. bhāyeyya vā so na vā bhāyeyya, āpatti pācittiyassa. corakantāraṁ vā vāḷakantāraṁ vā pisācakantāraṁ vā ācikkhati. bhāyeyya vā so na vā bhāyeyya, āpatti pācittiyassa.

348. upasampanne upasampannasaññī bhiṁsāpeti, āpatti pācittiyassa. upasampanne vematiko bhiṁsāpeti, āpatti pācittiyassa. `upasampanne anupasampannasaññī bhiṁsāpeti, āpatti pācittiyassa.

anupasampannaṁ bhiṁsāpetukāmo rūpaṁ vā saddaṁ vā gandhaṁ vā rasaṁ vā phoṭṭhabbaṁ vā upasaṁharati. bhāyeyya vā so na vā bhāyeyya, āpatti dukkaṭassa. corakantāraṁ vā vāḷakantāraṁ vā pisācakantāraṁ vā ācikkhati. bhāyeyya vā so na vā bhāyeyya, āpatti dukkaṭassa. anupasampanne upasampannasaññī, āpatti dukkaṭassa. anupasampanne vematiko, āpatti dukkaṭassa. anupasampanne anupasampannasaññī, āpatti dukkaṭassa.

349. anāpatti na bhiṁsāpetukāmo rūpaṁ vā saddaṁ vā gandhaṁ vā rasaṁ vā phoṭṭhabbaṁ vā upasaṁharati, corakantāraṁ vā vāḷakantāraṁ vā pisācakantāraṁ vā ācikkhati, ummattakassa, ādikammikassāti.

bhiṁsāpanasikkhāpadaṁ niṭṭhitaṁ pañcamaṁ.

6. jotikasikkhāpadaṁ

350. tena samayena buddho bhagavā bhaggesu viharati suṁsumāragire {suṁsumāragire (sī0 syā0) saṁsumāragire (ka0)} bhesakaḷāvane migadāye. tena kho pana samayena bhikkhū hemantike kāle aññataraṁ mahantaṁ susirakaṭṭhaṁ jotiṁ samādahitvā visibbesuṁ. tasmiñca susire kaṇhasappo agginā santatto nikkhamitvā bhikkhū paripātesi. bhikkhū tahaṁ tahaṁ upadhāviṁsu. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhū jotiṁ samādahitvā visibbessantī” ti ...pe0 ... saccaṁ kira, bhikkhave, bhikkhū jotiṁ samādahitvā visibbentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma te, bhikkhave, moghapurisā jotiṁ samādahitvā visibbessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu visibbanāpekkho jotiṁ samādaheyya vā samādahāpeyya vā, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

351. tena kho pana samayena bhikkhū gilānā honti. gilānapucchakā bhikkhū gilāne bhikkhū etadavocuṁ -- “kaccāvuso, khamanīyaṁ, kacci yāpanīyan”-ti? “pubbe mayaṁ, āvuso, jotiṁ samādahitvā visibbema; tena no phāsu hoti. idāni pana “bhagavatā paṭikkhittan”-ti kukkuccāyantā na visibbema, tena no na phāsu hotī” ti. bhagavato etamatthaṁ ārocesuṁ ...pe0 ... anujānāmi, bhikkhave, gilānena bhikkhunā jotiṁ samādahitvā vā samādahāpetvā vā visibbetuṁ. evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu agilāno visibbanāpekkho jotiṁ samādaheyya vā samādahāpeyya vā, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

352. tena kho pana samayena bhikkhū padīpepi jotikepi jantāgharepi kukkuccāyanti. bhagavato etamatthaṁ ārocesuṁ ...pe0 ... anujānāmi, bhikkhave, tathārūpappaccayā jotiṁ samādahituṁ samādahāpetuṁ. evañca pana, bhikkhave, imaṁ sikkhāpadaṁ uddiseyyātha --

353. “yo pana bhikkhu agilāno visibbanāpekkho jotiṁ samādaheyya vā samādahāpeyya vā, aññatra tathārūpappaccayā, pācittiyan”-ti.

354. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

agilāno nāma yassa vinā agginā phāsu hoti.

gilāno nāma yassa vinā agginā na phāsu hoti.

visibbanāpekkhoti tappitukāmo.

joti nāma aggi vuccati.

samādaheyyāti sayaṁ samādahati, āpatti pācittiyassa.

samādahāpeyyāti aññaṁ āṇāpeti, āpatti pācittiyassa. sakiṁ āṇatto bahukampi samādahati, āpatti pācittiyassa.

aññatra tathā rūpappaccayāti ṭhapetvā tathārūpappaccayaṁ.

355. agilāno agilānasaññī visibbanāpekkho jotiṁ samādahati vā samādahāpeti vā, aññatra tathārūpappaccayā, āpatti pācittiyassa. agilāno vematiko visibbanāpekkho jotiṁ samādahati vā samādahāpeti vā, aññatra tathārūpappaccayā, āpatti pācittiyassa. agilāno gilānasaññī visibbanāpekkho jotiṁ samādahati vā samādahāpeti vā, aññatra tathārūpappaccayā, āpatti pācittiyassa.

paṭilātaṁ ukkhipati, āpatti dukkaṭassa. gilāno agilānasaññī, āpatti dukkaṭassa. gilāno vematiko, āpatti dukkaṭassa. gilāno gilānasaññī, anāpatti.

356. anāpatti gilānassa, aññena kataṁ visibbeti, vītaccitaṅgāraṁ visibbeti, padīpe jotike jantāghare tathārūpappaccayā, āpadāsu, ummattakassa, ādikammikassāti.

jotikasikkhāpadaṁ niṭṭhitaṁ chaṭṭhaṁ.

7. nahānasikkhāpadaṁ

357. tena samayena buddho bhagavā rājagahe viharati veḷuvane kalandakanivāpe. tena kho pana samayena bhikkhū tapode nahāyanti. tena kho pana samayena {atha kho (sī0 syā0)} rājā māgadho seniyo bimbisāro “sīsaṁ nahāyissāmī” ti tapodaṁ gantvā -- “yāvāyyā nahāyantī” ti ekamantaṁ paṭimānesi. bhikkhū yāva samandhakārā nahāyiṁsu. atha kho rājā māgadho seniyo bimbisāro vikāle sīsaṁ nahāyitvā, nagaradvāre thakite bahinagare vasitvā, kālasseva asambhinnena vilepanena yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho rājānaṁ māgadhaṁ seniyaṁ bimbisāraṁ bhagavā etadavoca -- “kissa tvaṁ, mahārāja, kālasseva āgato asambhinnena vilepanenā” ti? atha kho rājā māgadho seniyo bimbisāro bhagavato etamatthaṁ ārocesi. atha kho bhagavā rājānaṁ māgadhaṁ seniyaṁ bimbisāraṁ dhammiyā kathāya sandassesi samādapesi samuttejesi sampahaṁsesi. atha kho rājā māgadho seniyo bimbisāro bhagavatā dhammiyā kathāya sandassito samādapito samuttejito sampahaṁsito uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, bhikkhū rājānampi passitvā na mattaṁ jānitvā nahāyantī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma te, bhikkhave, moghapurisā rājānampi passitvā na mattaṁ jānitvā nahāyissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu orenaddhamāsaṁ nahāyeyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

358. tena kho pana samayena bhikkhū uṇhasamaye pariḷāhasamaye kukkuccāyantā na nahāyanti, sedagatena gattena sayanti. cīvarampi senāsanampi dussati. bhagavato etamatthaṁ ārocesuṁ ...pe0 ... anujānāmi, bhikkhave, uṇhasamaye pariḷāhasamaye orenaddhamāsaṁ nahāyituṁ. evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu orenaddhamāsaṁ nahāyeyya, aññatra samayā, pācittiyaṁ. tatthāyaṁ samayo. diyaḍḍho māso seso gimhānanti {gimhānaṁ (itipi)} vassānassa paṭhamo māso iccete aḍḍhateyyamāsā uṇhasamayo pariḷāhasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

359. tena kho pana samayena bhikkhū gilānā honti. gilānapucchakā bhikkhū gilāne bhikkhū etadavocuṁ -- “kaccāvuso, khamanīyaṁ, kacci yāpanīyan”-ti? “pubbe mayaṁ, āvuso, orenaddhamāsaṁ nahāyāma, tena no phāsu hoti; idāni pana “bhagavatā paṭikkhittan”-ti kukkuccāyantā na nahāyāma, tena no na phāsu hotī” ti. bhagavato etamatthaṁ ārocesuṁ ...pe0 ... anujānāmi, bhikkhave, gilānena bhikkhunā orenaddhamāsaṁ nahāyituṁ. evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu orenaddhamāsaṁ nahāyeyya, aññatra samayā, pācittiyaṁ. tatthāyaṁ samayo. diyaḍḍho māso seso gimhānanti {gimhānaṁ (itipi)} vassānassa paṭhamo māso iccete aḍḍhateyyamāsā uṇhasamayo, pariḷāhasamayo, gilānasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

360. tena kho pana samayena bhikkhū navakammaṁ katvā kukkuccāyantā na nahāyanti. te sedagatena gattena sayanti. cīvarampi senāsanampi dussati. bhagavato etamatthaṁ ārocesuṁ ...pe0 ... anujānāmi, bhikkhave, kammasamaye orenaddhamāsaṁ nahāyituṁ. evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu orenaddhamāsaṁ nahāyeyya, aññatra samayā, pācittiyaṁ. tatthāyaṁ samayo. diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

361. tena kho pana samayena bhikkhū addhānaṁ gantvā kukkuccāyantā na nahāyanti. te sedagatena gattena sayanti. cīvarampi senāsanampi dussati. bhagavato etamatthaṁ ārocesuṁ ...pe0 ... anujānāmi, bhikkhave, addhānagamanasamaye orenaddhamāsaṁ nahāyituṁ. evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu orenaddhamāsaṁ nahāyeyya, aññatra samayā, pācittiyaṁ. tatthāyaṁ samayo. diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhānagamanasamayo -- ayaṁ tattha samayo” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

362. tena kho pana samayena sambahulā bhikkhū ajjhokāse cīvarakammaṁ karontā sarajena vātena okiṇṇā honti. devo ca thokaṁ thokaṁ phusāyati. bhikkhū kukkuccāyantā na nahāyanti, kilinnena gattena sayanti. cīvarampi senāsanampi dussati. bhagavato etamatthaṁ ārocesuṁ ...pe0 ... anujānāmi, bhikkhave, vātavuṭṭhisamaye orenaddhamāsaṁ nahāyituṁ. evañca pana, bhikkhave, imaṁ sikkhāpadaṁ uddiseyyātha --

363. “yo pana bhikkhu orenaddhamāsaṁ nahāyeyya, aññatra samayā, pācittiyaṁ. tatthāyaṁ samayo. diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhānagamanasamayo, vātavuṭṭhisamayo -- ayaṁ tattha samayo” ti.

364. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

orenaddhamāsanti ūnakaddhamāsaṁ.

nahāyeyyāti cuṇṇena vā mattikāya vā nahāyati, payoge payoge dukkaṭaṁ. nahānapariyosāne, āpatti pācittiyassa.

aññatra samayāti ṭhapetvā samayaṁ.

uṇhasamayo nāma diyaḍḍho māso seso gimhānaṁ. pariḷāhasamayo nāma vassānassa paṭhamo māso “iccete aḍḍhateyyamāsā uṇhasamayo pariḷāhasamayo” ti nahāyitabbaṁ.

gilānasamayo nāma yassa vinā nahānena na phāsu hoti. gilānasamayoti nahāyitabbaṁ.

kammasamayo nāma antamaso pariveṇampi sammaṭṭhaṁ hoti. “kammasamayo” ti nahāyitabbaṁ.

addhānagamanasamayo nāma “addhayojanaṁ gacchissāmī” ti nahāyitabbaṁ, gacchantena nahāyitabbaṁ, gatena nahāyitabbaṁ.

vātavuṭṭhisamayo nāma bhikkhū sarajena vātena okiṇṇā honti, dve vā tīṇi vā udakaphusitāni kāye patitāni honti. “vātavuṭṭhisamayo” ti nahāyitabbaṁ.

365. ūnakaddhamāse ūnakasaññī, aññatra samayā, nahāyati, āpatti pācittiyassa. ūnakaddhamāse vematiko, aññatra samayā, nahāyati, āpatti pācittiyassa. ūnakaddhamāse atirekasaññī, aññatra samayā, nahāyati, āpatti pācittiyassa.

atirekaddhamāse ūnakasaññī, āpatti dukkaṭassa. atirekaddhamāse vematiko, āpatti dukkaṭassa. atirekaddhamāse atirekasaññī, anāpatti.

366. anāpatti samaye, addhamāsaṁ nahāyati, atirekaddhamāsaṁ nahāyati, pāraṁ gacchanto nahāyati, sabbapaccantimesu janapadesu, āpadāsu, ummattakassa, ādikammikassāti.

nahānasikkhāpadaṁ niṭṭhitaṁ sattamaṁ.

8. dubbaṇṇakaraṇasikkhāpadaṁ

367. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā bhikkhū ca paribbājakā ca sāketā sāvatthiṁ addhānamaggappaṭipannā honti. antarāmagge corā nikkhamitvā te acchindiṁsu. sāvatthiyā rājabhaṭā nikkhamitvā te core sabhaṇḍe gahetvā bhikkhūnaṁ santike dūtaṁ pāhesuṁ -- “āgacchantu, bhadantā, sakaṁ sakaṁ cīvaraṁ sañjānitvā gaṇhantū” ti. bhikkhū na sañjānanti. te ujjhāyanti khiyyanti vipācenti -- “kathañhi nāma bhadantā attano attano cīvaraṁ na sañjānissantī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhūnaṁ tadanucchavikaṁ tadanulomikaṁ dhammiṁ kathaṁ katvā bhikkhū āmantesi -- “tena hi, bhikkhave, bhikkhūnaṁ sikkhāpadaṁ paññapessāmi dasa atthavase paṭicca -- saṅghasuṭṭhutāya, saṅghaphāsutāya ...pe0 ... saddhammaṭṭhitiyā, vinayānuggahāya. evañca pana, bhikkhave, imaṁ sikkhāpadaṁ uddiseyyātha --

368. “navaṁ pana bhikkhunā cīvaralābhena tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ ādātabbaṁ -- nīlaṁ vā kaddamaṁ vā kāḷasāmaṁ vā. anādā ce bhikkhu tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ navaṁ cīvaraṁ paribhuñjeyya, pācittiyan”-ti.

369. navaṁ nāma akatakappaṁ vuccati.

cīvaraṁ nāma channaṁ cīvarānaṁ aññataraṁ cīvaraṁ.

tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ ādātabbanti antamaso kusaggenapi ādātabbaṁ.

nīlaṁ nāma dve nīlāni -- kaṁsanīlaṁ, palāsanīlaṁ.

kaddamo nāma odako vuccati.

kāḷasāmaṁ nāma yaṁkiñci kāḷasāmakaṁ {kāḷakaṁ (sī0 syā0)}.

anādā ce bhikkhu tiṇṇaṁ dubbaṇṇakaraṇānaṁ aññataraṁ dubbaṇṇakaraṇanti antamaso kusaggenapi anādiyitvā tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ navaṁ cīvaraṁ paribhuñjati, āpatti pācittiyassa.

370. anādinne anādinnasaññī paribhuñjati, āpatti pācittiyassa. anādinne vematiko paribhuñjati, āpatti pācittiyassa. anādinne ādinnasaññī paribhuñjati, āpatti pācittiyassa.

ādinne anādinnasaññī, āpatti dukkaṭassa. ādinne vematiko, āpatti dukkaṭassa. ādinne ādinnasaññī, anāpatti.

371. anāpattiādiyitvā paribhuñjati, kappo naṭṭho hoti, kappakatokāso jiṇṇo hoti, kappakatena akappakataṁ saṁsibbitaṁ hoti, aggaḷe anuvāte paribhaṇḍe, ummattakassa, ādikammikassāti.

dubbaṇṇakaraṇasikkhāpadaṁ niṭṭhitaṁ aṭṭhamaṁ.

9. vikappanasikkhāpadaṁ

372. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā upanando sakyaputto bhātuno saddhivihārikassa bhikkhuno sāmaṁ cīvaraṁ vikappetvā appaccuddhāraṇaṁ {apaccuddhārakaṁ (sī0 syā0)} paribhuñjati. atha kho so bhikkhu bhikkhūnaṁ etamatthaṁ ārocesi -- “ayaṁ, āvuso, āyasmā upanando sakyaputto mayhaṁ cīvaraṁ sāmaṁ vikappetvā appaccuddhāraṇaṁ paribhuñjatī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā upanando sakyaputto bhikkhussa sāmaṁ cīvaraṁ vikappetvā appaccuddhāraṇaṁ paribhuñjissatī” ti ...pe0 ... saccaṁ kira tvaṁ, upananda, bhikkhussa sāmaṁ cīvaraṁ vikappetvā appaccuddhāraṇaṁ paribhuñjasīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, bhikkhussa sāmaṁ cīvaraṁ vikappetvā appaccuddhāraṇaṁ paribhuñjissasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

373. “yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṁ cīvaraṁ vikappetvā appaccuddhāraṇaṁ {apaccuddhārakaṁ (sī0 syā0)} paribhuñjeyya, pācittiyan”-ti.

374. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhussāti aññassa bhikkhussa.

bhikkhunī nāma ubhatosaṅghe upasampannā.

sikkhamānā nāma dve vassāni chasu dhammesu sikkhitasikkhā.

sāmaṇero nāma dasasikkhāpadiko.

sāmaṇerī nāma dasasikkhāpadikā.

sāmanti sayaṁ vikappetvā.

cīvaraṁ nāma channaṁ cīvarānaṁ aññataraṁ cīvaraṁ vikappanupagaṁ pacchimaṁ.

vikappanā nāma dve vikappanā -- sammukhāvikappanā ca parammukhāvikappanā ca.

sammukhāvikappanā nāma “imaṁ cīvaraṁ tuyhaṁ vikappemi itthannāmassa vā” ti.

parammukhāvikappanā nāma “imaṁ cīvaraṁ vikappanatthāya tuyhaṁ dammī” ti. tena vattabbo -- “ko te mitto vā sandiṭṭho vā” ti? “itthannāmo ca itthannāmo cā” ti. tena vattabbo -- “ahaṁ tesaṁ dammi, tesaṁ santakaṁ paribhuñja vā vissajjehi vā yathāpaccayaṁ vā karohī” ti.

appaccuddhāraṇaṁ nāma tassa vā adinnaṁ, tassa vā avissasanto paribhuñjati, āpatti pācittiyassa.

375. appaccuddhāraṇe appaccuddhāraṇasaññī paribhuñjati, āpatti pācittiyassa. appaccuddhāraṇe vematiko paribhuñjati, āpatti pācittiyassa. appaccuddhāraṇe appaccuddhāraṇasaññī paribhuñjati, āpatti pācittiyassa.

adhiṭṭheti vā vissajjeti vā, āpatti dukkaṭassa. paccuddhāraṇe appaccuddhāraṇasaññī, āpatti dukkaṭassa. paccuddhāraṇe vematiko, āpatti dukkaṭassa. paccuddhāraṇe paccuddhāraṇasaññī, anāpatti.

376. anāpatti so vā deti, tassa vā vissasanto paribhuñjati, ummattakassa, ādikammikassāti.

vikappanasikkhāpadaṁ niṭṭhitaṁ navamaṁ.

10. cīvaraapanidhānasikkhāpadaṁ

377. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sattarasavaggiyā bhikkhū asannihitaparikkhārā honti. chabbaggiyā bhikkhū sattarasavaggiyānaṁ bhikkhūnaṁ pattampi cīvarampi apanidhenti. sattarasavaggiyā bhikkhū chabbaggiye bhikkhū etadavocuṁ -- “dethāvuso, amhākaṁ pattampi cīvarampī” ti. chabbaggiyā bhikkhū hasanti, te rodanti. bhikkhū evamāhaṁsu -- “kissa tumhe, āvuso, rodathā” ti? “ime, āvuso, chabbaggiyā bhikkhū amhākaṁ pattampi cīvarampi apanidhentī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū bhikkhūnaṁ pattampi cīvarampi apanidhessantī” ti ...pe0 ... saccaṁ kira tumhe, bhikkhave, bhikkhūnaṁ pattampi cīvarampi apanidhethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhūnaṁ pattampi cīvarampi apanidhessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

378. “yo pana bhikkhu bhikkhussa pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheyya vā apanidhāpeyya vā, antamaso hasāpekkhopi, pācittiyan”-ti.

379. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhussāti aññassa bhikkhussa.

patto nāma dve pattā -- ayopatto, mattikāpatto.

cīvaraṁ nāma channaṁ cīvarānaṁ aññataraṁ cīvaraṁ, vikappanupagaṁ pacchimaṁ.

nisīdanaṁ nāma sadasaṁ vuccati.

sūcigharaṁ nāma sasūcikaṁ vā asūcikaṁ vā.

kāyabandhanaṁ nāma dve kāyabandhanāni -- paṭṭikā, sūkarantakaṁ.

apanidheyya vāti sayaṁ apanidheti, āpatti pācittiyassa.

apanidhāpeyya vāti aññaṁ āṇāpesi, āpatti pācittiyassa. apanidhāpeyya vā ti ayyaṁ āṇāpeti, āpatti pācittiyassa. sakiṁ āṇatto bahukampi apanidheti, āpatti pācittiyassa.

antamaso hasāpekkhopīti kīḷādhippāyo.

380. upasampanne upasampannasaññī pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheti vā apanidhāpeti vā, antamaso hasāpekkhopi, āpatti pācittiyassa. upasampanne vematiko ...pe0 ... upasampanne anupasampannasaññī pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheti vā apanidhāpeti vā, antamaso hasāpekkhopi, āpatti pācittiyassa.

aññaṁ parikkhāraṁ apanidheti vā apanidhāpeti vā, antamaso hasāpekkhopi, āpatti dukkaṭassa. anupasampannassa pattaṁ vā cīvaraṁ vā aññaṁ vā parikkhāraṁ apanidheti vā apanidhāpeti vā, antamaso hasāpekkhopi, āpatti dukkaṭassa. anupasampanne upasampannasaññī, āpatti dukkaṭassa. anupasampanne vematiko, āpatti dukkaṭassa. anupasampanne anupasampannasaññī, āpatti dukkaṭassa.

381. anāpatti nahasādhippāyo, dunnikkhittaṁ paṭisāmeti, “dhammiṁ kathaṁ katvā dassāmī” ti paṭisāmeti, ummattakassa, ādikammikassāti.

cīvaraapanidhānasikkhāpadaṁ niṭṭhitaṁ dasamaṁ.

surāpānavaggo chaṭṭho.

tassuddānaṁ --

surā aṅguli hāso ca {toyañca (itipi)}, anādariyañca bhiṁsanaṁ.

jotinahānadubbaṇṇaṁ, sāmaṁ apanidhena cāti..

7. sappāṇakavaggo

1. sañciccasikkhāpadaṁ

382. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā udāyī issāso hoti, kākā cassa amanāpā honti. so kāke vijjhitvā vijjhitvā sīsaṁ chinditvā sūle paṭipāṭiyā ṭhapesi. bhikkhū evamāhaṁsu -- “kenime, āvuso, kākā jīvitā voropitā” ti? “mayā, āvuso. amanāpā me kākā” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā udāyī sañcicca pāṇaṁ jīvitā voropessatī” ti ...pe0 ... saccaṁ kira tvaṁ, udāyi, sañcicca pāṇaṁ jīvitā voropesīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, sañcicca pāṇaṁ jīvitā voropessasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

383. “yo pana bhikkhu sañcicca pāṇaṁ jīvitā voropeyya, pācittiyan”-ti.

384. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

sañciccāti jānanto sañjānanto cecca abhivitaritvā vītikkamo.

pāṇo nāma tiracchānagatapāṇo vuccati.

jīvitā voropeyyāti jīvitindriyaṁ upacchindati uparodheti santatiṁ vikopeti, āpatti pācittiyassa.

385. pāṇe pāṇasaññī jīvitā voropeti, āpatti pācittiyassa. pāṇe vematiko jīvitā voropeti, āpatti dukkaṭassa. pāṇe appāṇasaññī jīvitā voropeti, anāpatti. appāṇe pāṇasaññī, āpatti dukkaṭassa. appāṇe vemitako, āpatti dukkaṭassa. appāṇe appāṇasaññī, anāpatti.

386. anāpatti asañcicca, assatiyā, ajānantassa, namaraṇādhippāyassa, ummattakassa, ādikammikassāti.

sañciccasikkhāpadaṁ niṭṭhitaṁ paṭhamaṁ.

2. sappāṇakasikkhāpadaṁ

387. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū jānaṁ sappāṇakaṁ udakaṁ paribhuñjanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū jānaṁ sappāṇakaṁ udakaṁ paribhuñjissantī” ti ...pe0 ... saccaṁ kira tumhe, bhikkhave, jānaṁ sappāṇakaṁ udakaṁ paribhuñjathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, jānaṁ sappāṇakaṁ udakaṁ paribhuñjissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

388. “yo pana bhikkhu jānaṁ sappāṇakaṁ udakaṁ paribhuñjeyya, pācittiyan”-ti.

389. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

jānāti nāma sāmaṁ vā jānāti, aññe vā tassa ārocenti. “sappāṇakan”-ti jānanto, “paribhogena marissantī” ti jānanto paribhuñjati, āpatti pācittiyassa.

390. sappāṇake sappāṇakasaññī paribhuñjati, āpatti pācittiyassa. sappāṇake vematiko paribhuñjati, āpatti dukkaṭassa. sappāṇake appāṇakasaññī paribhuñjati, anāpatti. appāṇake sappāṇakasaññī, āpatti dukkaṭassa. appāṇake vematiko, āpatti dukkaṭassa. appāṇake appāṇakasaññī, anāpatti.

391. anāpatti “sappāṇakan”-ti ajānanto, “appāṇakan”-ti jānanto, “paribhogena na marissantī” ti jānanto paribhuñjati, ummattakassa, ādikammikassāti.

sappāṇakasikkhāpadaṁ niṭṭhitaṁ dutiyaṁ.

3. ukkoṭanasikkhāpadaṁ

392. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū jānaṁ yathādhammaṁ nihatādhikaraṇaṁ punakammāya ukkoṭenti -- “akataṁ kammaṁ dukkaṭaṁ kammaṁ puna kātabbaṁ kammaṁ anihataṁ dunnihataṁ puna nihanitabban”-ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū jānaṁ yathādhammaṁ nihatādhikaraṇaṁ punakammāya ukkoṭessantī” ti ...pe0 ... saccaṁ kira tumhe, bhikkhave, jānaṁ yathādhammaṁ nihatādhikaraṇaṁ punakammāya ukkoṭethā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, jānaṁ yathādhammaṁ nihatādhikaraṇaṁ punakammāya ukkoṭessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

393. “yo pana bhikkhu jānaṁ yathādhammaṁ nihatādhikaraṇaṁ punakammāya ukkoṭeyya, pācittiyan”-ti.

394. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

jānāti nāma sāmaṁ vā jānāti, aññe vā tassa ārocenti, so vā āroceti.

yathādhammaṁ nāma dhammena vinayena satthusāsanena kataṁ, etaṁ yathādhammaṁ nāma.

adhikaraṇaṁ nāma cattāri adhikaraṇāni -- vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ.

punakammāya ukkoṭeyyāti “akataṁ kammaṁ dukkaṭaṁ kammaṁ punakātabbaṁ kammaṁ anihataṁ dunnihataṁ puna nihanitabbaṁ” ti ukkoṭeti, āpatti pācittiyassa.

395. dhammakamme dhammakammasaññī ukkoṭeti, āpatti pācittiyassa. dhammakamme vematiko ukkoṭeti, āpatti dukkaṭassa. dhammakamme adhammakammasaññī ukkoṭeti, anāpatti. adhammakamme dhammakammasaññī, āpatti dukkaṭassa. adhammakamme vematiko, āpatti dukkaṭassa. adhammakamme adhammakammasaññī, anāpatti.

396. anāpatti “adhammena vā vaggena vā na kammārahassa vā kammaṁ katan”-ti jānanto ukkoṭeti, ummattakassa, ādikammikassāti.

ukkoṭanasikkhāpadaṁ niṭṭhitaṁ tatiyaṁ.

4. duṭṭhullasikkhāpadaṁ

397. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā upanando sakyaputto sañcetanikaṁ sukkavissaṭṭhiṁ āpattiṁ āpajjitvā bhātuno saddhivihārikassa bhikkhuno ārocesi -- “ahaṁ, āvuso, sañcetanikaṁ sukkavissaṭṭhiṁ āpattiṁ āpanno. mā kassaci ārocehī” ti. tena kho pana samayena aññataro bhikkhu sañcetanikaṁ sukkavissaṭṭhiṁ āpattiṁ āpajjitvā saṅghaṁ tassā āpattiyā parivāsaṁ yāci. tassa saṅgho tassā āpattiyā parivāsaṁ adāsi. so parivasanto taṁ bhikkhuṁ passitvā etadavoca -- “ahaṁ, āvuso, sañcetanikaṁ sukkavissaṭṭhiṁ āpattiṁ āpajjitvā saṅghaṁ tassā āpattiyā parivāsaṁ yāciṁ, tassa me saṅgho tassā āpattiyā parivāsaṁ adāsi, sohaṁ parivasāmi, vediyāmahaṁ {vedayāmahaṁ (syā0)}, āvuso, vediyatī” ti maṁ āyasmā dhāretū” ti.

“kiṁ nu kho, āvuso, yo aññopi imaṁ āpattiṁ āpajjati sopi evaṁ karotī” ti? “evamāvuso” ti. “ayaṁ, āvuso, āyasmā upanando sakyaputto sañcetanikaṁ sukkavissaṭṭhiṁ āpattiṁ āpajjitvā {āpajji (?)} so me āroceti mā kassaci ārocehī” ti. “kiṁ pana tvaṁ, āvuso, paṭicchādesī” ti? “evamāvuso” ti. atha kho so bhikkhu bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu bhikkhussa jānaṁ duṭṭhullaṁ āpattiṁ paṭicchādessatī” ti ...pe0 ... saccaṁ kira tvaṁ, bhikkhu, bhikkhussa jānaṁ duṭṭhullaṁ āpattiṁ paṭicchādesīti. “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, bhikkhussa jānaṁ duṭṭhullaṁ āpattiṁ paṭicchādessasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

398. “yo pana bhikkhu bhikkhussa jānaṁ duṭṭhullaṁ āpattiṁ paṭicchādeyya, pācittiyan”-ti.

399. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhussāti aññassa bhikkhussa.

jānāti nāma sāmaṁ vā jānāti aññe vā tassa ārocenti, so vā āroceti.

duṭṭhullā nāma āpatti cattāri ca pārājikāni terasa ca saṅghādisesā.

paṭicchādeyyāti “imaṁ jānitvā codessanti, sāressanti khuṁsessanti, vambhessanti, maṅkuṁ karissanti nārocessāmī” ti dhuraṁ nikkhittamatte, āpatti pācittiyassa.

400. duṭṭhullāya āpattiyā duṭṭhullāpattisaññī paṭicchādeti, āpatti pācittiyassa. duṭṭhullāya āpattiyā vematiko paṭicchādeti, āpatti dukkaṭassa. duṭṭhullāya āpattiyā aduṭṭhullāpattisaññī paṭicchādeti, āpatti dukkaṭassa. aduṭṭhullaṁ āpattiṁ paṭicchādeti, āpatti dukkaṭassa. anupasampannassa duṭṭhullaṁ vā aduṭṭhullaṁ vā ajjhācāraṁ paṭicchādeti, āpatti dukkaṭassa. aduṭṭhullāya āpattiyā duṭṭhullāpattisaññī, āpatti dukkaṭassa. aduṭṭhullāya āpattiyā vematiko, āpatti dukkaṭassa. aduṭṭhullāya āpattiyā aduṭṭhullāpattisaññī, āpatti dukkaṭassa.

401. anāpatti -- “saṅghassa bhaṇḍanaṁ vā kalaho vā viggaho vā vivādo vā bhavissatī” ti nāroceti, “saṅghabhedo vā saṅgharāji vā bhavissatī” ti nāroceti, “ayaṁ kakkhaḷo pharuso jīvitantarāyaṁ vā brahmacariyantarāyaṁ vā karissatī” ti nāroceti, aññe patirūpe bhikkhū apassanto nāroceti, nachādetukāmo nāroceti, “paññāyissati sakena kammenā” ti nāroceti, ummattakassa, ādikammikassāti.

duṭṭhullasikkhāpadaṁ niṭṭhitaṁ catutthaṁ.

5. ūnavīsativassasikkhāpadaṁ

402. tena samayena buddho bhagavā rājagahe viharati veḷuvane kalandakanivāpe. {idaṁ vatthu mahāva0 99} tena kho pana samayena rājagahe sattarasavaggiyā dārakā sahāyakā honti. upālidārako tesaṁ pāmokkho hoti. atha kho upālissa mātāpitūnaṁ etadahosi -- “kena nu kho upāyena upāli amhākaṁ accayena sukhañca jīveyya na ca kilameyyā” ti? atha kho upālissa mātāpitūnaṁ etadahosi -- “sace kho upāli lekhaṁ sikkheyya, evaṁ kho upāli amhākaṁ accayena sukhañca jīveyya, na ca kilameyyā” ti. atha kho upālissa mātāpitūnaṁ etadahosi -- “sace kho upāli lekhaṁ sikkhissati, aṅguliyo dukkhā bhavissanti. sace kho upāli gaṇanaṁ sikkheyya, evaṁ kho upāli amhākaṁ accayena sukhañca jīveyya na ca kilameyyā” ti. atha kho upālissa mātāpitūnaṁ etadahosi -- “sace kho upāli gaṇanaṁ sikkhissati, urassa dukkho bhavissati. sace kho upāli rūpaṁ sikkheyya, evaṁ kho upāli amhākaṁ accayena sukhañca jīveyya na ca kilameyyā” ti. atha kho upālissa mātāpitūnaṁ etadahosi -- “sace kho upāli rūpaṁ sikkhissati, akkhīni dukkhā bhavissanti. ime kho samaṇā sakyaputtiyā sukhasīlā sukhasamācārā subhojanāni bhuñjitvā nivātesu sayanesu sayanti. sace kho upāli samaṇesu sakyaputtiyesu pabbajeyya, evaṁ kho upāli amhākaṁ accayena sukhañca jīveyya, na ca kilameyyā” ti.

assosi kho upālidārako mātāpitūnaṁ imaṁ kathāsallāpaṁ. atha kho upālidārako yena te dārakā tenupasaṅkami; upasaṅkamitvā te dārake etadavoca -- “etha mayaṁ, ayyā, samaṇesu sakyaputtiyesu pabbajissāmā” ti. “sace kho tvaṁ, ayya, pabbajissasi, evaṁ mayampi pabbajissāmā” ti. atha kho te dārakā ekamekassa mātāpitaro upasaṅkamitvā etadavocuṁ -- “anujānātha maṁ agārasmā anagāriyaṁ pabbajjāyā” ti. atha kho tesaṁ dārakānaṁ mātāpitaro -- “sabbepime dārakā samānacchandā kalyāṇādhippāyā” ti anujāniṁsu. te bhikkhū upasaṅkamitvā pabbajjaṁ yāciṁsu. te bhikkhū pabbājesuṁ upasampādesuṁ. te rattiyā paccūsasamayaṁ paccuṭṭhāya rodanti -- “yāguṁ detha, bhattaṁ detha, khādanīyaṁ dethā” ti. bhikkhū evamāhaṁsu -- “āgametha, āvuso, yāva ratti vibhāyati. sace yāgu bhavissati, pivissatha. sace bhattaṁ bhavissati, bhuñjissatha. sace khādanīyaṁ bhavissati, khādissatha. no ce bhavissati yāgu vā bhattaṁ vā khādanīyaṁ vā, piṇḍāya caritvā bhuñjissathā” ti. evampi kho te bhikkhū bhikkhūhi vuccamānā rodantiyeva -- “yāguṁ detha, bhattaṁ detha, khādanīyaṁ dethā” ti. senāsanaṁ ūhadantipi ummihantipi.

assosi kho bhagavā rattiyā paccūsasamayaṁ paccuṭṭhāya dārakasaddaṁ. sutvāna āyasmantaṁ ānandaṁ āmantesi -- “kiṁ nu kho so, ānanda, dārakasaddo” ti? atha kho āyasmā ānando bhagavato etamatthaṁ ārocesi. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, bhikkhū jānaṁ ūnavīsativassaṁ puggalaṁ upasampādentī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma te, bhikkhave, moghapurisā jānaṁ ūnavīsativassaṁ puggalaṁ upasampādessanti! ūnakavīsativasso, bhikkhave, puggalo akkhamo hoti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātiko hoti. vīsativassova kho, bhikkhave, puggalo khamo hoti sītassa uṇhassa ...pe0 ... pāṇaharānaṁ adhivāsakajātiko hoti. netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

403. “yo pana bhikkhu jānaṁ ūnavīsativassaṁ puggalaṁ upasampādeyya, so ca puggalo anupasampanno, te ca bhikkhū gārayhā, idaṁ tasmiṁ pācittiyan”-ti.

404. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

jānāti nāma sāmaṁ vā jānāti, aññe vā tassa ārocenti, so vā āroceti.

ūnavīsativasso nāma appattavīsativasso.

“upasampādessāmī” ti gaṇaṁ vā ācariyaṁ vā pattaṁ vā cīvaraṁ vā pariyesati, sīmaṁ vā sammannati {sammanati (ka0)}, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyassa āpatti pācittiyassa. gaṇassa ca ācariyassa ca āpatti dukkaṭassa.

405. ūnavīsativasse ūnavīsativassasaññī upasampādeti, āpatti pācittiyassa. ūnavīsativasse vematiko upasampādeti, āpatti dukkaṭassa. ūnavīsativasse paripuṇṇavīsativassasaññī upasampādeti, anāpatti. paripuṇṇavīsativasse ūnavīsativassasaññī, āpatti dukkaṭassa. paripuṇṇavīsativasse vematiko, āpatti dukkaṭassa. paripuṇṇavīsativasse paripuṇṇavīsativassasaññī, anāpatti.

406. anāpatti ūnavīsativassaṁ paripuṇṇavīsativassasaññī upasampādeti, paripuṇṇavīsativassaṁ paripuṇṇavīsativassasaññī upasampādeti, ummattakassa, ādikammikassāti.

ūnavīsativassasikkhāpadaṁ niṭṭhitaṁ pañcamaṁ.

6. theyyasatthasikkhāpadaṁ

407. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññataro sattho rājagahā paṭiyālokaṁ gantukāmo hoti. aññataro bhikkhu te manusse etadavoca -- “ahampāyasmantehi saddhiṁ gamissāmī” ti. “mayaṁ kho, bhante, suṅkaṁ pariharissāmā” ti. “pajānāthāvuso” ti. assosuṁ kho kammiyā {kammikā (sī0 syā0)} -- “sattho kira suṅkaṁ pariharissatī” ti. te magge pariyuṭṭhiṁsu. atha kho te kammikā taṁ satthaṁ gahetvā acchinditvā taṁ bhikkhuṁ etadavocuṁ -- “kissa tvaṁ, bhante, jānaṁ theyyasatthena saddhiṁ gacchasī” ti? palibundhetvā muñciṁsu. atha kho so bhikkhu sāvatthiṁ gantvā bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu jānaṁ theyyasatthena saddhiṁ saṁvidhāya ekaddhānamaggaṁ paṭipajjissatī” ti ...pe0 ... saccaṁ kira tvaṁ, bhikkhu, jānaṁ theyyasatthena saddhiṁ saṁvidhāya ekaddhānamaggaṁ paṭipajjasīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, jānaṁ theyyasatthena saddhiṁ saṁvidhāya ekaddhānamaggaṁ paṭipajjissasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

408. “yo pana bhikkhu jānaṁ theyyasatthena saddhiṁ saṁvidhāya ekaddhānamaggaṁ paṭipajjeyya, antamaso gāmantarampi, pācittiyan”-ti.

409. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

jānāti nāma sāmaṁ vā jānāti, aññe vā tassa ārocenti, so vā āroceti.

theyyasattho nāma corā katakammā vā honti akatakammā vā, rājānaṁ vā theyyaṁ gacchanti suṅkaṁ vā pariharanti.

saddhinti ekato.

saṁvidhāyāti -- “gacchāmāvuso, gacchāma bhante; gacchāma bhante, gacchāmāvuso, ajja vā hiyyo vā pare vā gacchāmā” ti saṁvidahati, āpatti dukkaṭassa.

antamaso gāmantarampīti kukkuṭasampāte gāme gāmantare gāmantare āpatti pācittiyassa. agāmake araññe addhayojane addhayojane āpatti pācittiyassa.

410. theyyasatthe theyyasatthasaññī saṁvidhāya ekaddhānamaggaṁ paṭipajjati, antamaso gāmantarampi, āpatti pācittiyassa. theyyasatthe vematiko saṁvidhāya ekaddhānamaggaṁ paṭipajjati, antamaso gāmantarampi, āpatti dukkaṭassa. theyyasatthe atheyyasatthasaññī saṁvidhāya ekaddhānamaggaṁ paṭipajjati, antamaso gāmantarampi, anāpatti. bhikkhu saṁvidahati, manussā na saṁvidahanti, āpatti dukkaṭassa. atheyyasatthe theyyasatthasaññī, āpatti dukkaṭassa. atheyyasatthe vematiko, āpatti dukkaṭassa. atheyyasatthe atheyyasatthasaññī anāpatti.

411. anāpatti asaṁvidahitvā gacchati, manussā saṁvidahanti bhikkhu na saṁvidahati, visaṅketena gacchati, āpadāsu, ummattakassa, ādikammikassāti.

theyyasatthasikkhāpadaṁ niṭṭhitaṁ chaṭṭhaṁ.

7. saṁvidhānasikkhāpadaṁ

412. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññataro bhikkhu kosalesu janapade sāvatthiṁ gacchanto aññatarena gāmadvārena atikkamati. aññatarā itthī sāmikena saha bhaṇḍitvā gāmato nikkhamitvā taṁ bhikkhuṁ passitvā etadavoca -- “kahaṁ, bhante, ayyo gamissatī” ti? “sāvatthiṁ kho ahaṁ, bhagini, gamissāmī” ti. “ahaṁ ayyena saddhiṁ gamissāmī” ti. “eyyāsi, bhaginī” ti. atha kho tassā itthiyā sāmiko gāmato nikkhamitvā manusse pucchi -- “apāyyo {apayyā (sī0 syā0)} evarūpiṁ itthiṁ passeyyāthā” ti? “esāyyo, pabbajitena saha gacchatī” ti. atha kho so puriso anubandhitvā taṁ bhikkhuṁ gahetvā ākoṭetvā muñci. atha kho so bhikkhu aññatarasmiṁ rukkhamūle padhūpento nisīdi. atha kho sā itthī taṁ purisaṁ etadavoca -- “nāyyo so bhikkhu maṁ nippātesi; apica, ahameva tena bhikkhunā saddhiṁ gacchāmi; akārako so bhikkhu; gaccha, naṁ khamāpehī” ti. atha kho so puriso taṁ bhikkhuṁ khamāpesi. atha kho so bhikkhu sāvatthiṁ gantvā bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu mātugāmena saddhiṁ saṁvidhāya ekaddhānamaggaṁ paṭipajjissatī” ti ...pe0 ... saccaṁ kira tvaṁ, bhikkhu, mātugāmena saddhiṁ saṁvidhāya ekaddhānamaggaṁ paṭipajjasīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, mātugāmena saddhiṁ saṁvidhāya ekaddhānamaggaṁ paṭipajjissasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ, uddiseyyātha --

413. “yo pana bhikkhu mātugāmena saddhiṁ saṁvidhāya ekaddhānamaggaṁ paṭipajjeyya, antamaso gāmantarampi, pācittiyan”-ti.

414. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

mātugāmo nāma manussitthī, na yakkhī na petī na tiracchānagatā viññū paṭibalā subhāsitadubbhāsitaṁ duṭṭhullāduṭṭhullaṁ ājānituṁ.

saddhinti ekato.

saṁvidhāyāti -- “gacchāma bhagini, gacchāmāyya, gacchāmāyya, gacchāma bhagini, ajja vā hiyyo vā pare vā gacchāmā” ti saṁvidahati, āpatti dukkaṭassa.

antamaso gāmantarampīti kukkuṭasampāte gāme gāmantare gāmantare āpatti pācittiyassa. agāmake araññe addhayojane addhayojane āpatti pācittiyassa.

415. mātugāme mātugāmasaññī saṁvidhāya ekaddhānamaggaṁ paṭipajjati, antamaso gāmantarampi, āpatti pācittiyassa. mātugāme vematiko saṁvidhāya ekaddhānamaggaṁ paṭipajjati, antamaso gāmantarampi, āpatti pācittiyassa. mātugāme amātugāmasaññī saṁvidhāya ekaddhānamaggaṁ paṭipajjati, antamaso gāmantarampi, āpatti pācittiyassa.

bhikkhu saṁvidahati mātugāmo na saṁvidahati, āpatti dukkaṭassa. yakkhiyā vā petiyā paṇḍakena vā tiracchānagatamanussaviggahitthiyā vā saddhiṁ saṁvidhāya ekaddhānamaggaṁ paṭipajjati, antamaso gāmantarampi, āpatti dukkaṭassa. amātugāme mātugāmasaññī, āpatti dukkaṭassa. amātugāme vematiko, āpatti dukkaṭassa. amātugāme amātugāmasaññī, anāpatti.

416. anāpatti asaṁvidahitvā gacchati, mātugāmo saṁvidahati bhikkhu na saṁvidahati, visaṅketena gacchati, āpadāsu, ummattakassa, ādikammikassāti.

saṁvidhānasikkhāpadaṁ niṭṭhitaṁ sattamaṁ.

8. ariṭṭhasikkhāpadaṁ

417. {idaṁ vatthu cūḷava0 65; ma0 ni0 1.234} tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena ariṭṭhassa nāma bhikkhuno gaddhabādhipubbassa {gandhabādhipubbassa (syā0 ka0)} evarūpaṁ pāpakaṁ diṭṭhigataṁ uppannaṁ hoti -- “tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā” ti. assosuṁ kho sambahulā bhikkhū -- “ariṭṭhassa kira nāma bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ -- `tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā” 'ti. atha kho te bhikkhū yena ariṭṭho bhikkhu gaddhabādhipubbo tenupasaṅkamiṁsu; upasaṅkamitvā ariṭṭhaṁ bhikkhuṁ gaddhabādhipubbaṁ etadavocuṁ -- “saccaṁ kira te, āvuso ariṭṭha, evarūpaṁ pāpakaṁ diṭṭhigataṁ uppannaṁ -- `tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā” ti? “evaṁbyākho ahaṁ, āvuso, bhagavatā dhammaṁ desitaṁ ājānāmi -- `yathā yeme antarāyikā dhammā vuttā bhagavatā te paṭisevato nālaṁ antarāyāyā” 'ti.

“mā, āvuso ariṭṭha, evaṁ avaca. mā bhagavantaṁ abbhācikkhi. na hi sādhu bhagavato abbhakkhānaṁ {abbhācikkhanaṁ (itipi)}. na hi bhagavā evaṁ vadeyya. anekapariyāyenāvuso ariṭṭha, antarāyikā dhammā antarāyikā vuttā bhagavatā. alañca pana te paṭisevato antarāyāya. appassādā kāmā vuttā bhagavatā bahudukkhā bahupāyāsā, ādīnavo ettha bhiyyo. aṭṭhikaṅkalūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. maṁsapesūpamā kāmā vuttā bhagavatā ...pe0 ... tiṇukkūpamā kāmā vuttā bhagavatā ... aṅgārakāsūpamā kāmā vuttā bhagavatā ... supinakūpamā kāmā vuttā bhagavatā ... yācitakūpamā kāmā vuttā bhagavatā ... rukkhaphalūpamā kāmā vuttā bhagavatā ... asisūnūpamā kāmā vuttā bhagavatā ... sattisūlūpamā kāmā vuttā bhagavatā ... sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyo” ti.

evampi kho ariṭṭho bhikkhu gaddhabādhipubbo tehi bhikkhūhi vuccamāno tatheva taṁ pāpakaṁ diṭṭhigataṁ thāmasā parāmāsā abhinivissa voharati -- “evaṁbyākho ahaṁ, āvuso, bhagavatā dhammaṁ desitaṁ ājānāmi, -- `yathā yeme antarāyikā dhammā vuttā bhagavatā, te paṭisevato nālaṁ antarāyāyā” 'ti. yato ca kho te bhikkhū nāsakkhiṁsu ariṭṭhaṁ bhikkhuṁ gaddhabādhipubbaṁ etasmā pāpakā diṭṭhigatā vivecetuṁ, atha kho te bhikkhū yena bhagavā tenupasaṅkamiṁsu; upasaṅkamitvā bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā ariṭṭhaṁ bhikkhuṁ gaddhabādhipubbaṁ paṭipucchi -- “saccaṁ kira te, ariṭṭha, evarūpaṁ pāpakaṁ diṭṭhigataṁ uppannaṁ -- `tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā” 'ti ? “evaṁbyākho ahaṁ, bhante, bhagavatā dhammaṁ desitaṁ ājānāmi -- `yathā yeme antarāyikā dhammā vuttā bhagavatā te paṭisevato nālaṁ antarāyāyā” 'ti.

kassa nu kho nāma tvaṁ, moghapurisa, mayā evaṁ dhammaṁ desitaṁ ājānāsi? nanu mayā, moghapurisa, anekapariyāyena antarāyikā dhammā antarāyikā vuttā. alañca pana te paṭisevato antarāyāya. appassādā kāmā vuttā mayā bahudukkhā bahupāyāsā, ādīnavo ettha bhiyyo. aṭṭhikaṅkalūpamā kāmā vuttā mayā ...pe0 ... maṁsapesūpamā kāmā vuttā mayā ... tiṇukkūpamā kāmā vuttā mayā ... aṅgārakāsūpamā kāmā vuttā mayā ... supinakūpamā kāmā vuttā mayā ... yācitakūpamā kāmā vuttā mayā ... rukkhaphalūpamā kāmā vuttā mayā ... asisūnūpamā kāmā vuttā mayā ... sattisūlūpamā kāmā vuttā mayā ... sappasirūpamā kāmā vuttā mayā bahudukkhā bahupāyāsā, ādīnavo ettha bhiyyo. atha ca pana tvaṁ, moghapurisa, attanā duggahitena amhe ceva abbhācikkhasi, attānañca khaṇasi, bahuñca apuññaṁ pasavasi. tañhi te, moghapurisa, bhavissati dīgharattaṁ ahitāya dukkhāya. netaṁ, moghapurisa, appasannānaṁ vā pasādāya ...pe0 .... evañca pana, bhikkhave, imaṁ sikkhāpadaṁ uddiseyyātha --

418. “yo pana bhikkhu evaṁ vadeyya -- `tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā'ti so bhikkhu bhikkhūhi evamassa vacanīyo -- `māyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya, anekapariyāyenāvuso, antarāyikā dhammā antarāyikā vuttā bhagavatā, alañca pana te paṭisevato antarāyāyā'ti. evañca {evañca pana (ka0)} so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya. yāvatatiyañce samanubhāsiyamāno taṁ paṭinissajjeyya, iccetaṁ kusalaṁ, no ce paṭinissajjeyya, pācittiyan”-ti.

419. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

evaṁ vadeyyāti -- “tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā” ti.

so bhikkhūti yo so evaṁvādī bhikkhu.

bhikkhūhīti aññehi bhikkhūhi. ye passanti ye suṇanti tehi vattabbo -- “māyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya, anekapariyāyenāvuso antarāyikā dhammā antarāyikā vuttā bhagavatā. alañca pana te paṭisevato antarāyāyā” ti. dutiyampi vattabbo. tatiyampi vattabbo. sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. sutvā na vadanti, āpatti dukkaṭassa. so bhikkhu saṅghamajjhampi ākaḍḍhitvā vattabbo -- “māyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya, anekapariyāyenāvuso antarāyikā dhammā antarāyikā vuttā bhagavatā. alañca pana te paṭisevato antarāyāyā” ti. dutiyampi vattabbo. tatiyampi vattabbo. sace paṭinissajjati, iccetaṁ kusalaṁ. no ce paṭinissajjati, āpatti dukkaṭassa. so bhikkhu samanubhāsitabbo. evañca pana, bhikkhave, samanubhāsitabbo. byattena bhikkhunā paṭibalena saṅgho ñāpetabbo --

420. “suṇātu me, bhante, saṅgho. itthannāmassa bhikkhuno evarūpaṁ pāpakaṁ diṭṭhigataṁ uppannaṁ -- `tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā'ti. so taṁ diṭṭhiṁ na paṭinissajjati. yadi saṅghassa pattakallaṁ, saṅgho itthannāmaṁ bhikkhuṁ samanubhāseyya -- tassā diṭṭhiyā paṭinissaggāya. esā ñatti.

“suṇātu me, bhante, saṅgho. itthannāmassa bhikkhuno evarūpaṁ pāpakaṁ diṭṭhigataṁ uppannaṁ -- `tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā'ti. so taṁ diṭṭhiṁ na paṭinissajjati. saṅgho itthannāmaṁ bhikkhuṁ samanubhāsati tassā diṭṭhiyā paṭinissaggāya. yassāyasmato khamati itthannāmassa bhikkhuno samanubhāsanā, tassā diṭṭhiyā paṭinissaggāya, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- “suṇātu me, bhante, saṅgho. itthannāmassa bhikkhuno evarūpaṁ pāpakaṁ diṭṭhigataṁ uppannaṁ -- `tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā'ti. so taṁ diṭṭhiṁ na paṭinissajjati. saṅgho itthannāmaṁ bhikkhuṁ samanubhāsati tassā diṭṭhiyā paṭinissaggāya. yassāyasmato khamati itthannāmassa bhikkhuno samanubhāsanā, tassā diṭṭhiyā paṭinissaggāya, so tuṇhassa; yassa nakkhamati, so bhāseyya.

“samanubhaṭṭho saṅghena itthannāmo bhikkhu, tassā diṭṭhiyā paṭinissaggāya. khamati saṅghassa, tasmā tuṇhī, evametaṁ dhārayāmī” ti.

ñattiyā dukkaṭaṁ. dvīhi kammavācāhi dukkaṭā. kammavācāpariyosāne āpatti pācittiyassa.

421. dhammakamme dhammakammasaññī na paṭinissajjati, āpatti pācittiyassa. dhammakamme vematiko na paṭinissajjati, āpatti pācittiyassa dhammakamme adhammakammasaññī na paṭinissajjati, āpatti pācittiyassa.

adhammakamme dhammakammasaññī, āpatti dukkaṭassa. adhammakamme vematiko, āpatti dukkaṭassa. adhammakamme adhammakammasaññī, āpatti dukkaṭassa.

422. anāpatti asamanubhāsantassa, paṭinissajjantassa, ummattakassāti.

ariṭṭhasikkhāpadaṁ niṭṭhitaṁ aṭṭhamaṁ.

9. ukkhittasambhogasikkhāpadaṁ

423. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū jānaṁ tathāvādinā ariṭṭhena bhikkhunā {bhikkhunā gaddhabādhipubbena (?)} akaṭānudhammena taṁ diṭṭhiṁ appaṭinissaṭṭhena saddhiṁ sambhuñjantipi saṁvasantipi sahāpi seyyaṁ kappenti. ye te bhikkhū appicchā ...pe0 ... te ujjhāyanti khiyyanti vipācenti -- kathañhi nāma chabbaggiyā bhikkhū jānaṁ tathāvādinā ariṭṭhena bhikkhunā {bhikkhunā gaddhabādhipubbena (?)} akaṭānudhammena taṁ diṭṭhiṁ appaṭinissaṭṭhena saddhiṁ sambhuñjissantipi saṁvasissantipi sahāpi seyyaṁ kappessantīti ...pe0 ... saccaṁ kira tumhe, bhikkhave, jānaṁ tathāvādinā ariṭṭhena bhikkhunā {bhikkhunā gaddhabādhipubbena (?)} akaṭānudhammena taṁ diṭṭhiṁ appaṭinissaṭṭhena saddhiṁ sambhuñjathāpi saṁvasathāpi sahāpi seyyaṁ kappethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, jānaṁ tathāvādinā ariṭṭhena bhikkhunā {bhikkhunā gaddhabādhipubbane (?)} akaṭānudhammena taṁ diṭṭhiṁ appaṭinissaṭṭhena saddhiṁ sambhuñjissathāpi saṁvasissathāpi sahāpi seyyaṁ kappessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

424. “yo pana bhikkhu jānaṁ tathāvādinā bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjeyya vā saṁvaseyya vā saha vā seyyaṁ kappeyya, pācittiyan”-ti.

425. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

jānāti nāma sāmaṁ vā jānāti, aññe vā tassa ārocenti, so vā āroceti.

tathāvādināti -- “tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā” ti evaṁ vādinā.

akaṭānudhammo nāma ukkhitto anosārito.

taṁ diṭṭhiṁ appaṭinissaṭṭhena saddhinti etaṁ diṭṭhiṁ appaṭinissaṭṭhena saddhiṁ.

sambhuñjeyya vāti sambhogo nāma dve sambhogā -- āmisasambhogo ca dhammasambhogo ca. āmisasambhogo nāma āmisaṁ deti vā paṭiggaṇhāti vā, āpatti pācittiyassa. dhammasambhogo nāma uddisati vā uddisāpeti vā, padena uddisati vā uddisāpeti vā, pade pade āpatti pācittiyassa. akkharāya uddisati vā uddisāpeti vā, akkharakkharāya āpatti pācittiyassa.

saṁvaseyya vāti ukkhittakena saddhiṁ uposathaṁ vā pavāraṇaṁ vā saṅghakammaṁ vā karoti, āpatti pācittiyassa.

saha vā seyyaṁ kappeyyāti ekacchanne ukkhittake nipanne bhikkhu nipajjati, āpatti pācittiyassa. bhikkhu nipanne ukkhittako nipajjati, āpatti pācittiyassa. ubho vā nipajjanti, āpatti pācittiyassa. uṭṭhahitvā punappunaṁ nipajjanti, āpatti pācittiyassa.

426. ukkhittake ukkhittakasaññī sambhuñjati vā saṁvasati vā saha vā seyyaṁ kappeti, āpatti pācittiyassa. ukkhittake vematiko sambhuñjati vā saṁvasati vā saha vā seyyaṁ kappeti, āpatti dukkaṭassa. ukkhittake anukkhittakasaññī sambhuñjati vā saṁvasati vā saha vā seyyaṁ kappeti, anāpatti. anukkhittake ukkhittakasaññī, āpatti dukkaṭassa. anukkhittake vematiko, āpatti dukkaṭassa. anukkhittake anukkhittakasaññī, anāpatti.

427. anāpatti anukkhittoti jānāti, ukkhitto osāritoti jānāti, ukkhitto taṁ diṭṭhiṁ paṭinissaṭṭhoti jānāti, ummattakassa, ādikammikassāti.

ukkhittasambhogasikkhāpadaṁ niṭṭhitaṁ navamaṁ.

10. kaṇṭakasikkhāpadaṁ

428. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena kaṇṭakassa {kaṇḍakassa (syā0 ka0)} nāma samaṇuddesassa evarūpaṁ pāpakaṁ diṭṭhigataṁ uppannaṁ hoti -- “tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā” ti. assosuṁ kho sambahulā bhikkhū kaṇṭakassa nāma kira samaṇuddesassa evarūpaṁ pāpakaṁ diṭṭhigataṁ uppannaṁ -- “tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā” ti. atha kho te bhikkhū yena kaṇṭako samaṇuddeso tenupasaṅkamiṁsu; upasaṅkamitvā kaṇṭakaṁ samaṇuddesaṁ etadavocuṁ -- “saccaṁ kira te, āvuso kaṇṭaka, evarūpaṁ pāpakaṁ diṭṭhigataṁ uppannaṁ -- `tathāhaṁ bhagavatā dhammaṁ desitaṁ ājānāmi, yathā ye'me antarāyikā dhammā vuttā bhagavatā te paṭisevato nālaṁ antarāyāyā” 'ti? “evaṁbyākho ahaṁ, bhante, bhagavatā dhammaṁ desitaṁ ājānāmi -- `yathā yeme antarāyikā dhammā vuttā bhagavatā te paṭisevato nālaṁ antarāyāyā” 'ti.

mā, āvuso kaṇṭaka, evaṁ avaca. mā bhagavantaṁ abbhācikkhi. na hi sādhu bhagavato abbhakkhānaṁ. na hi bhagavā evaṁ vadeyya. anekapariyāyena, āvuso kaṇṭaka, antarāyikā dhammā antarāyikā vuttā bhagavatā. alañca pana te paṭisevato antarāyāya. appassādā kāmā vuttā bhagavatā bahudukkhā bahupāyāsā, ādīnavo ettha bhiyyo ...pe0 ... evampi kho kaṇṭako samaṇuddeso tehi bhikkhūhi vuccamāno tatheva taṁ pāpakaṁ diṭṭhigataṁ thāmasā parāmāsā abhinivissa voharati -- “evaṁbyākho ahaṁ, bhante, bhagavatā dhammaṁ desitaṁ ājānāmi -- `yathā yeme antarāyikā dhammā vuttā bhagavatā te paṭisevato nālaṁ antarāyāyā” 'ti.

yato ca kho te bhikkhū nāsakkhiṁsu kaṇṭakaṁ samaṇuddesaṁ etasmā pāpakā diṭṭhigatā vivecetuṁ, atha kho te bhikkhū yena bhagavā tenupasaṅkamiṁsu; upasaṅkamitvā bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā kaṇṭakaṁ samaṇuddesaṁ paṭipucchi -- “saccaṁ kira te, kaṇṭaka, evarūpaṁ pāpakaṁ diṭṭhigataṁ uppannaṁ -- `tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā” 'ti? “evaṁbyākho ahaṁ, bhante, bhagavatā dhammaṁ desitaṁ ājānāmi -- `yathā yeme antarāyikā dhammā vuttā bhagavatā te paṭisevato nālaṁ antarāyāyā” 'ti.

“kassa nu kho nāma tvaṁ, moghapurisa, mayā evaṁ dhammaṁ desitaṁ ājānāsi? nanu mayā, moghapurisa, anekapariyāyena antarāyikā dhammā antarāyikā vuttā, alañca pana te paṭisevato antarāyāya? appassādā kāmā vuttā mayā bahudukkhā bahupāyāsā, ādīnavo ettha bhiyyo. aṭṭhikaṅkalūpamā kāmā vuttā mayā ...pe0 ... sappasirūpamā kāmā vuttā mayā bahudukkhā bahupāyāsā, ādīnavo ettha bhiyyo. atha ca pana tvaṁ, moghapurisa, attanā duggahitena amhe ceva abbhācikkhasi attānañca khaṇasi bahuñca apuññaṁ pasavasi. tañhi te, moghapurisa, bhavissati dīgharattaṁ ahitāya dukkhāya. netaṁ, moghapurisa, appasannānaṁ vā pasādāya ...pe0 ... pasannānañca ekaccānaṁ aññathattāyā” ti. vigarahitvā ...pe0 ... dhammiṁ kathaṁ katvā bhikkhū āmantesi -- “tena hi, bhikkhave, saṅgho kaṇṭakaṁ samaṇuddesaṁ nāsetu. evañca pana, bhikkhave, nāsetabbo -- ajjatagge te, āvuso kaṇṭaka, na ceva so bhagavā satthā apadisitabbo. yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ sāpi te natthi. cara pire vinassā” ti. atha kho saṅgho kaṇṭakaṁ samaṇuddesaṁ nāsesi.

tena kho pana samayena chabbaggiyā bhikkhū jānaṁ tathānāsitaṁ kaṇṭakaṁ samaṇuddesaṁ upalāpentipi upaṭṭhāpentipi sambhuñjantipi sahāpi seyyaṁ kappenti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū jānaṁ tathānāsitaṁ kaṇṭakaṁ samaṇuddesaṁ upalāpessantipi upaṭṭhāpessantipi sambhuñjissantipi sahāpi seyyaṁ kappessantī” ti ...pe0 ... saccaṁ kira tumhe, bhikkhave, jānaṁ tathānāsitaṁ kaṇṭakaṁ samaṇuddesaṁ upalāpethāpi upaṭṭhāpethāpi sambhuñjathāpi sahāpi seyyaṁ kappethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, jānaṁ tathānāsitaṁ kaṇṭakaṁ samaṇuddesaṁ upalāpessathāpi upaṭṭhāpessathāpi sambhuñjissathāpi sahāpi seyyaṁ kappessatha ! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

429. “samaṇuddesopi ce evaṁ vadeyya -- `tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā'ti, so samaṇuddeso bhikkhūhi evamassa vacanīyo -- `māvuso samaṇuddesa, evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya. anekapariyāyenāvuso samaṇuddesa, antarāyikā dhammā antarāyikā vuttā bhagavatā. alañca pana te paṭisevato antarāyāyā'ti. evañca {evañca pana (ka0)} so samaṇuddeso bhikkhūhi vuccamāno tatheva paggaṇheyya, so samaṇuddeso bhikkhūhi evamassa vacanīyo -- `ajjatagge te, āvuso samaṇuddesa, na ceva so bhagavā satthā apadisitabbo. yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ sāpi te natthi. cara pire vinassā'ti. yo pana bhikkhu jānaṁ tathānāsitaṁ samaṇuddesaṁ upalāpeyya vā upaṭṭhāpeyya vā sambhuñjeyya vā saha vā seyyaṁ kappeyya, pācittiyan”-ti.

430. samaṇuddeso nāma sāmaṇero vuccati.

evaṁ vadeyyāti -- “tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā” ti.

so samaṇuddesoti yo so evaṁvādī samaṇuddeso.

bhikkhūhīti aññehi bhikkhūhi, ye passanti ye suṇanti tehi vattabbo -- “mā, āvuso samaṇuddesa, evaṁ avaca. mā bhagavantaṁ abbhācikkhi. na hi sādhu bhagavato abbhakkhānaṁ. na hi bhagavā evaṁ vadeyya. anekapariyāyenāvuso samaṇuddesa, antarāyikā dhammā antarāyikā vuttā bhagavatā. alañca pana te paṭisevato antarāyāyā” ti. dutiyampi vattabbo ... tatiyampi vattabbo ...pe0 ... sace paṭinissajjati iccetaṁ kusalaṁ, no ce paṭinissajjati so samaṇuddeso bhikkhūhi evamassa vacanīyo -- “ajjatagge te, āvuso samaṇuddesa, na ceva so bhagavā satthā apadisitabbo. yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ sāpi te natthi. cara pire vinassā” ti.

yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

jānāti nāma sāmaṁ vā jānāti, aññe vā tassa ārocenti, so vā āroceti.

tathānāsitanti evaṁ nāsitaṁ.

samaṇuddeso nāma sāmaṇero vuccati.

upalāpeyya vāti tassa pattaṁ vā cīvaraṁ vā uddesaṁ vā paripucchaṁ vā dassāmīti upalāpeti, āpatti pācittiyassa.

upaṭṭhāpeyya vāti tassa cuṇṇaṁ vā mattikaṁ vā dantakaṭṭhaṁ vā mukhodakaṁ vā sādiyati, āpatti pācittiyassa.

sambhuñjeyya vāti sambhogo nāma dve sambhogā -- āmisasambhogo ca dhammasambhogo ca. āmisasambhogo nāma āmisaṁ deti vā paṭiggaṇhāti vā, āpatti pācittiyassa. dhammasambhogo nāma uddisati vā uddisāpeti vā, padena uddisati vā uddisāpeti vā, pade pade āpatti pācittiyassa. akkharāya uddisati vā uddisāpeti vā, akkharakkharāya āpatti pācittiyassa.

saha vā seyyaṁ kappeyyāti ekacchanne nāsitake samaṇuddese nipanne bhikkhu nipajjati, āpatti pācittiyassa. bhikkhu nipanne nāsitako samaṇuddeso nipajjati, āpatti pācittiyassa. ubho vā nipajjanti, āpatti pācittiyassa. uṭṭhahitvā punappunaṁ nipajjanti, āpatti pācittiyassa.

431. nāsitake nāsitakasaññī upalāpeti vā upaṭṭhāpeti vā sambhuñjati vā saha vā seyyaṁ kappeti, āpatti pācittiyassa. nāsitake vematiko upalāpeti vā upaṭṭhāpeti vā sambhuñjati vā saha vā seyyaṁ kappeti, āpatti dukkaṭassa. nāsitake anāsitakasaññī upalāpeti vā upaṭṭhāpeti vā sambhuñjati vā saha vā seyyaṁ kappeti, anāpatti. anāsitake nāsitakasaññī, āpatti dukkaṭassa. anāsitake vematiko, āpatti dukkaṭassa. anāsitake anāsitakasaññī, anāpatti.

432. anāpatti anāsitakoti jānāti, taṁ diṭṭhiṁ paṭinissaṭṭhoti jānāti, ummattakassa, ādikammikassāti.

kaṇṭakasikkhāpadaṁ niṭṭhitaṁ dasamaṁ.

sappāṇakavaggo sattamo.

tassuddānaṁ --

sañciccavadhasappāṇaṁ, ukkoṭaṁ duṭṭhullachādanaṁ.

ūnavīsati satthañca, saṁvidhānaṁ ariṭṭhakaṁ.

ukkhittaṁ kaṇṭakañceva, dasa sikkhāpadā imeti..

8. sahadhammikavaggo

1. sahadhammikasikkhāpadaṁ

433. tena samayena buddho bhagavā kosambiyaṁ viharati ghositārāme. tena kho pana samayena āyasmā channo anācāraṁ ācarati. bhikkhū evamāhaṁsu -- “māvuso channa, evarūpaṁ akāsi. netaṁ kappatī” ti. so evaṁ vadeti -- “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā channo bhikkhūhi sahadhammikaṁ vuccamāno evaṁ vakkhati -- na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī” ti ...pe0 ... saccaṁ kira tvaṁ, channa, bhikkhūhi sahadhammikaṁ vuccamāno evaṁ vadesi -- “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, bhikkhūhi sahadhammikaṁ vuccamāno evaṁ vakkhasi -- “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī” ti. netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

434. “yo pana bhikkhu bhikkhūhi sahadhammikaṁ vuccamāno evaṁ vadeyya -- `na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī'ti, pācittiyaṁ. sikkhamānena, bhikkhave, bhikkhunā aññātabbaṁ paripucchitabbaṁ paripañhitabbaṁ. ayaṁ tattha sāmīcī” ti.

435. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhūhīti aññehi bhikkhūhi.

sahadhammikaṁ nāma yaṁ bhagavatā paññattaṁ sikkhāpadaṁ etaṁ sahadhammikaṁ nāma. tena vuccamāno evaṁ vadeti {vadeyya (ka0)} -- “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī” ti {imāni padāni syā0 potthake na dissanti}. paṇḍitaṁ byattaṁ {imāni padāni syā0 potthake na dissanti} medhāviṁ bahussutaṁ dhammakathikaṁ paripucchāmīti bhaṇati, āpatti pācittiyassa.

436. upasampanne upasampannasaññī evaṁ vadeti, āpatti pācittiyassa. upasampanne vematiko evaṁ vadeti, āpatti pācittiyassa. upasampanne anupasampannasaññī evaṁ vadeti, āpatti pācittiyassa.

apaññattena vuccamāno -- “idaṁ na sallekhāya na dhutatthāya na pāsādikatāya na apacayāya na vīriyārambhāya saṁvattatī” ti evaṁ vadeti, “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paṇḍitaṁ medhāviṁ bahussutaṁ dhammakathikaṁ paripucchāmī” ti bhaṇati, āpatti dukkaṭassa.

anupasampannena paññattena vā apaññattena vā vuccamāno -- “idaṁ na sallekhāya na dhutatthāya na pāsādikatāya na apacayāya na vīriyārambhāya saṁvattatī” ti evaṁ vadeti, “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paṇḍitaṁ medhāviṁ bahussutaṁ dhammakathikaṁ paripucchāmī” ti bhaṇati, āpatti dukkaṭassa. anupasampanne upasampannasaññī, āpatti dukkaṭassa. anupasampanne vematiko, āpatti dukkaṭassa. anupasampanne anupasampannasaññī, āpatti dukkaṭassa.

sikkhamānenāti sikkhitukāmena.

aññātabbanti jānitabbaṁ.

paripucchitabbanti “idaṁ, bhante, kathaṁ; imassa vā kvattho” ti?

paripañhitabbanti cintetabbaṁ tulayitabbaṁ.

ayaṁ tattha sāmīcīti ayaṁ tattha anudhammatā.

437. anāpatti “jānissāmi sikkhissāmī” ti bhaṇati, ummattakassa, ādikammikassāti.

sahadhammikasikkhāpadaṁ niṭṭhitaṁ paṭhamaṁ.

2. vilekhanasikkhāpadaṁ

438. tena samayena buddho bhagavā sāvatthiyaṁ viharati jetavane anāthapiṇḍikassa ārāme. {idaṁ vatthu cūḷava0 320} tena kho pana samayena bhagavā bhikkhūnaṁ anekapariyāyena vinayakathaṁ katheti, vinayassa vaṇṇaṁ bhāsati, vinayapariyattiyā vaṇṇaṁ bhāsati, ādissa ādissa āyasmato upālissa vaṇṇaṁ bhāsati. bhikkhūnaṁ etadahosi {bhikkhū bhagavā (syā0 ka0)} -- “bhagavā kho anekapariyāyena vinayakathaṁ katheti, vinayassa vaṇṇaṁ bhāsati, vinayapariyattiyā vaṇṇaṁ bhāsati, ādissa ādissa āyasmato upālissa vaṇṇaṁ bhāsati. handa mayaṁ, āvuso, āyasmato upālissa santike vinayaṁ pariyāpuṇāmā” ti, te ca bahū bhikkhū therā ca navā ca majjhimā ca āyasmato upālissa santike vinayaṁ pariyāpuṇanti.

atha kho chabbaggiyānaṁ bhikkhūnaṁ etadahosi -- “etarahi kho, āvuso, bahū bhikkhū therā ca navā ca majjhimā ca āyasmato upālissa santike vinayaṁ pariyāpuṇanti. sace ime vinaye pakataññuno bhavissanti amhe yenicchakaṁ yadicchakaṁ yāvadicchakaṁ ākaḍḍhissanti parikaḍḍhissanti. handa mayaṁ, āvuso, vinayaṁ vivaṇṇemā” ti. atha kho chabbaggiyā bhikkhū bhikkhū upasaṅkamitvā evaṁ vadanti -- “kiṁ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṁvattantī” ti! ye te bhikkhū appicchā ...pe0 ... te ujjhāyanti khiyyanti vipācenti -- kathañhi nāma chabbaggiyā bhikkhū vinayaṁ vivaṇṇessantīti ...pe0 ... saccaṁ kira tumhe, bhikkhave, vinayaṁ vivaṇṇethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, vinayaṁ vivaṇṇessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

439. “yo pana bhikkhu pātimokkhe uddissamāne evaṁ vadeyya -- `kiṁ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṁvattantī'ti, sikkhāpadavivaṇṇake pācittiyan”-ti.

440. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

pātimokkhe uddissamāneti uddisante vā uddisāpente vā sajjhāyaṁ vā karonte.

evaṁ vadeyyāti -- “kiṁ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṁvattantīti. “ye imaṁ pariyāpuṇanti tesaṁ kukkuccaṁ hoti, vihesā hoti, vilekhā hoti, ye imaṁ na pariyāpuṇanti tesaṁ kukkuccaṁ na hoti vihesā na hoti vilekhā na hoti. anuddiṭṭhaṁ idaṁ varaṁ, anuggahitaṁ idaṁ varaṁ, apariyāpuṭaṁ idaṁ varaṁ, adhāritaṁ idaṁ varaṁ, vinayo vā antaradhāyatu, ime vā bhikkhū apakataññuno hontū” ti upasampannassa vinayaṁ vivaṇṇeti, āpatti pācittiyassa.

441. upasampanne upasampannasaññī vinayaṁ vivaṇṇeti, āpatti pācittiyassa. upasampanne vematiko vinayaṁ vivaṇṇeti, āpatti pācittiyassa. upasampanne anupasampannasaññī vinayaṁ vivaṇṇeti, āpatti pācittiyassa.

aññaṁ dhammaṁ vivaṇṇeti, āpatti dukkaṭassa. anupasampannassa vinayaṁ vā aññaṁ vā dhammaṁ vivaṇṇeti, āpatti dukkaṭassa. anupasampanne upasampannasaññī, āpatti dukkaṭassa. anupasampanne vematiko, āpatti dukkaṭassa. anupasampanne anupasampannasaññī, āpatti dukkaṭassa.

442. anāpatti na vivaṇṇetukāmo, “iṅgha tvaṁ suttante vā gāthāyo vā abhidhammaṁ vā pariyāpuṇassu, pacchā vinayaṁ pariyāpuṇissasī” ti bhaṇati, ummattakassa, ādikammikassāti.

vilekhanasikkhāpadaṁ niṭṭhitaṁ dutiyaṁ.

3. mohanasikkhāpadaṁ

443. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū anācāraṁ ācaritvā “aññāṇakena āpannāti jānantū” ti pātimokkhe uddissamāne evaṁ vadanti -- “idāneva kho mayaṁ jānāma, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū pātimokkhe uddissamāne evaṁ vakkhanti -- idāneva kho mayaṁ jānāma, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī” ti ...pe0 ... saccaṁ kira tumhe, bhikkhave, pātimokkhe uddissamāne evaṁ vadetha -- “idāneva kho mayaṁ jānāma, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, pātimokkhe uddissamāne evaṁ vakkhatha -- “idāneva kho mayaṁ jānāma, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī” ti! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

444. “yo pana bhikkhu anvaddhamāsaṁ pātimokkhe uddissamāne evaṁ vadeyya -- `idāneva kho ahaṁ jānāmi, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī'ti. tañce bhikkhuṁ aññe bhikkhū jāneyyuṁ nisinnapubbaṁ iminā bhikkhunā dvattikkhattuṁ pātimokkhe uddissamāne, ko pana vādo bhiyyo {bhiyyoti (syā0)}, na ca tassa bhikkhuno aññāṇakena mutti atthi, yañca tattha āpattiṁ āpanno tañca yathādhammo kāretabbo, uttari cassa moho āropetabbo -- `tassa te, āvuso, alābhā, tassa te dulladdhaṁ, yaṁ tvaṁ pātimokkhe uddissamāne na sādhukaṁ aṭṭhiṁ katvā {aṭṭhikatvā (syā0 ka0)} manasi karosī'ti. idaṁ tasmiṁ mohanake pācittiyan”-ti.

445. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

anvaddhamāsanti anuposathikaṁ.

pātimokkhe uddissamāneti uddisante.

evaṁ vadeyyāti anācāraṁ ācaritvā -- “aññāṇakena āpannoti jānantū” ti pātimokkhe uddissamāne evaṁ vadeti -- “idāneva kho ahaṁ jānāmi, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī” ti, āpatti dukkaṭassa.

tañce mohetukāmaṁ bhikkhuṁ aññe bhikkhū jāneyyuṁ nisinnapubbaṁ iminā bhikkhunā dvattikkhattuṁ pātimokkhe uddissamāne, ko pana vādo bhiyyo, na ca tassa bhikkhuno aññāṇakena mutti atthi, yañca tattha āpattiṁ āpanno, tañca yathādhammo kāretabbo, uttari cassa moho āropetabbo. evañca pana, bhikkhave, āropetabbo. byattena bhikkhunā paṭibalena saṅgho ñāpetabbo --

446. “suṇātu me, bhante, saṅgho. ayaṁ itthannāmo bhikkhu pātimokkhe uddissamāne na sādhukaṁ aṭṭhiṁ katvā manasi karoti. yadi saṅghassa pattakallaṁ, saṅgho itthannāmassa bhikkhuno mohaṁ āropeyya. esā ñatti.

“suṇātu me, bhante, saṅgho. ayaṁ itthannāmo bhikkhu pātimokkhe uddissamāne na sādhukaṁ aṭṭhiṁ katvā manasi karoti. saṅgho itthannāmassa bhikkhuno mohaṁ āropeti. yassāyasmato khamati itthannāmassa bhikkhuno mohassa āropanā, so tuṇhassa; yassa nakkhamati, so bhāseyya.

“āropito saṅghena itthannāmassa bhikkhuno moho. khamati saṅghassa, tasmā tuṇhī, evametaṁ dhārayāmī” ti.

anāropite mohe moheti, āpatti dukkaṭassa. āropite mohe moheti, āpatti pācittiyassa.

447. dhammakamme dhammakammasaññī, āpatti pācittiyassa. dhammakamme vematiko, āpatti pācittiyassa. dhammakamme adhammakammasaññī moheti, āpatti pācittiyassa.

adhammakamme dhammakammasaññī, āpatti dukkaṭassa. adhammakamme vematiko, āpatti dukkaṭassa. adhammakamme adhammakammasaññī, āpatti dukkaṭassa.

448. anāpatti na vitthārena sutaṁ hoti, ūnakadvattikkhattuṁ vitthārena sutaṁ hoti, na mohetukāmassa, ummattakassa, ādikammikassāti.

mohanasikkhāpadaṁ niṭṭhitaṁ tatiyaṁ.

4. pahārasikkhāpadaṁ

449. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū kupitā anattamanā sattarasavaggiyānaṁ bhikkhūnaṁ pahāraṁ denti. te rodanti. bhikkhū evamāhaṁsu -- “kissa tumhe, āvuso, rodathā” ti? “ime, āvuso, chabbaggiyā bhikkhū kupitā anattamanā amhākaṁ pahāraṁ dentī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū kupitā anattamanā bhikkhūnaṁ pahāraṁ dassantī” ti ...pe0 ... saccaṁ kira tumhe, bhikkhave, kupitā anattamanā bhikkhūnaṁ pahāraṁ dethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, kupitā anattamanā bhikkhūnaṁ pahāraṁ dassatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

450. “yo pana bhikkhu bhikkhussa kupito anattamano pahāraṁ dadeyya, pācittiyan”-ti.

451. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhussāti aññassa bhikkhussa.

kupito anattamanoti anabhiraddho āhatacitto khilajāto.

pahāraṁ dadeyyāti kāyena vā kāyapaṭibaddhena vā nissaggiyena vā antamaso uppalapattenapi pahāraṁ deti, āpatti pācittiyassa.

452. upasampanne upasampannasaññī kupito anattamano pahāraṁ deti, āpatti pācittiyassa. upasampanne vematiko kupito anattamano pahāraṁ deti, āpatti pācittiyassa. upasampanne anupasampannasaññī kupito anattamano pahāraṁ deti, āpatti pācittiyassa.

anupasampannassa kupito anattamano pahāraṁ deti, āpatti dukkaṭassa. anupasampanne upasampannasaññī, āpatti dukkaṭassa. anupasampanne vematiko, āpatti dukkaṭassa. anupasampanne anupasampannasaññī, āpatti dukkaṭassa.

453. anāpatti kenaci viheṭhīyamāno mokkhādhippāyo pahāraṁ deti, ummattakassa, ādikammikassāti.

pahārasikkhāpadaṁ niṭṭhitaṁ catutthaṁ.

5. talasattikasikkhāpadaṁ

454. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū kupitā anattamanā sattarasavaggiyānaṁ bhikkhūnaṁ talasattikaṁ uggiranti. te pahārasamuccitā rodanti. bhikkhū evamāhaṁsu -- “kissa tumhe, āvuso, rodathā” ti? “ime, āvuso, chabbaggiyā bhikkhū kupitā anattamanā amhākaṁ talasattikaṁ uggirantī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū kupitā anattamanā sattarasavaggiyānaṁ bhikkhūnaṁ talasattikaṁ uggirissantī” ti ...pe0 ... saccaṁ kira tumhe, bhikkhave, kupitā anattamanā sattarasavaggiyānaṁ bhikkhūnaṁ talasattikaṁ uggirathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, kupitā anattamanā sattarasavaggiyānaṁ bhikkhūnaṁ talasattikaṁ uggirissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

455. “yo pana bhikkhu bhikkhussa kupito anattamano talasattikaṁ uggireyya, pācittiyan”-ti.

456. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhussāti aññassa bhikkhussa.

kupito anattamanoti anabhiraddho āhatacitto khilajāto.

talasattikaṁ uggireyyāti kāyaṁ vā kāyapaṭibaddhaṁ vā antamaso uppalapattampi uccāreti, āpatti pācittiyassa.

457. upasampanne upasampannasaññī kupito anattamano talasattikaṁ uggirati, āpatti pācittiyassa. upasampanne vematiko kupito anattamano talasattikaṁ uggirati, āpatti pācittiyassa. upasampanne anupasampannasaññī kupito anattamano talasattikaṁ uggirati, āpatti pācittiyassa.

anupasampannassa kupito anattamano talasattikaṁ uggirati, āpatti dukkaṭassa. anupasampanne upasampannasaññī, āpatti dukkaṭassa. anupasampanne vematiko, āpatti dukkaṭassa. anupasampanne anupasampannasaññī, āpatti dukkaṭassa.

458. anāpatti kenaci viheṭhīyamāno mokkhādhippāyo talasattikaṁ uggirati, ummattakassa, ādikammikassāti.

talasattikasikkhāpadaṁ niṭṭhitaṁ pañcamaṁ.

6. amūlakasikkhāpadaṁ

459. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū bhikkhuṁ amūlakena saṅghādisesena anuddhaṁsenti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū bhikkhuṁ amūlakena saṅghādisesena anuddhaṁsessantī” ti ...pe0 ... saccaṁ kira tumhe, bhikkhave, bhikkhuṁ amūlakena saṅghādisesena anuddhaṁsethāti ? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhuṁ amūlakena saṅghādisesena anuddhaṁsessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

460. “yo pana bhikkhu bhikkhuṁ amūlakena saṅghādisesena anuddhaṁseyya, pācittiyan”-ti.

461. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhunti aññaṁ bhikkhuṁ.

amūlakaṁ nāma adiṭṭhaṁ assutaṁ aparisaṅkitaṁ.

saṅghādisesenāti terasannaṁ aññatarena.

anuddhaṁseyyāti codeti vā codāpeti vā, āpatti pācittiyassa.

462. upasampanne upasampannasaññī amūlakena saṅghādisesena anuddhaṁseti, āpatti pācittiyassa. upasampanne vematiko amūlakena saṅghādisesena anuddhaṁseti, āpatti pācittiyassa. upasampanne anupasampannasaññī amūlakena saṅghādisesena anuddhaṁseti, āpatti pācittiyassa.

ācāravipattiyā vā diṭṭhivipattiyā vā anuddhaṁseti, āpatti dukkaṭassa. anupasampannaṁ anuddhaṁseti, āpatti dukkaṭassa. anupasampanne upasampannasaññī, āpatti dukkaṭassa. anupasampanne vematiko, āpatti dukkaṭassa. anupasampanne anupasampannasaññī, āpatti dukkaṭassa.

463. anāpatti tathāsaññī codeti, vā codāpeti vā, ummattakassa, ādikammikassāti.

amūlakasikkhāpadaṁ niṭṭhitaṁ chaṭṭhaṁ.

7. sañciccasikkhāpadaṁ

464. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū sattarasavaggiyānaṁ bhikkhūnaṁ sañcicca kukkuccaṁ upadahanti -- “bhagavatā, āvuso, sikkhāpadaṁ paññattaṁ -- `na ūnavīsativasso puggalo upasampādetabbo'ti. tumhe ca ūnavīsativassā upasampannā. kacci no tumhe anupasampannā” ti? te rodanti. bhikkhū evamāhaṁsu -- “kissa tumhe, āvuso, rodathā” ti? “ime, āvuso, chabbaggiyā bhikkhū amhākaṁ sañcicca kukkuccaṁ upadahantī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū bhikkhūnaṁ sañcicca kukkuccaṁ upadahissantī” ti ...pe0 ... saccaṁ kira tumhe, bhikkhave, bhikkhūnaṁ sañcicca kukkuccaṁ upadahathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhūnaṁ sañcicca kukkuccaṁ upadahissatha! netaṁ, moghapurisā appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

465. “yo pana bhikkhu bhikkhussa sañcicca kukkuccaṁ upadaheyya {uppādeyya (itipi)} -- `itissa muhuttampi aphāsu bhavissatī'ti etadeva paccayaṁ karitvā anaññaṁ, pācittiyan”-ti.

466. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhussāti aññassa bhikkhussa.

sañciccāti jānanto sañjānanto cecca abhivitaritvā vītikkamo.

kukkuccaṁ upadaheyyāti “ūnavīsativasso maññe tvaṁ upasampanno, vikāle maññe tayā bhuttaṁ, majjaṁ maññe tayā pītaṁ, mātugāmena saddhiṁ raho maññe tayā nisinnan”-ti kukkuccaṁ upadahati, āpatti pācittiyassa.

etadeva paccayaṁ karitvā, anaññanti na añño koci paccayo hoti kukkuccaṁ upadahituṁ.

467. upasampanne upasampannasaññī sañcicca kukkuccaṁ upadahati, āpatti pācittiyassa. upasampanne vematiko sañcicca kukkuccaṁ upadahati, āpatti pācittiyassa. upasampanne anupasampannasaññī sañcicca kukkuccaṁ upadahati, āpatti pācittiyassa.

anupasampannassa sañcicca kukkuccaṁ upadahati, āpatti dukkaṭassa. anupasampanne upasampannasaññī, āpatti dukkaṭassa. anupasampanne vematiko, āpatti dukkaṭassa. anupasampanne anupasampannasaññī, āpatti dukkaṭassa.

468. anāpatti na kukkuccaṁ upadahitukāmo “ūnavīsativasso maññe tvaṁ upasampanno, vikāle maññe tayā bhuttaṁ, majjaṁ maññe tayā pītaṁ, mātugāmena saddhiṁ raho maññe tayā nisinnaṁ, iṅgha jānāhi, mā te pacchā kukkuccaṁ ahosī” ti bhaṇati, ummattakassa, ādikammikassāti.

sañciccasikkhāpadaṁ niṭṭhitaṁ sattamaṁ.

8. upassutisikkhāpadaṁ

469. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū pesalehi bhikkhūhi saddhiṁ bhaṇḍanti. pesalā bhikkhū evaṁ vadanti -- “alajjino ime, āvuso, chabbaggiyā bhikkhū. na sakkā imehi saha bhaṇḍitu” nti. chabbaggiyā bhikkhū evaṁ vadanti -- “kissa tumhe, āvuso, amhe alajjivādena pāpethā” ti? “kahaṁ pana tumhe, āvuso, assutthā” ti? “mayaṁ āyasmantānaṁ upassutiṁ {upassuti (?)} tiṭṭhamhā” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ {upassuti (?)} tiṭṭhissantī” ti ...pe0 ... saccaṁ kira tumhe, bhikkhave, bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ {upassuti (?)} tiṭṭhathāti? “sacca, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ {upassuti (?)} tiṭṭhissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

470. “yo pana bhikkhu bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ tiṭṭheyya -- `yaṁ ime bhaṇissanti taṁ sossāmī'ti etadeva paccayaṁ karitvā anaññaṁ, pācittiyan”-ti.

471. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

bhikkhūnanti aññesaṁ bhikkhūnaṁ.

bhaṇḍanajātānaṁ kalahajātānaṁ vivādāpannānanti adhikaraṇajātānaṁ.

upassutiṁ tiṭṭheyyāti “imesaṁ sutvā codessāmi sāressāmi paṭicodessāmi paṭisāressāmi maṅkū karissāmī” ti gacchati, āpatti dukkaṭassa. yattha ṭhito suṇāti, āpatti pācittiyassa. pacchato gacchanto turito gacchati sossāmīti, āpatti dukkaṭassa. yattha ṭhito suṇāti, āpatti pācittiyassa. purato gacchanto ohiyyati sossāmīti, āpatti dukkaṭassa. yattha ṭhito suṇāti, āpatti pācittiyassa. bhikkhussa ṭhitokāsaṁ vā nisinnokāsaṁ vā nipannokāsaṁ vā āgantvā mantentaṁ ukkāsitabbaṁ, vijānāpetabbaṁ, no ce ukkāseyya vā vijānāpeyya vā, āpatti pācittiyassa.

etadeva paccayaṁ karitvā anaññanti na añño koci paccayo hoti upassutiṁ tiṭṭhituṁ.

472. upasampanne upasampannasaññī upassutiṁ tiṭṭhati, āpatti pācittiyassa. upasampanne vematiko upassutiṁ tiṭṭhati, āpatti pācittiyassa. upasampanne anupasampannasaññī upassutiṁ tiṭṭhati, āpatti pācittiyassa.

anupasampannassa upassutiṁ tiṭṭhati, āpatti dukkaṭassa. anupasampanne upasampannasaññī, āpatti dukkaṭassa. anupasampanne vematiko, āpatti dukkaṭassa. anupasampanne anupasampannasaññī, āpatti dukkaṭassa.

473. anāpatti -- “imesaṁ sutvā oramissāmi viramissāmi vūpasamissāmi {vūpasamessāmi (sī0)} attānaṁ parimocessāmī” ti gacchati, ummattakassa, ādikammikassāti.

upassutisikkhāpadaṁ niṭṭhitaṁ aṭṭhamaṁ.

9. kammapaṭibāhanasikkhāpadaṁ

474. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū anācāraṁ ācaritvā ekamekassa kamme kayiramāne paṭikkosanti. tena kho pana samayena saṅgho sannipatito hoti kenacideva karaṇīyena. chabbaggiyā bhikkhū cīvarakammaṁ karontā ekassa chandaṁ adaṁsu. atha kho saṅgho -- “ayaṁ, āvuso, chabbaggiyo bhikkhu ekako āgato, handassa mayaṁ kammaṁ karomā” ti tassa kammaṁ akāsi. atha kho so bhikkhu yena chabbaggiyā bhikkhū tenupasaṅkami. chabbaggiyā bhikkhū taṁ bhikkhuṁ etadavocuṁ -- “kiṁ, āvuso, saṅgho akāsī” ti? “saṅgho me, āvuso, kammaṁ akāsī” ti. “na mayaṁ, āvuso, etadatthāya chandaṁ adamhā -- “tuyhaṁ kammaṁ karissatī” ti. sace ca mayaṁ jāneyyāma “tuyhaṁ kammaṁ karissatī” ti, na mayaṁ chandaṁ dadeyyāmā” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū dhammikānaṁ kammānaṁ chandaṁ datvā pacchā khīyanadhammaṁ {khiyyadhammaṁ (itipi)} āpajjissantī” ti ...pe0 ... saccaṁ kira tumhe, bhikkhave, dhammikānaṁ kammānaṁ chandaṁ datvā pacchā khīyanadhammaṁ {khiyyadhammaṁ (itipi)} āpajjathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, dhammikānaṁ kammānaṁ chandaṁ datvā pacchā khīyanadhammaṁ {khiyyadhammaṁ (itipi)} āpajjissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

475. “yo pana bhikkhu dhammikānaṁ kammānaṁ chandaṁ datvā pacchā khīyanadhammaṁ āpajjeyya, pācittiyan”-ti.

476. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

dhammikaṁ nāma kammaṁ apalokanakammaṁ ñattikammaṁ ñattidutiyakammaṁ ñatticatutthakammaṁ dhammena vinayena satthusāsanena kataṁ, etaṁ dhammikaṁ nāma kammaṁ. chandaṁ datvā khiyyati āpatti pācittiyassa.

477. dhammakamme dhammakammasaññī chandaṁ datvā khiyyati, āpatti pācittiyassa. dhammakamme vematiko chandaṁ datvā khiyyati, āpatti dukkaṭassa. dhammakamme adhammakammasaññī chandaṁ datvā khiyyati, anāpatti. adhammakamme dhammakammasaññī, āpatti dukkaṭassa. adhammakamme vematiko, āpatti dukkaṭassa. adhammakamme adhammakammasaññī, anāpatti.

478. anāpatti -- “adhammena vā vaggena vā na kammārahassa vā kammaṁ katan”-ti jānanto khiyyati, ummattakassa, ādikammikassāti.

kammapaṭibāhanasikkhāpadaṁ niṭṭhitaṁ navamaṁ.

10. chandaṁadatvāgamanasikkhāpadaṁ

479. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena saṅgho sannipatito hoti kenacideva karaṇīyena. chabbaggiyā bhikkhū cīvarakammaṁ karontā ekassa chandaṁ adaṁsu. atha kho saṅgho “yassatthāya sannipatito taṁ kammaṁ karissāmī” ti ñattiṁ ṭhapesi. atha kho so bhikkhu -- “evamevime ekamekassa kammaṁ karonti, kassa tumhe kammaṁ karissathā” ti chandaṁ adatvā uṭṭhāyāsanā pakkāmi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu saṅghe vinicchayakathāya vattamānāya chandaṁ adatvā uṭṭhāyāsanā pakkamissatī” ti ...pe0 ... saccaṁ kira tvaṁ, bhikkhu, saṅghe vinicchayakathāya vattamānāya chandaṁ adatvā uṭṭhāyāsanā pakkamasīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, saṅghe vinicchayakathāya vattamānāya chandaṁ adatvā uṭṭhāyāsanā pakkamissasi ! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

480. “yo pana bhikkhu saṅghe vinicchayakathāya vattamānāya chandaṁ adatvā uṭṭhāyāsanā pakkameyya, pācittiyan”-ti.

481. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

saṅghe vinicchayakathā nāma vatthu vā ārocitaṁ hoti avinicchitaṁ, ñatti vā ṭhapitā hoti, kammavācā vā vippakatā hoti.

chandaṁ adatvā uṭṭhāyāsanā pakkameyyāti -- “kathaṁ idaṁ kammaṁ kuppaṁ assa vaggaṁ assa na kareyyā” ti gacchati, āpatti dukkaṭassa. parisāya hatthapāsaṁ vijahantassa āpatti dukkaṭassa. vijahite āpatti pācittiyassa.

482. dhammakamme dhammakammasaññī chandaṁ adatvā uṭṭhāyāsanā pakkamati, āpatti pācittiyassa. dhammakamme vematiko chandaṁ adatvā uṭṭhāyāsanā pakkamati, āpatti dukkaṭassa. dhammakamme adhammakammasaññī chandaṁ adatvā uṭṭhāyāsanā pakkamati, anāpatti. adhammakamme dhammakammasaññī, āpatti dukkaṭassa. adhammakamme vematiko, āpatti dukkaṭassa. adhammakamme adhammakammasaññī, anāpatti.

483. anāpatti -- “saṅghassa bhaṇḍanaṁ vā kalaho vā viggaho vā vivādo vā bhavissatī” ti gacchati, “saṅghabhedo vā saṅgharāji vā bhavissatī” ti gacchati, “adhammena vā vaggena vā na kammārahassa vā kammaṁ karissatī” ti gacchati, gilāno gacchati, gilānassa karaṇīyena gacchati, uccārena vā passāvena vā pīḷito gacchati, “na kammaṁ kopetukāmo puna paccāgamissāmī” ti gacchati, ummattakassa, ādikammikassāti.

chandaṁ adatvā gamanasikkhāpadaṁ niṭṭhitaṁ dasamaṁ.

11. dubbalasikkhāpadaṁ

484. tena samayena buddho bhagavā rājagahe viharati veḷuvane kalandakanivāpe. tena kho pana samayena āyasmā dabbo mallaputto saṅghassa senāsanañca paññapeti bhattāni ca uddisati. so cāyasmā dubbalacīvaro hoti. tena kho pana samayena saṅghassa ekaṁ cīvaraṁ uppannaṁ hoti. atha kho saṅgho taṁ cīvaraṁ āyasmato dabbassa mallaputtassa adāsi. chabbaggiyā bhikkhū ujjhāyanti khiyyanti vipācenti -- “yathāsanthutaṁ bhikkhū saṅghikaṁ lābhaṁ pariṇāmentī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū samaggena saṅghena cīvaraṁ datvā pacchā khīyanadhammaṁ āpajjissantī” ti ...pe0 ... saccaṁ kira tumhe, bhikkhave, samaggena saṅghena cīvaraṁ datvā pacchā khīyanadhammaṁ āpajjathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, samaggena saṅghena cīvaraṁ datvā pacchā khīyanadhammaṁ āpajjissatha! netaṁ, moghapurisā, appasannānaṁ, vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

485. “yo pana bhikkhu samaggena saṅghena cīvaraṁ datvā pacchā khīyanadhammaṁ āpajjeyya `yathāsanthutaṁ bhikkhū saṅghikaṁ lābhaṁ pariṇāmentī'ti, pācittiyan”-ti.

486. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

samaggo nāma saṅgho samānasaṁvāsako samānasīmāyaṁ ṭhito.

cīvaraṁ nāma channaṁ cīvarānaṁ aññataraṁ cīvaraṁ vikappanupagaṁ pacchimaṁ.

datvāti sayaṁ datvā.

yathāsanthutaṁ nāma yathāmittatā yathāsandiṭṭhatā yathāsambhattatā yathāsamānupajjhāyakatā yathāsamānācariyakatā.

saṅghikaṁ nāma saṅghassa dinnaṁ hoti pariccattaṁ.

lābho nāma cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi, dantakaṭṭhampi, dasikasuttampi.

pacchā khīyanadhammaṁ āpajjeyyāti upasampannassa saṅghena sammatassa senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṁ dinne khiyyati, āpatti pācittiyassa.

487. dhammakamme dhammakammasaññī cīvaraṁ dinne khiyyati, āpatti pācittiyassa. dhammakamme vematiko cīvaraṁ dinne khiyyati, āpatti pācittiyassa. dhammakamme adhammakammasaññī cīvaraṁ dinne khiyyati, āpatti pācittiyassa.

aññaṁ parikkhāraṁ dinne khiyyati, āpatti dukkaṭassa. upasampannassa saṅghena asammatassa senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṁ vā aññaṁ vā parikkhāraṁ dinne khiyyati, āpatti dukkaṭassa. anupasampannassa saṅghena sammatassa vā asammatassa vā senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṁ vā aññaṁ vā parikkhāraṁ dinne khiyyati, āpatti dukkaṭassa. adhammakamme dhammakammasaññī, āpatti dukkaṭassa. adhammakamme vematiko, āpatti dukkaṭassa. adhammakamme adhammakammasaññī, anāpatti.

488. anāpatti -- pakatiyā chandā dosā mohā bhayā karontaṁ “kvattho tassa dinnena laddhāpi vinipātessati na sammā upanessatī” ti khiyyati, ummattakassa, ādikammikassāti.

dubbalasikkhāpadaṁ niṭṭhitaṁ ekādasamaṁ.

12. pariṇāmanasikkhāpadaṁ

489. {idaṁ vatthu pārā0 657} tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sāvatthiyaṁ aññatarassa pūgassa saṅghassa sacīvarabhattaṁ paṭiyattaṁ hoti -- “bhojetvā cīvarena acchādessāmā” ti. atha kho chabbaggiyā bhikkhū yena so pūgo tenupasaṅkamiṁsu; upasaṅkamitvā taṁ pūgaṁ etadavocuṁ -- “dethāvuso, imāni cīvarāni imesaṁ bhikkhūnan”-ti. “na mayaṁ, bhante, dassāma. amhākaṁ saṅghassa anuvassaṁ sacīvarabhikkhā paññattā” ti. “bahū, āvuso, saṅghassa dāyakā, bahū saṅghassa bhattā {bhaddā (ka0)}. ime tumhe nissāya tumhe sampassantā idha viharanti. tumhe ce imesaṁ na dassatha, atha ko carahi imesaṁ dassati? dethāvuso, imāni cīvarāni imesaṁ bhikkhūnan”-ti. atha kho so pūgo chabbaggiyehi bhikkhūhi nippīḷiyamāno yathāpaṭiyattaṁ cīvaraṁ chabbaggiyānaṁ bhikkhūnaṁ datvā saṅghaṁ bhattena parivisi. ye te bhikkhū jānanti saṅghassa sacīvarabhattaṁ paṭiyattaṁ “na ca jānanti chabbaggiyānaṁ bhikkhūnaṁ dinnan”-ti te evamāhaṁsu -- “oṇojethāvuso, saṅghassa cīvaran”-ti. “natthi, bhante. yathāpaṭiyattaṁ cīvaraṁ ayyā chabbaggiyā ayyānaṁ chabbaggiyānaṁ pariṇāmesu” nti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū jānaṁ saṅghikaṁ lābhaṁ pariṇataṁ puggalassa pariṇāmessantī” ti ...pe0 ... saccaṁ kira tumhe, bhikkhave, jānaṁ saṅghikaṁ lābhaṁ pariṇataṁ puggalassa pariṇāmethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, jānaṁ saṅghikaṁ lābhaṁ pariṇataṁ puggalassa pariṇāmessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

490. “yo pana bhikkhu jānaṁ saṅghikaṁ lābhaṁ pariṇataṁ puggalassa pariṇāmeyya, pācittiyan”-ti.

491. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

jānāti nāma sāmaṁ vā jānāti, aññe vā tassa ārocenti, so vā āroceti.

saṅghikaṁ nāma saṅghassa dinnaṁ hoti pariccattaṁ.

lābho nāma cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi, dantakaṭṭhampi, dasikasuttampi.

pariṇataṁ nāma “dassāma karissāmā” ti vācā bhinnā hoti, taṁ puggalassa pariṇāmeti, āpatti pācittiyassa.

492. pariṇate pariṇatasaññī puggalassa pariṇāmeti, āpatti pācittiyassa. pariṇate vematiko puggalassa pariṇāmeti, āpatti dukkaṭassa. pariṇate apariṇatasaññī puggalassa pariṇāmeti, anāpatti. saṅghassa pariṇataṁ aññasaṅghassa vā cetiyassa vā pariṇāmeti, āpatti dukkaṭassa. cetiyassa pariṇataṁ aññacetiyassa vā saṅghassa vā puggalassa vā pariṇāmeti, āpatti dukkaṭassa. puggalassa pariṇataṁ aññapuggalassa vā saṅghassa vā cetiyassa vā pariṇāmeti, āpatti dukkaṭassa. apariṇate pariṇatasaññī, āpatti dukkaṭassa. apariṇate vematiko, āpatti dukkaṭassa. apariṇate apariṇatasaññī, anāpatti.

493. anāpatti -- “kattha demā” ti pucchīyamāno -- “yattha tumhākaṁ deyyadhammo paribhogaṁ vā labheyya paṭisaṅkhāraṁ vā labheyya ciraṭṭhitiko vā assa yattha vā pana tumhākaṁ cittaṁ pasīdati tattha dethā” ti bhaṇati, ummattakassa, ādikammikassāti.

pariṇāmanasikkhāpadaṁ niṭṭhitaṁ dvādasamaṁ.

sahadhammikavaggo aṭṭhamo.

tassuddānaṁ --

sahadhamma-vivaṇṇañca, mohāpanaṁ pahārakaṁ.

talasatti amūlañca, sañcicca ca upassuti.

paṭibāhanachandañca, dabbañca pariṇāmananti..

9. ratanavaggo

1. antepurasikkhāpadaṁ

494. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena rājā pasenadi kosalo uyyānapālaṁ āṇāpesi -- “gaccha, bhaṇe, uyyānaṁ sodhehi. uyyānaṁ gamissāmā” ti. “evaṁ, devā” ti kho so uyyānapālo rañño pasenadissa kosalassa paṭissutvā uyyānaṁ sodhento addasa bhagavantaṁ aññatarasmiṁ rukkhamūle nisinnaṁ. disvāna yena rājā pasenadi kosalo tenupasaṅkami; upasaṅkamitvā rājānaṁ pasenadiṁ kosalaṁ etadavoca -- “suddhaṁ, deva, uyyānaṁ. apica, bhagavā tattha nisinno” ti. “hotu, bhaṇe! mayaṁ bhagavantaṁ payirupāsissāmā” ti. atha kho rājā pasenadi kosalo uyyānaṁ gantvā yena bhagavā tenupasaṅkami. tena kho pana samayena aññataro upāsako bhagavantaṁ payirupāsanto nisinno hoti. addasā kho rājā pasenadi kosalo taṁ upāsakaṁ bhagavantaṁ payirupāsantaṁ nisinnaṁ. disvāna bhīto aṭṭhāsi. atha kho rañño pasenadissa kosalassa etadahosi -- “nārahatāyaṁ puriso pāpo hotuṁ, yathā bhagavantaṁ payirupāsatī” ti. yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. atha kho so upāsako bhagavato gāravena rājānaṁ pasenadiṁ kosalaṁ neva abhivādesi na paccuṭṭhāsi. atha kho rājā pasenadi kosalo anattamano ahosi -- “kathañhi nāmāyaṁ puriso mayi āgate neva abhivādessati na paccuṭṭhessatī” ti! atha kho bhagavā rājānaṁ pasenadiṁ kosalaṁ anattamanaṁ viditvā rājānaṁ pasenadiṁ kosalaṁ etadavoca -- “eso kho, mahārāja, upāsako bahussuto āgatāgamo kāmesu vītarāgo” ti. atha kho rañño pasenadissa kosalassa etadahosi -- “nārahatāyaṁ upāsako orako hotuṁ, bhagavāpi imassa vaṇṇaṁ bhāsatī” ti. taṁ upāsakaṁ etadavoca -- “vadeyyāsi, upāsaka, yena attho” ti. “suṭṭhu, devā” ti. atha kho bhagavā rājānaṁ pasenadiṁ kosalaṁ dhammiyā kathāya sandassesi samādapesi samuttejesi sampahaṁsesi. atha kho rājā pasenadi kosalo bhagavatā dhammiyā kathāya sandassito samādapito samuttejito sampahaṁsito uṭṭhāyāsanā bhagavantaṁ abhivādetvā padakkhiṇaṁ katvā pakkāmi.

495. tena kho pana samayena rājā pasenadi kosalo uparipāsādavaragato hoti. addasā kho rājā pasenadi kosalo taṁ upāsakaṁ rathikāya {rathiyāya (itipi)} chattapāṇiṁ gacchantaṁ. disvāna pakkosāpetvā etadavoca -- “tvaṁ kira, upāsaka, bahussuto āgatāgamo. sādhu, upāsaka, amhākaṁ itthāgāraṁ dhammaṁ vācehī” ti. “yamahaṁ {yampāhaṁ (sī0)}, deva, jānāmi ayyānaṁ vāhasā, ayyāva devassa itthāgāraṁ dhammaṁ vācessantī” ti. atha kho rājā pasenadi kosalo -- “saccaṁ kho upāsako āhā” ti yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho rājā pasenadi kosalo bhagavantaṁ etadavoca -- “sādhu, bhante, bhagavā ekaṁ bhikkhuṁ āṇāpetu yo amhākaṁ itthāgāraṁ dhammaṁ vācessatī” ti. atha kho bhagavā rājānaṁ pasenadiṁ kosalaṁ dhammiyā kathāya sandassesi ...pe0 ... padakkhiṇaṁ katvā pakkāmi. atha kho bhagavā āyasmantaṁ ānandaṁ āmantesi -- “tenahānanda, rañño itthāgāraṁ dhammaṁ vācehī” ti. “evaṁ, bhante” ti kho āyasmā ānando bhagavato paṭissutvā kālena kālaṁ pavisitvā rañño itthāgāraṁ dhammaṁ vāceti. atha kho āyasmā ānando pubbaṇhasamayaṁ nivāsetvā pattacīvaramādāya yena rañño pasenadissa kosalassa nivesanaṁ tenupasaṅkami.

496. tena kho pana samayena rājā pasenadi kosalo mallikāya deviyā saddhiṁ sayanagato hoti. addasā kho mallikā devī āyasmantaṁ ānandaṁ dūratova āgacchantaṁ. disvāna sahasā vuṭṭhāsi; pītakamaṭṭhaṁ dussaṁ pabhassittha. atha kho āyasmā ānando tatova paṭinivattitvā ārāmaṁ gantvā bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā ānando pubbe appaṭisaṁvidito rañño antepuraṁ pavisissatī” ti ...pe0 ... saccaṁ kira tvaṁ, ānanda, pubbe appaṭisaṁvidito rañño antepuraṁ pavisasīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, ānanda, pubbe appaṭisaṁvidito rañño antepuraṁ pavisissasi! netaṁ, ānanda, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

497. {a0 ni0 10.45} “dasayime, bhikkhave, ādīnavā rājantepurappavesane. katame dasa? idha, bhikkhave, rājā mahesiyā saddhiṁ nisinno hoti, tattha bhikkhu pavisati. mahesī vā bhikkhuṁ disvā sitaṁ pātukaroti. bhikkhu vā mahesiṁ disvā sitaṁ pātukaroti. tattha rañño evaṁ hoti -- “addhā imesaṁ kataṁ vā karissanti vā” ti. ayaṁ, bhikkhave, paṭhamo ādīnavo rājantepurappavesane.

“puna caparaṁ, bhikkhave, rājā bahukicco bahukaraṇīyo. aññataraṁ itthiṁ gantvā nassarati. sā tena gabbhaṁ gaṇhi. tattha rañño evaṁ hoti -- “na kho idha añño koci pavisati aññatra pabbajitena. siyā nu kho pabbajitassa kamman”-ti. ayaṁ, bhikkhave, dutiyo ādīnavo rājantepurappavesane.

“puna caparaṁ, bhikkhave, rañño antepure aññataraṁ ratanaṁ nassati. tattha rañño evaṁ hoti -- “na kho idha añño koci pavisati aññatra pabbajitena. siyā nu kho pabbajitassa kamman”-ti. ayaṁ, bhikkhave, tatiyo ādīnavo rājantepurappavesane.

“puna caparaṁ, bhikkhave, rañño antepure abbhantarā guyhamantā bahiddhā sambhedaṁ gacchanti. tattha rañño evaṁ hoti -- “na kho idha añño koci pavisati aññatra pabbajitena. siyā nu kho pabbajitassa kamman”-ti. ayaṁ, bhikkhave, catuttho ādīnavo rājantepurappavesane.

“puna caparaṁ, bhikkhave, rañño antepure putto vā pitaraṁ pattheti pitā vā puttaṁ pattheti. tesaṁ evaṁ hoti -- “na kho idha añño koci pavisati aññatra pabbajitena. siyā nu kho pabbajitassa kamman”-ti. ayaṁ, bhikkhave, pañcamo ādīnavo rājantepurappavesane.

“puna caparaṁ, bhikkhave, rājā nīcaṭṭhāniyaṁ ucce ṭhāne ṭhapeti. yesaṁ taṁ amanāpaṁ tesaṁ evaṁ hoti -- “rājā kho pabbajitena saṁsaṭṭho. siyā nu kho pabbajitassa kamman”-ti. ayaṁ, bhikkhave, chaṭṭho ādīnavo, rājantepurappavesane.

“puna caparaṁ, bhikkhave, rājā uccaṭṭhāniyaṁ nīce ṭhāne ṭhapeti. yesaṁ taṁ amanāpaṁ tesaṁ evaṁ hoti -- “rājā kho pabbajitena saṁsaṭṭho. siyā nu kho pabbajitassa kamman”-ti. ayaṁ, bhikkhave, sattamo ādīnavo rājantepurappavesane.

“puna caparaṁ, bhikkhave, rājā akāle senaṁ uyyojeti. yesaṁ taṁ amanāpaṁ tesaṁ evaṁ hoti -- “rājā kho pabbajitena saṁsaṭṭho. siyā nu kho pabbajitassa kamman”-ti. ayaṁ, bhikkhave, aṭṭhamo ādīnavo rājantepurappavesane.

“puna caparaṁ, bhikkhave, rājā kāle senaṁ uyyojetvā antarāmaggato nivattāpeti. yesaṁ taṁ amanāpaṁ tesaṁ evaṁ hoti -- “`rājā kho pabbajitena saṁsaṭṭho. siyā nu kho pabbajitassa kamman”-ti. ayaṁ, bhikkhave, navamo ādīnavo rājantepurappavesane.

“puna caparaṁ, bhikkhave, rañño rājantepuraṁ hatthisammaddaṁ assasammaddaṁ rathasammaddaṁ rajjanīyāni {rajjanīyāni (ka0)} rūpasaddagandharasaphoṭṭhabbāni, yāni na pabbajitassa sāruppāni. ayaṁ, bhikkhave, dasamo ādīnavo rājantepurappavesane. ime kho, bhikkhave, dasa ādīnavā rājantepurappavesane” ti. atha kho bhagavā āyasmantaṁ ānandaṁ anekapariyāyena vigarahitvā dubbharatāya ...pe0 ... evañca pana, bhikkhave, imaṁ sikkhāpadaṁ uddiseyyātha --

498. “yo pana bhikkhu rañño khattiyassa muddhāvasittassa {muddhābhisittassa (syā0)} anikkhantarājake aniggataratanake pubbe appaṭisaṁvidito indakhīlaṁ atikkāmeyya, pācittiyan”-ti.

499. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

khattiyo nāma ubhato sujāto hoti, mātito ca pitito ca saṁsuddhagahaṇiko, yāva sattamā pitāmahayugā akkhitto anupakuṭṭho jātivādena.

muddhāvasitto nāma khattiyābhisekena abhisitto hoti.

anikkhantarājaketi rājā sayanigharā anikkhanto hoti.

aniggataratanaketi mahesī sayanigharā anikkhantā hoti, ubho vā anikkhantā honti.

pubbe appaṭisaṁviditoti pubbe anāmantetvā.

indakhīlo nāma sayanigharassa ummāro vuccati.

sayanigharaṁ nāma yattha katthaci rañño sayanaṁ paññattaṁ hoti, antamaso sāṇipākāraparikkhittampi.

indakhīlaṁ atikkāmeyyāti paṭhamaṁ pādaṁ ummāraṁ atikkāmeti, āpatti dukkaṭassa. dutiyaṁ pādaṁ atikkāmeti, āpatti pācittiyassa.

500. appaṭisaṁvidite appaṭisaṁviditasaññī indakhīlaṁ atikkāmeti, āpatti pācittiyassa. appaṭisaṁvidite vematiko indakhīlaṁ atikkāmeti, āpatti pācittiyassa. appaṭisaṁvidite paṭisaṁviditasaññī indakhīlaṁ atikkāmeti, āpatti pācittiyassa.

paṭisaṁvidite appaṭisaṁviditasaññī, āpatti dukkaṭassa. paṭisaṁvidite vematiko, āpatti dukkaṭassa. paṭisaṁvidite paṭisaṁviditasaññī, anāpatti.

501. anāpatti paṭisaṁvidite, na khattiyo hoti, na khattiyābhisekena abhisitto hoti, rājā sayanigharā nikkhanto hoti, mahesī sayanigharā nikkhantā hoti, ubho vā nikkhantā honti, na sayanighare, ummattakassa, ādikammikassāti.

antepurasikkhāpadaṁ niṭṭhitaṁ paṭhamaṁ.

2. ratanasikkhāpadaṁ

502. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññataro bhikkhu aciravatiyā nadiyā nahāyati. aññataropi brāhmaṇo pañcasatānaṁ thavikaṁ thale nikkhipitvā aciravatiyā nadiyā nahāyanto vissaritvā agamāsi. atha kho so bhikkhu -- “tassāyaṁ brāhmaṇassa thavikā, mā idha nassī” ti aggahesi. atha kho so brāhmaṇo saritvā turito ādhāvitvā taṁ bhikkhuṁ etadavoca -- “api me, bho, thavikaṁ passeyyāsī” ti? “handa, brāhmaṇā” ti adāsi. atha kho tassa brāhmaṇassa etadahosi -- “kena nu kho ahaṁ upāyena imassa bhikkhuno puṇṇapattaṁ na dadeyyan”-ti! “na me, bho, pañcasatāni, sahassaṁ me” ti palibundhetvā muñci. atha kho so bhikkhu ārāmaṁ gantvā bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu ratanaṁ uggahessatī” ti ...pe0 ... saccaṁ kira tvaṁ, bhikkhu, ratanaṁ uggahesīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, ratanaṁ uggahessasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu ratanaṁ vā ratanasammataṁ vā uggaṇheyya vā uggaṇhāpeyya vā, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

503. tena kho pana samayena sāvatthiyā ussavo hoti. manussā alaṅkatappaṭiyattā uyyānaṁ gacchanti. visākhāpi migāramātā alaṅkatappaṭiyattā “uyyānaṁ gamissāmī” ti gāmato nikkhamitvā -- “kyāhaṁ karissāmi uyyānaṁ gantvā, yaṁnūnāhaṁ bhagavantaṁ payirupāseyyan”-ti ābharaṇaṁ omuñcitvā uttarāsaṅgena bhaṇḍikaṁ bandhitvā dāsiyā adāsi -- “handa, je, imaṁ bhaṇḍikaṁ gaṇhāhī” ti. atha kho visākhā migāramātā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho visākhaṁ migāramātaraṁ bhagavā dhammiyā kathāya sandassesi samādapesi samuttejesi sampahaṁsesi. atha kho visākhā migāramātā bhagavatā dhammiyā kathāya sandassitā samādapitā samuttejitā sampahaṁsitā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho sā dāsī taṁ bhaṇḍikaṁ vissaritvā agamāsi. bhikkhū passitvā bhagavato etamatthaṁ ārocesuṁ. “tena hi, bhikkhave, uggahetvā nikkhipathā” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, ratanaṁ vā ratanasammataṁ vā ajjhārāme uggahetvā vā uggahāpetvā vā nikkhipituṁ -- “yassa bhavissati so harissatī” ti. evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu ratanaṁ vā ratanasammataṁ vā, aññatra ajjhārāmā, uggaṇheyya vā uggaṇhāpeyya vā, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

504. tena kho pana samayena kāsīsu janapade anāthapiṇḍikassa gahapatissa kammantagāmo hoti. tena ca gahapatinā antevāsī āṇatto hoti -- “sace bhadantā āgacchanti bhattaṁ kareyyāsī” ti. tena kho pana samayena sambahulā bhikkhū kāsīsu janapade cārikaṁ caramānā yena anāthapiṇḍikassa gahapatissa kammantagāmo tenupasaṅkamiṁsu. addasā kho so puriso te bhikkhū dūratova āgacchante. disvāna yena te bhikkhū tenupasaṅkami; upasaṅkamitvā te bhikkhū abhivādetvā etadavoca -- “adhivāsentu, bhante, ayyā svātanāya gahapatino bhattan”-ti. adhivāsesuṁ kho te bhikkhū tuṇhībhāvena. atha kho so puriso tassā rattiyā accayena paṇītaṁ khādanīyaṁ bhojanīyaṁ paṭiyādāpetvā kālaṁ ārocāpetvā aṅgulimuddikaṁ omuñcitvā te bhikkhū bhattena parivisitvā -- “ayyā bhuñjitvā gacchantu, ahampi kammantaṁ gamissāmī” ti aṅgulimuddikaṁ vissaritvā agamāsi. bhikkhū passitvā -- “sace mayaṁ gamissāma nassissatāyaṁ aṅgulimuddikā” ti tattheva acchiṁsu. atha kho so puriso kammantā āgacchanto te bhikkhū passitvā etadavoca -- “kissa, bhante, ayyā idheva acchantī” ti? atha kho te bhikkhū tassa purisassa etamatthaṁ ārocetvā sāvatthiṁ gantvā bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, ratanaṁ vā ratanasammataṁ vā ajjhārāme vā ajjhāvasathe vā uggahetvā vā uggahāpetvā vā nikkhipituṁ -- yassa bhavissati so harissatī” ti. evañca pana, bhikkhave, imaṁ sikkhāpadaṁ uddiseyyātha --

505. “yo pana bhikkhu ratanaṁ vā ratanasammataṁ vā, aññatra ajjhārāmā vā ajjhāvasathā vā, uggaṇheyya vā uggaṇhāpeyya vā, pācittiyaṁ. ratanaṁ vā pana bhikkhunā ratanasammataṁ vā ajjhārāme vā ajjhāvasathe vā uggahetvā vā uggahāpetvā vā nikkhipitabbaṁ -- `yassa bhavissati so harissatī'ti. ayaṁ tattha sāmīcī” ti.

506. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

ratanaṁ nāma muttā maṇi veḷuriyo saṅkho silā pavālaṁ rajataṁ jātarūpaṁ lohitaṅko {lohitako (?)} masāragallaṁ.

ratanasammataṁ nāma yaṁ manussānaṁ upabhogaparibhogaṁ, etaṁ ratanasammataṁ nāma.

aññatra ajjhārāmā vā ajjhāvasathā vāti ṭhapetvā ajjhārāmaṁ ajjhāvasathaṁ.

ajjhārāmo nāma parikkhittassa ārāmassa anto ārāmo, aparikkhittassa upacāro.

ajjhāvasatho nāma parikkhittassa āvasathassa anto āvasatho, aparikkhittassa upacāro.

uggaṇheyyāti sayaṁ gaṇhāti, āpatti pācittiyassa.

uggaṇhāpeyyāti aññaṁ gāhāpeti, āpatti pācittiyassa.

ratanaṁ vā pana bhikkhunā ratanasammataṁ vā ajjhārāme vā ajjhāvasathe vā uggahetvā vā uggahāpetvā vā nikkhipitabbanti rūpena vā nimittena vā saññāṇaṁ katvā nikkhipitvā ācikkhitabbaṁ -- “yassa bhaṇḍaṁ naṭṭhaṁ so āgacchatū” ti. sace tattha āgacchati so vattabbo -- “āvuso, kīdisaṁ te bhaṇḍan”-ti? sace rūpena vā nimittena vā sampādeti dātabbaṁ, no ce sampādeti “vicināhi āvuso” ti vattabbo. tamhā āvāsā pakkamantena ye tattha honti bhikkhū patirūpā, tesaṁ hatthe nikkhipitvā pakkamitabbaṁ. no ce honti bhikkhū patirūpā, ye tattha honti gahapatikā patirūpā, tesaṁ hatthe nikkhipitvā pakkamitabbaṁ.

ayaṁ tattha sāmīcīti ayaṁ tattha anudhammatā.

507. anāpatti ratanaṁ vā ratanasammataṁ vā ajjhārāme vā ajjhāvasathe vā uggahetvā vā uggahāpetvā vā nikkhipati -- “yassa bhavissati so harissatī” ti, ratanasammataṁ vissāsaṁ gaṇhāti, tāvakālikaṁ gaṇhāti, paṁsukūlasaññissa, ummattakassa, ādikammikassāti.

ratanasikkhāpadaṁ niṭṭhitaṁ dutiyaṁ.

3. vikālagāmappavisanasikkhāpadaṁ

508. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū vikāle gāmaṁ pavisitvā sabhāyaṁ nisīditvā anekavihitaṁ tiracchānakathaṁ kathenti, seyyathidaṁ -- {imā tiracchānakathāyo dī0 1.17; ma0 ni0 2.223; saṁ0 ni0 5.1080; a0 ni0 10.69} rājakathaṁ corakathaṁ mahāmattakathaṁ senākathaṁ bhayakathaṁ yuddhakathaṁ annakathaṁ pānakathaṁ vatthakathaṁ sayanakathaṁ mālākathaṁ gandhakathaṁ ñātikathaṁ yānakathaṁ gāmakathaṁ nigamakathaṁ nagarakathaṁ janapadakathaṁ itthikathaṁ {itthikathaṁ purisakathaṁ (ka0) majjhimapaṇṇāsaṭṭhakathā 156 piṭṭhe oloketabbā} sūrakathaṁ visikhākathaṁ kumbhaṭṭhānakathaṁ pubbapetakathaṁ nānattakathaṁ lokakkhāyikaṁ samuddakkhāyikaṁ itibhavābhavakathaṁ iti vā. manussā ujjhāyanti khiyyanti vipācenti -- “kathañhi nāma samaṇā sakyaputtiyā vikāle gāmaṁ pavisitvā sabhāyaṁ nisīditvā anekavihitaṁ tiracchānakathaṁ kathessanti, seyyathidaṁ -- rājakathaṁ corakathaṁ ...pe0 ... itibhavābhavakathaṁ iti vā, seyyathāpi gihī kāmabhogino” ti!

assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū vikāle gāmaṁ pavisitvā sabhāyaṁ nisīditvā anekavihitaṁ tiracchānakathaṁ kathessanti, seyyathidaṁ -- rājakathaṁ corakathaṁ ...pe0 ... itibhavābhavakathaṁ iti vā” ti ...pe0 ... saccaṁ kira tumhe, bhikkhave, vikāle gāmaṁ pavisitvā sabhāyaṁ nisīditvā anekavihitaṁ tiracchānakathaṁ kathetha, seyyathidaṁ -- rājakathaṁ corakathaṁ ...pe0 ... itibhavābhavakathaṁ iti vāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, vikāle gāmaṁ pavisitvā sabhāyaṁ nisīditvā anekavihitaṁ tiracchānakathaṁ kathessatha, seyyathidaṁ -- rājakathaṁ corakathaṁ ...pe0 ... itibhavābhavakathaṁ iti vā! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu vikāle gāmaṁ paviseyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

509. tena kho pana samayena sambahulā bhikkhū kosalesu janapade sāvatthiṁ gacchantā sāyaṁ aññataraṁ gāmaṁ upagacchiṁsu. manussā te bhikkhū passitvā etadavocuṁ -- “pavisatha, bhante” ti. atha kho te bhikkhū -- “bhagavatā paṭikkhittaṁ vikāle gāmaṁ pavisitu” nti kukkuccāyantā na pavisiṁsu. corā te bhikkhū acchindiṁsu. atha kho te bhikkhū sāvatthiṁ gantvā bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, āpucchā vikāle gāmaṁ pavisituṁ. evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu anāpucchā vikāle gāmaṁ paviseyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

510. tena kho pana samayena aññataro bhikkhu kosalesu janapade sāvatthiṁ gacchanto sāyaṁ aññataraṁ gāmaṁ upagacchi. manussā taṁ bhikkhuṁ passitvā etadavocuṁ -- “pavisatha, bhante” ti. atha kho so bhikkhu -- “bhagavatā paṭikkhittaṁ anāpucchā vikāle gāmaṁ pavisitu” nti kukkuccāyanto na pāvisi. corā taṁ bhikkhuṁ acchindiṁsu. atha kho so bhikkhu sāvatthiṁ gantvā bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, santaṁ bhikkhuṁ āpucchā vikāle gāmaṁ pavisituṁ. evañca pana, bhikkhave, imaṁ sikkhāpadaṁ uddiseyyātha --

“yo pana bhikkhu santaṁ bhikkhuṁ anāpucchā vikāle gāmaṁ paviseyya, pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

511. tena kho pana samayena aññataro bhikkhu ahinā daṭṭho hoti. aññataro bhikkhu “aggiṁ āharissāmī” ti gāmaṁ gacchati. atha kho so bhikkhu -- “bhagavatā paṭikkhittaṁ santaṁ bhikkhuṁ anāpucchā vikāle gāmaṁ pavisitu” nti kukkuccāyanto na pāvisi ...pe0 ... bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, tathārūpe accāyike karaṇīye santaṁ bhikkhuṁ anāpucchā vikāle gāmaṁ pavisituṁ. evañca pana, bhikkhave, imaṁ sikkhāpadaṁ uddiseyyātha --

512. “yo pana bhikkhu santaṁ bhikkhuṁ anāpucchā vikāle gāmaṁ paviseyya, aññatra tathārūpā accāyikā karaṇīyā, pācittiyan”-ti.

513. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

santo nāma bhikkhu sakkā hoti āpucchā pavisituṁ.

asanto nāma bhikkhu na sakkā hoti āpucchā pavisituṁ.

vikālo nāma majjhanhike vītivatte yāva aruṇuggamanā.

gāmaṁ paviseyyāti parikkhittassa gāmassa parikkhepaṁ atikkamantassa āpatti pācittiyassa. aparikkhittassa gāmassa upacāraṁ okkamantassa āpatti pācittiyassa.

aññatra tathārūpā accāyikā karaṇīyāti ṭhapetvā tathārūpaṁ accāyikaṁ karaṇīyaṁ.

514. vikāle vikālasaññī santaṁ bhikkhuṁ anāpucchā gāmaṁ pavisati, aññatra tathārūpā accāyikā karaṇīyā, āpatti pācittiyassa. vikāle vematiko santaṁ bhikkhuṁ anāpucchā gāmaṁ pavisati, aññatra tathārūpā accāyikā karaṇīyā, āpatti pācittiyassa. vikāle kālasaññī santaṁ bhikkhuṁ anāpucchā gāmaṁ pavisati, aññatra tathārūpā accāyikā karaṇīyā, āpatti pācittiyassa.

kāle vikālasaññī, āpatti dukkaṭassa. kāle vematiko, āpatti dukkaṭassa. kāle kālasaññī, anāpatti.

515. anāpatti tathārūpe accāyike karaṇīye, santaṁ bhikkhuṁ āpucchā pavisati, asantaṁ bhikkhuṁ anāpucchā pavisati, antarārāmaṁ gacchati, bhikkhunupassayaṁ gacchati, titthiyaseyyaṁ gacchati, paṭikkamanaṁ gacchati, gāmena maggo hoti, āpadāsu, ummattakassa, ādikammikassāti.

vikālagāmappavisanasikkhāpadaṁ niṭṭhitaṁ tatiyaṁ.

4. sūcigharasikkhāpadaṁ

516. tena samayena buddho bhagavā sakkesu viharati kapilavatthusmiṁ nigrodhārāme. tena kho pana samayena aññatarena dantakārena bhikkhū pavāritā honti -- “yesaṁ ayyānaṁ sūcigharena attho ahaṁ sūcigharenā” ti. tena kho pana samayena bhikkhū bahū sūcighare viññāpenti. yesaṁ khuddakā sūcigharā te mahante sūcighare viññāpenti. yesaṁ mahantā sūcigharā te khuddake sūcighare viññāpenti. atha kho so dantakāro bhikkhūnaṁ bahū sūcighare karonto na sakkoti aññaṁ vikkāyikaṁ bhaṇḍaṁ kātuṁ, attanāpi na yāpeti, puttadāropissa kilamati. manussā ujjhāyanti khiyyanti vipācenti -- “kathañhi nāma samaṇā sakyaputtiyā na mattaṁ jānitvā bahū sūcighare viññāpessanti! ayaṁ imesaṁ bahū sūcighare karonto na sakkoti aññaṁ vikkāyikaṁ bhaṇḍaṁ kātuṁ, attanāpi na yāpeti, puttadāropissa kilamatī” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhū na mattaṁ jānitvā bahū sūcighare viññāpessantī” ti ...pe0 ... saccaṁ kira, bhikkhave, bhikkhū na mattaṁ jānitvā bahū sūcighare viññāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma te, bhikkhave, moghapurisā na mattaṁ jānitvā bahū sūcighare viññāpessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

517. “yo pana bhikkhu aṭṭhimayaṁ vā dantamayaṁ vā visāṇamayaṁ vā sūcigharaṁ kārāpeyya bhedanakaṁ, pācittiyan”-ti.

518. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

aṭṭhi nāma yaṁ kiñci aṭṭhi.

danto nāma hatthidanto vuccati.

visāṇaṁ nāma yaṁ kiñci visāṇaṁ.

kārāpeyyāti karoti vā kārāpeti vā, payoge dukkaṭaṁ. paṭilābhena bhinditvā pācittiyaṁ desetabbaṁ.

519. attanā vippakataṁ attanā pariyosāpeti, āpatti pācittiyassa. attanā vippakataṁ parehi pariyosāpeti {pariyosāvāpeti (ka0)}, āpatti pācittiyassa. parehi vippakataṁ attanā pariyosāpeti, āpatti pācittiyassa. parehi vippakataṁ parehi pariyosāpeti {pariyosāvāpeti (ka0)}, āpatti pācittiyassa.

aññassatthāya karoti vā kārāpeti vā, āpatti dukkaṭassa. aññena kataṁ paṭilabhitvā paribhuñjati, āpatti dukkaṭassa.

520. anāpatti gaṇṭhikāya {gaṇḍikāya (syā0)}, araṇike, vidhe {vīṭhe (sī0), vīthe (syā0)}, añjaniyā, añjanisalākāya, vāsijaṭe, udakapuñchaniyā, ummattakassa, ādikammikassāti.

sūcigharasikkhāpadaṁ niṭṭhitaṁ catutthaṁ.

5. mañcapīṭhasikkhāpadaṁ

521. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā upanando sakyaputto ucce mañce sayati. atha kho bhagavā sambahulehi bhikkhūhi saddhiṁ senāsanacārikaṁ āhiṇḍanto yenāyasmato upanandassa sakyaputtassa vihāro tenupasaṅkami. addasā kho āyasmā upanando sakyaputto bhagavantaṁ dūratova āgacchantaṁ. disvāna bhagavantaṁ etadavoca -- “āgacchatu me, bhante, bhagavā sayanaṁ passatū” ti. atha kho bhagavā tatova paṭinivattitvā bhikkhū āmantesi -- “āsayato, bhikkhave, moghapuriso veditabbo” ti. atha kho bhagavā āyasmantaṁ upanandaṁ sakyaputtaṁ anekapariyāyena vigarahitvā dubbharatāya ...pe0 ... evañca pana, bhikkhave, imaṁ sikkhāpadaṁ uddiseyyātha --

522. “navaṁ pana bhikkhunā mañcaṁ vā pīṭhaṁ vā kārayamānena aṭṭhaṅgulapādakaṁ kāretabbaṁ sugataṅgulena, aññatra heṭṭhimāya aṭaniyā; taṁ atikkāmayato chedanakaṁ pācittiyan”-ti.

523. navaṁ nāma karaṇaṁ upādāya vuccati.

mañco nāma cattāro mañcā -- masārako, bundikābaddho, kuḷīrapādako, āhaccapādako.

pīṭhaṁ nāma cattāri pīṭhāni -- masārakaṁ, bundikābaddhaṁ, kuḷīrapādakaṁ, āhaccapādakaṁ.

kārayamānenāti karonto vā kārāpento vā.

aṭṭhaṅgulapādakaṁ kāretabbaṁ sugataṅgulena, aññatra heṭṭhimāya aṭaniyāti ṭhapetvā heṭṭhimaṁ aṭaniṁ; taṁ atikkāmetvā karoti vā kārāpeti vā, payoge dukkaṭaṁ, paṭilābhena chinditvā pācittiyaṁ desetabbaṁ.

524. attanā vippakataṁ attanā pariyosāpeti, āpatti pācittiyassa. attanā vippakataṁ parehi pariyosāpeti, āpatti pācittiyassa. parehi vippakataṁ attanā pariyosāpeti, āpatti pācittiyassa. parehi vippakataṁ parehi pariyosāpeti, āpatti pācittiyassa.

aññassatthāya karoti vā kārāpeti vā, āpatti dukkaṭassa. aññena kataṁ paṭilabhitvā paribhuñjati, āpatti dukkaṭassa.

525. anāpatti pamāṇikaṁ karoti, ūnakaṁ karoti, aññena kataṁ pamāṇātikkantaṁ paṭilabhitvā chinditvā paribhuñjati, ummattakassa, ādikammikassāti.

mañcapīṭhasikkhāpadaṁ niṭṭhitaṁ pañcamaṁ.

6. tūlonaddhasikkhāpadaṁ

526. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū mañcampi pīṭhampi tūlonaddhaṁ kārāpenti. manussā vihāracārikaṁ āhiṇḍantā passitvā ujjhāyanti khiyyanti vipācenti -- “kathañhi nāma samaṇā sakyaputtiyā mañcampi pīṭhampi tūlonaddhaṁ kārāpessanti, seyyathāpi gihī kāmabhogino” ti ! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū mañcampi pīṭhampi tūlonaddhaṁ kārāpessantī” ti ...pe0 ... saccaṁ kira tumhe, bhikkhave, mañcampi pīṭhampi tūlonaddhaṁ kārāpethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, mañcampi pīṭhampi tūlonaddhaṁ kārāpessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

527. “yo pana bhikkhu mañcaṁ vā pīṭhaṁ vā tūlonaddhaṁ kārāpeyya, uddālanakaṁ pācittiyan”-ti.

528. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

mañco nāma cattāro mañcā -- masārako, bundikābaddho, kuḷīrapādako, āhaccapādako.

pīṭhaṁ nāma cattāri pīṭhāni -- masārakaṁ, bundikābaddhaṁ, kuḷīrapādakaṁ, āhaccapādakaṁ.

tūlaṁ nāma tīṇi tūlāni -- rukkhatūlaṁ, latātūlaṁ, poṭakitūlaṁ.

kārāpeyyāti karoti vā kārāpeti vā, payoge dukkaṭaṁ. paṭilābhena uddāletvā pācittiyaṁ desetabbaṁ.

529. attanā vippakataṁ attanā pariyosāpeti, āpatti pācittiyassa. attanā vippakataṁ parehi pariyosāpeti, āpatti pācittiyassa. parehi vippakataṁ attanā pariyosāpeti, āpatti pācittiyassa. parehi vippakataṁ parehi pariyosāpeti, āpatti pācittiyassa.

aññassatthāya karoti vā kārāpeti vā, āpatti dukkaṭassa. aññena kataṁ paṭilabhitvā paribhuñjati, āpatti dukkaṭassa.

530. anāpatti āyoge, kāyabandhane, aṁsabaddhake, pattathavikāya, parissāvane, bibbohanaṁ karoti, aññena kataṁ paṭilabhitvā uddāletvā paribhuñjati, ummattakassa, ādikammikassāti.

tūlonaddhasikkhāpadaṁ niṭṭhitaṁ chaṭṭhaṁ.

7. nisīdanasikkhāpadaṁ

531. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavatā bhikkhūnaṁ nisīdanaṁ anuññātaṁ hoti. chabbaggiyā bhikkhū -- “bhagavatā nisīdanaṁ anuññātan”-ti appamāṇikāni nisīdanāni dhārenti. mañcassapi pīṭhassapi puratopi pacchatopi olambenti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū appamāṇikāni nisīdanāni dhāressantī” ti ...pe0 ... saccaṁ kira tumhe, bhikkhave, appamāṇikāni nisīdanāni dhārethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, appamāṇikāni nisīdanāni dhāressatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“nisīdanaṁ pana bhikkhunā kārayamānena pamāṇikaṁ kāretabbaṁ. tatridaṁ pamāṇaṁ -- dīghaso dve vidatthiyo, sugatavidatthiyā; tiriyaṁ diyaḍḍhaṁ. taṁ atikkāmayato chedanakaṁ pācittiyan”-ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

532. tena kho pana samayena āyasmā udāyī mahākāyo hoti. so bhagavato purato nisīdanaṁ paññapetvā samantato samañchamāno nisīdati. atha kho bhagavā āyasmantaṁ udāyiṁ etadavoca -- “kissa tvaṁ, udāyi, nisīdanaṁ samantato samañchasi; seyyathāpi purāṇāsikoṭṭho” ti? “tathā hi pana, bhante, bhagavatā bhikkhūnaṁ atikhuddakaṁ nisīdanaṁ anuññātan”-ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, nisīdanassa dasaṁ vidatthiṁ. evañca pana, bhikkhave, imaṁ sikkhāpadaṁ uddiseyyātha --

533. “nisīdanaṁ pana bhikkhunā kārayamānena pamāṇikaṁ kāretabbaṁ. tatridaṁ pamāṇaṁ -- dīghaso dve vidatthiyo, sugatavidatthiyā; tiriyaṁ diyaḍḍhaṁ. dasā vidatthi. taṁ atikkāmayato chedanakaṁ pācittiyan”-ti.

534. nisīdanaṁ nāma sadasaṁ vuccati.

kārayamānenāti karonto vā kārāpento vā pamāṇikaṁ kāretabbaṁ. tatridaṁ pamāṇaṁ -- dīghaso dve vidatthiyo, sugatavidatthiyā; tiriyaṁ diyaḍḍhaṁ. dasā vidatthi. taṁ atikkāmetvā karoti vā kārāpeti vā, payoge dukkaṭaṁ. paṭilābhena chinditvā pācittiyaṁ desetabbaṁ.

535. attanā vippakataṁ attanā pariyosāpeti, āpatti pācittiyassa. attanā vippakataṁ parehi pariyosāpeti, āpatti pācittiyassa. parehi vippakataṁ attanā pariyosāpeti, āpatti pācittiyassa. parehi vippakataṁ parehi pariyosāpeti, āpatti pācittiyassa.

aññassatthāya karoti vā kārāpeti vā, āpatti dukkaṭassa. aññena kataṁ paṭilabhitvā paribhuñjati, āpatti dukkaṭassa.

536. anāpatti pamāṇikaṁ karoti, ūnakaṁ karoti, aññena kataṁ pamāṇātikkantaṁ paṭilabhitvā chinditvā paribhuñjati, vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti, ummattakassa, ādikammikassāti.

nisīdanasikkhāpadaṁ niṭṭhitaṁ sattamaṁ.

8. kaṇḍuppaṭicchādisikkhāpadaṁ

537. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavatā bhikkhūnaṁ kaṇḍuppaṭicchādi anuññātā hoti. chabbaggiyā bhikkhū -- “bhagavatā kaṇḍuppaṭicchādi anuññātā” ti appamāṇikāyo kaṇḍuppaṭicchādiyo dhārenti; puratopi pacchatopi ākaḍḍhantā āhiṇḍanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū appamāṇikāyo kaṇḍuppaṭicchādiyo dhāressantī” ti ...pe0 ... saccaṁ kira tumhe, bhikkhave, appamāṇikāyo kaṇḍuppaṭicchādiyo dhārethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, appamāṇikāyo kaṇḍuppaṭicchādiyo dhāressatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

538. “kaṇḍuppaṭicchādiṁ pana bhikkhunā kārayamānena pamāṇikā kāretabbā. tatridaṁ pamāṇaṁ -- dīghaso catasso vidatthiyo, sugatavidatthiyā; tiriyaṁ dve vidatthiyo. taṁ atikkāmayato chedanakaṁ pācittiyan”-ti.

539. kaṇḍuppaṭicchādi nāma yassa adhonābhi ubbhajāṇumaṇḍalaṁ kaṇḍu vā pīḷakā vā assāvo vā thullakacchu vā ābādho, tassa paṭicchādanatthāya.

kārayamānenāti karonto vā kārāpento vā. pamāṇikā kāretabbā. tatridaṁ pamāṇaṁ -- dīghaso catasso vidatthiyo, sugatavidatthiyā; tiriyaṁ dve vidatthiyo. taṁ atikkāmetvā karoti vā kārāpeti vā, payoge dukkaṭaṁ. paṭilābhena chinditvā pācittiyaṁ desetabbaṁ.

540. attanā vippakataṁ attanā pariyosāpeti, āpatti pācittiyassa. attanā vippakataṁ parehi pariyosāpeti, āpatti pācittiyassa. parehi vippakataṁ attanā pariyosāpeti, āpatti pācittiyassa. parehi vippakataṁ parehi pariyosāpeti, āpatti pācittiyassa.

aññassatthāya karoti vā kārāpeti vā, āpatti dukkaṭassa. aññena kataṁ paṭilabhitvā paribhuñjati, āpatti dukkaṭassa.

541. anāpatti pamāṇikaṁ karoti, ūnakaṁ karoti, aññena kataṁ pamāṇātikkantaṁ paṭilabhitvā chinditvā paribhuñjati, vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti, ummattakassa, ādikammikassāti.

kaṇḍuppaṭicchādisikkhāpadaṁ niṭṭhitaṁ aṭṭhamaṁ.

9. vassikasāṭikāsikkhāpadaṁ

542. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavatā bhikkhūnaṁ vassikasāṭikā anuññātā hoti. chabbaggiyā bhikkhū -- “bhagavatā vassikasāṭikā anuññātā” ti appamāṇikāyo vassikasāṭikāyo dhārenti. puratopi pacchatopi ākaḍḍhantā āhiṇḍanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū appamāṇikāyo vassikasāṭikāyo dhāressantī” ti ...pe0 ... saccaṁ kira tumhe, bhikkhave, appamāṇikāyo vassikasāṭikāyo dhārethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, appamāṇikāyo vassikasāṭikāyo dhāressatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

543. “vassikasāṭikaṁ pana bhikkhunā kārayamānena pamāṇikā kāretabbā. tatridaṁ pamāṇaṁ -- dīghaso cha vidatthiyo, sugatavidatthiyā; tiriyaṁ aḍḍhateyyā. taṁ atikkāmayato chedanakaṁ pācittiyan”-ti.

544. vassikasāṭikā nāma vassānassa catumāsatthāya.

kārayamānenāti karonto vā kārāpento vā. pamāṇikā kāretabbā. tatridaṁ pamāṇaṁ -- dīghaso cha vidatthiyo, sugatavidatthiyā; tiriyaṁ aḍḍhateyyā. taṁ atikkāmetvā karoti vā kārāpeti vā, payoge dukkaṭaṁ. paṭilābhena chinditvā pācittiyaṁ desetabbaṁ.

545. attanā vippakataṁ attanā pariyosāpeti, āpatti pācittiyassa. attanā vippakataṁ parehi pariyosāpeti, āpatti pācittiyassa. parehi vippakataṁ attanā pariyosāpeti, āpatti pācittiyassa. parehi vippakataṁ parehi pariyosāpeti, āpatti pācittiyassa.

aññassatthāya karoti vā kārāpeti vā, āpatti dukkaṭassa. aññena kataṁ paṭilabhitvā paribhuñjati, āpatti dukkaṭassa.

546. anāpatti pamāṇikaṁ karoti, ūnakaṁ karoti, aññena kataṁ pamāṇātikkantaṁ paṭilabhitvā chinditvā paribhuñjati, vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti, ummattakassa, ādikammikassāti.

vassikasāṭikāsikkhāpadaṁ niṭṭhitaṁ navamaṁ.

10. nandasikkhāpadaṁ

547. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā nando bhagavato mātucchāputto abhirūpo hoti dassanīyo pāsādiko caturaṅgulomako bhagavatā {bhagavato (ka0)}. so sugatacīvarappamāṇaṁ cīvaraṁ dhāreti. addasaṁsu kho therā bhikkhū āyasmantaṁ nandaṁ dūratova āgacchantaṁ. disvāna -- “bhagavā āgacchatī” ti āsanā vuṭṭhahanti. te upagate jānitvā {upagataṁ sañjānitvā (syā0), upagate sañjānitvā (sī0)} ujjhāyanti khiyyanti vipācenti -- “kathañhi nāma āyasmā nando sugatacīvarappamāṇaṁ cīvaraṁ dhāressatī” ti ...pe0 ... saccaṁ kira tvaṁ, nanda, sugatacīvarappamāṇaṁ cīvaraṁ dhāresīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, nanda, sugatacīvarappamāṇaṁ cīvaraṁ dhāressasi! netaṁ, nanda, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

548. “yo pana bhikkhu sugatacīvarappamāṇaṁ cīvaraṁ kārāpeyya atirekaṁ vā, chedanakaṁ pācittiyaṁ. tatridaṁ sugatassa sugatacīvarappamāṇaṁ -- dīghaso nava vidatthiyo, sugatavidatthiyā; tiriyaṁ cha vidatthiyo. idaṁ sugatassa sugatacīvarappamāṇan”-ti.

549. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

sugatacīvarappamāṇaṁ {sugatacīvaraṁ (ka0)} nāma dīghaso nava vidatthiyo, sugatavidatthiyā; tiriyaṁ cha vidatthiyo.

kārāpeyyāti karoti vā kārāpeti vā, payoge dukkaṭaṁ. paṭilābhena chinditvā pācittiyaṁ desetabbaṁ.

550. attanā vippakataṁ attanā pariyosāpeti, āpatti pācittiyassa. attanā vippakataṁ parehi pariyosāpeti, āpatti pācittiyassa. parehi vippakataṁ attanā pariyosāpeti, āpatti pācittiyassa. parehi vippakataṁ parehi pariyosāpeti, āpatti pācittiyassa.

aññassatthāya karoti vā kārāpeti vā, āpatti dukkaṭassa. aññena kataṁ paṭilabhitvā paribhuñjati, āpatti dukkaṭassa.

551. anāpatti ūnakaṁ karoti, aññena kataṁ paṭilabhitvā chinditvā paribhuñjati, vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti, ummattakassa, ādikammikassāti.

nandasikkhāpadaṁ niṭṭhitaṁ dasamaṁ.

ratanavaggo {rājavaggo (sī0)} navamo.

tassuddānaṁ --

rañño ca ratanaṁ santaṁ, sūci mañcañca tūlikaṁ.

nisīdanañca kaṇḍuñca, vassikā sugatena cāti..

uddiṭṭhā kho, āyasmanto, dvenavuti pācittiyā dhammā. tatthāyasmante pucchāmi -- “kaccittha parisuddhā” ? dutiyampi pucchāmi -- “kaccittha parisuddhā” ? tatiyampi pucchāmi -- “kaccittha parisuddhā” ? parisuddhetthāyasmanto, tasmā tuṇhī, evametaṁ dhārayāmīti.

khuddakaṁ samattaṁ.

pācittiyakaṇḍaṁ niṭṭhitaṁ.

6. pāṭidesanīyakaṇḍaṁ

1. paṭhamapāṭidesanīyasikkhāpadaṁ

ime kho panāyasmanto cattāro pāṭidesanīyā

dhammā uddesaṁ āgacchanti.

552. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarā bhikkhunī sāvatthiyaṁ piṇḍāya caritvā paṭikkamanakāle aññataraṁ bhikkhuṁ passitvā etadavoca -- “handāyya, bhikkhaṁ paṭiggaṇhā” ti. “suṭṭhu, bhaginī” ti sabbeva aggahesi. sā upakaṭṭhe kāle nāsakkhi piṇḍāya carituṁ, chinnabhattā ahosi. atha kho sā bhikkhunī dutiyampi divasaṁ ...pe0 ... tatiyampi divasaṁ sāvatthiyaṁ piṇḍāya caritvā paṭikkamanakāle taṁ bhikkhuṁ passitvā etadavoca -- “handāyya, bhikkhaṁ paṭiggaṇhā” ti. “suṭṭhu, bhaginī” ti sabbeva aggahesi. sā upakaṭṭhe kāle nāsakkhi piṇḍāya carituṁ, chinnabhattā ahosi. atha kho sā bhikkhunī catutthe divase rathikāya pavedhentī gacchati. seṭṭhi gahapati rathena paṭipathaṁ āgacchanto taṁ bhikkhuniṁ etadavoca -- “apehāyye” ti. sā vokkamantī tattheva paripati. seṭṭhi gahapati taṁ bhikkhuniṁ khamāpesi -- “khamāhāyye, mayāsi pātitā” ti. “nāhaṁ, gahapati, tayā pātitā. apica, ahameva dubbalā” ti. “kissa pana tvaṁ, ayye, dubbalā” ti? atha kho sā bhikkhunī seṭṭhissa gahapatissa etamatthaṁ ārocesi. seṭṭhi gahapati taṁ bhikkhuniṁ gharaṁ netvā bhojetvā ujjhāyati khiyyati vipāceti -- “kathañhi nāma bhadantā bhikkhuniyā hatthato āmisaṁ paṭiggahessanti! kicchalābho mātugāmo” ti!

assosuṁ kho bhikkhū tassa seṭṭhissa gahapatissa ujjhāyantassa khiyyantassa vipācentassa. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu bhikkhuniyā hatthato āmisaṁ paṭiggahessatī” ti ...pe0 ... saccaṁ kira tvaṁ, bhikkhu, bhikkhuniyā hatthato āmisaṁ paṭiggahesīti ? “saccaṁ, bhagavā” ti. “ñātikā te, bhikkhu, aññātikā” ti? “aññātikā, bhagavā” ti. “aññātako, moghapurisa, aññātikāya na jānāti patirūpaṁ vā appatirūpaṁ vā santaṁ vā asantaṁ vā. kathañhi nāma tvaṁ, moghapurisa, aññātikāya bhikkhuniyā hatthato āmisaṁ paṭiggahessasi! netaṁ, moghapurisa, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

553. “yo pana bhikkhu aññātikāya bhikkhuniyā antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā -- `gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī” 'ti.

554. yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

aññātikā nāma mātito vā. pitito vā yāva sattamā pitāmahayugā asambaddhā.

bhikkhunī nāma ubhatosaṅghe upasampannā.

antaragharaṁ nāma rathikā byūhaṁ siṅghāṭakaṁ gharaṁ.

khādanīyaṁ nāma pañca bhojanāni -- yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.

bhojanīyaṁ nāma pañca bhojanāni -- odano, kummāso, sattu, maccho, maṁsaṁ. “khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti pāṭidesanīyassa.

555. aññātikāya aññātikasaññī antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa. aññātikāya vematiko antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa. aññātikāya ñātikasaññī antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa.

yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. ajjhohāre ajjhohāre āpatti dukkaṭassa. ekatoupasampannāya hatthato khādanīyaṁ vā bhojanīyaṁ vā -- “khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti dukkaṭassa. ñātikāya aññātikasaññī, āpatti dukkaṭassa. ñātikāya vematiko, āpatti dukkaṭassa. ñātikāya ñātikasaññī, anāpatti.

556. anāpatti ñātikāya, dāpeti na deti, upanikkhipitvā deti antarārāme, bhikkhunupassaye, titthiyaseyyāya, paṭikkamane, gāmato nīharitvā deti, yāmakālikaṁ sattāhakālikaṁ yāvajīvikaṁ “sati paccaye paribhuñjā” ti deti, sikkhamānāya, sāmaṇeriyā, ummattakassa, ādikammikassāti.

paṭhamapāṭidesanīyasikkhāpadaṁ niṭṭhitaṁ.

2. dutiyapāṭidesanīyasikkhāpadaṁ

557. tena samayena buddho bhagavā rājagahe viharati veḷuvane kalandakanivāpe. tena kho pana samayena bhikkhū kulesu nimantitā bhuñjanti. chabbaggiyā bhikkhuniyo chabbaggiyānaṁ bhikkhūnaṁ vosāsantiyo ṭhitā honti -- “idha sūpaṁ detha, idha odanaṁ dethā” ti. chabbaggiyā bhikkhū yāvadatthaṁ bhuñjanti. aññe bhikkhū na cittarūpaṁ bhuñjanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū bhikkhuniyo vosāsantiyo na nivāressantī” ti ...pe0 ... saccaṁ kira tumhe, bhikkhave, bhikkhuniyo vosāsantiyo na nivārethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, bhikkhuniyo vosāsantiyo na nivāressatha ! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

558. “bhikkhū paneva kulesu nimantitā bhuñjanti, tatra ce sā {tatra ce (syā0)} bhikkhunī vosāsamānarūpā ṭhitā hoti -- `idha sūpaṁ detha, idha odanaṁ dethā'ti, tehi bhikkhūhi sā bhikkhunī apasādetabbā -- `apasakka tāva, bhagini, yāva bhikkhū bhuñjantī'ti. ekassa cepi {ekassapi ce (sī0 syā0)} bhikkhuno na paṭibhāseyya taṁ bhikkhuniṁ apasādetuṁ -- `apasakka tāva, bhagini, yāva bhikkhū bhuñjantī'ti paṭidesetabbaṁ tehi bhikkhūhi -- `gārayhaṁ, āvuso, dhammaṁ āpajjimhā asappāyaṁ pāṭidesanīyaṁ, taṁ paṭidesemā” 'ti.

559. bhikkhū paneva kulesu nimantitā bhuñjantīti kulaṁ nāma cattāri kulāni -- khattiyakulaṁ, brāhmaṇakulaṁ, vessakulaṁ, suddakulaṁ.

nimantitā bhuñjantīti pañcannaṁ bhojanānaṁ aññatarena bhojanena nimantitā bhuñjanti.

bhikkhunī nāma ubhatosaṅghe upasampannā.

vosāsantī nāma yathāmittatā yathāsandiṭṭhatā yathāsambhattatā yathāsamānupajjhāyakatā yathāsamānācariyakatā -- “idha sūpaṁ detha, idha odanaṁ dethā” ti. esā vosāsantī nāma.

tehi bhikkhūhīti bhuñjamānehi bhikkhūhi.

sā bhikkhunīti yā sā vosāsantī bhikkhunī.

tehi bhikkhūhi sā bhikkhunī apasādetabbā -- “apasakka tāva, bhagini, yāva bhikkhū bhuñjantī” ti. ekassa cepi {ekassapi ce (sī0 syā0)} bhikkhuno anapasādito {anapasādite (sī0 syā0)} -- “khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti pāṭidesanīyassa.

560. upasampannāya upasampannasaññī vosāsantiyā na nivāreti, āpatti pāṭidesanīyassa. upasampannāya vematiko vosāsantiyā na nivāreti, āpatti pāṭidesanīyassa. upasampannāya anupasampannasaññī vosāsantiyā na nivāreti, āpatti pāṭidesanīyassa.

ekatoupasampannāya vosāsantiyā na nivāreti, āpatti dukkaṭassa. anupasampannāya upasampannasaññī, āpatti dukkaṭassa. anupasampannāya vematiko, āpatti dukkaṭassa. anupasampannāya anupasampannasaññī, anāpatti.

561. anāpatti attano bhattaṁ dāpeti na deti, aññesaṁ bhattaṁ deti na dāpeti, yaṁ na dinnaṁ taṁ dāpeti, yattha na dinnaṁ tattha dāpeti, sabbesaṁ samakaṁ dāpeti, sikkhamānā vosāsati, sāmaṇerī vosāsati, pañca bhojanāni ṭhapetvā sabbattha, anāpatti, ummattakassa, ādikammikassāti.

dutiyapāṭidesanīyasikkhāpadaṁ niṭṭhitaṁ.

3. tatiyapāṭidesanīyasikkhāpadaṁ

562. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sāvatthiyaṁ aññataraṁ kulaṁ ubhatopasannaṁ hoti. saddhāya vaḍḍhati, bhogena hāyati, yaṁ tasmiṁ kule uppajjati purebhattaṁ khādanīyaṁ vā bhojanīyaṁ vā taṁ sabbaṁ bhikkhūnaṁ vissajjetvā appekadā anasitā acchanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā na mattaṁ jānitvā paṭiggahessanti! ime imesaṁ datvā appekadā anasitā acchantī” ti!! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, yaṁ kulaṁ saddhāya vaḍḍhati, bhogena hāyati evarūpassa kulassa ñattidutiyena kammena sekkhasammutiṁ dātuṁ. evañca pana, bhikkhave, dātabbā. byattena bhikkhunā paṭibalena saṅgho ñāpetabbo --

563. “suṇātu me, bhante, saṅgho. itthannāmaṁ kulaṁ saddhāya vaḍḍhati, bhogena hāyati. yadi saṅghassa pattakallaṁ, saṅgho itthannāmassa kulassa sekkhasammutiṁ dadeyya. esā ñatti.

“suṇātu me, bhante, saṅgho. itthannāmaṁ kulaṁ saddhāya vaḍḍhati, bhogena hāyati. saṅgho itthannāmassa kulassa sekkhasammutiṁ deti. yassāyasmato khamati itthannāmassa kulassa sekkhasammutiyā dānaṁ, so tuṇhassa; yassa nakkhamati, so bhāseyya.

“dinnā saṅghena itthannāmassa kulassa sekkhasammuti. khamati saṅghassa, tasmā tuṇhī, evametaṁ dhārayāmī” ti.

evañca pana, bhikkhave, imaṁ sikkhāpadaṁ uddiseyyātha --

“yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā -- `gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ taṁ paṭidesemī” 'ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

564. tena kho pana samayena sāvatthiyaṁ ussavo hoti. manussā bhikkhū nimantetvā bhojenti. tampi kho kulaṁ bhikkhū nimantesi. bhikkhū kukkuccāyantā nādhivāsenti -- “paṭikkhittaṁ bhagavatā sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjitu” nti. te ujjhāyanti khiyyanti vipācenti -- “kiṁ nu kho nāma amhākaṁ jīvitena yaṁ ayyā amhākaṁ na paṭiggaṇhantī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, nimantitena sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

“yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu pubbe animantito khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā -- `gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī” 'ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

565. tena kho pana samayena aññataro bhikkhu tassa kulassa kulūpako hoti. atha kho so bhikkhu pubbaṇhasamayaṁ nivāsetvā pattacīvaramādāya yena taṁ kulaṁ tenupasaṅkami; upasaṅkamitvā paññatte āsane nisīdi. tena kho pana samayena so bhikkhu gilāno hoti. atha kho te manussā taṁ bhikkhuṁ etadavocuṁ -- “bhuñjatha, bhante” ti. atha kho so bhikkhu -- “bhagavatā paṭikkhittaṁ animantitena sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjitu” nti kukkuccāyanto na paṭiggahesi; nāsakkhi piṇḍāya carituṁ; chinnabhatto ahosi. atha kho so bhikkhu ārāmaṁ gantvā bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, gilānena bhikkhunā sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

566. “yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu pubbe animantito agilāno khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā -- `gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī” ti.

567. yāni kho pana tāni sekkhasammatāni kulānīti sekkhasammataṁ nāma kulaṁ yaṁ kulaṁ saddhāya vaḍḍhati, bhogena hāyati. evarūpassa kulassa ñattidutiyena kammena sekkhasammuti dinnā hoti.

yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

tathārūpesu sekkhasammatesu kulesūti evarūpesu sekkhasammatesu kulesu.

animantito nāma ajjatanāya vā svātanāya vā animantito, gharūpacāraṁ okkamante nimanteti, eso animantito nāma.

nimantito nāma ajjatanāya vā svātanāya vā nimantito, gharūpacāraṁ anokkamante nimanteti, eso nimantito nāma.

agilāno nāma sakkoti piṇḍāya carituṁ.

gilāno nāma na sakkoti piṇḍāya carituṁ.

khādanīyaṁ nāma pañca bhojanāni -- yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.

bhojanīyaṁ nāma pañca bhojanāni -- odano, kummāso, sattu, maccho, maṁsaṁ.

animantito agilāno “khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti pāṭidesanīyassa.

568. sekkhasammate sekkhasammatasaññī animantito agilāno khādanīyaṁ vā bhojanīyaṁva sahatthā paṭiggahetvā khādati vā bhuñjati vā, āpatti pāṭidesanīyassa. sekkhasammate vematiko ...pe0 ... sekkhasammate asekkhasammatasaññī animantito agilāno khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa.

yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. ajjhohāre ajjhohāre āpatti dukkaṭassa. asekkhasammate sekkhasammatasaññī, āpatti dukkaṭassa. asekkhasammate vematiko, āpatti dukkaṭassa. asekkhasammate asekkhasammatasaññī, anāpatti.

569. anāpatti nimantitassa, gilānassa, nimantitassa vā gilānassa vā sesakaṁ bhuñjati, aññesaṁ bhikkhā tattha paññattā hoti, gharato nīharitvā denti, niccabhatte, salākabhatte, pakkhike, uposathike, pāṭipadike, yāmakālikaṁ sattāhakālikaṁ yāvajīvikaṁ -- “sati paccaye paribhuñjā” ti deti, ummattakassa, ādikammikassāti.

tatiyapāṭidesanīyasikkhāpadaṁ niṭṭhitaṁ.

4. catutthapāṭidesanīyasikkhāpadaṁ

570. tena samayena buddho bhagavā sakkesu viharati kapilavatthusmiṁ nigrodhārāme. tena kho pana samayena sākiyadāsakā avaruddhā honti. sākiyāniyo icchanti āraññakesu senāsanesu bhattaṁ kātuṁ. assosuṁ kho sākiyadāsakā -- “sākiyāniyo kira āraññakesu senāsanesu bhattaṁ kattukāmā” ti. te magge pariyuṭṭhiṁsu. sākiyāniyo paṇītaṁ khādanīyaṁ bhojanīyaṁ ādāya āraññakaṁ senāsanaṁ agamaṁsu. sākiyadāsakā nikkhamitvā sākiyāniyo acchindiṁsu ca dūsesuñca. sākiyā nikkhamitvā te core sabhaṇḍe {saha bhaṇḍena (ka0)} gahetvā ujjhāyanti khiyyanti vipācenti -- “kathañhi nāma bhadantā ārāme core paṭivasante nārocessantī” ti! assosuṁ kho bhikkhū sākiyānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “tena hi, bhikkhave, bhikkhūnaṁ sikkhāpadaṁ paññapessāmi dasa atthavase paṭicca -- saṅghasuṭṭhutāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“yāni kho pana tāni āraññakāni senāsanāni sāsaṅkasammatāni sappaṭibhayāni, yo pana bhikkhu tathārūpesu senāsanesu {senāsanesu viharanto (sī0 syā0)} pubbe appaṭisaṁviditaṁ khādanīyaṁ vā bhojanīyaṁ vā ajjhārāme sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā -- `gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ taṁ paṭidesemī” 'ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

571. tena kho pana samayena aññataro bhikkhu āraññakesu senāsanesu gilāno hoti. manussā khādanīyaṁ vā bhojanīyaṁ vā ādāya āraññakaṁ senāsanaṁ agamaṁsu. atha kho te manussā taṁ bhikkhuṁ etadavocuṁ -- “bhuñjatha, bhante” ti. atha kho so bhikkhu -- “bhagavatā paṭikkhittaṁ āraññakesu senāsanesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjitu” nti kukkuccāyanto na paṭiggahesi, nāsakkhi piṇḍāya carituṁ {pavisituṁ (ka0)}, chinnabhatto ahosi. atha kho so bhikkhu bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, gilānena bhikkhunā āraññakesu senāsanesu pubbe appaṭisaṁviditaṁ khādanīyaṁ vā bhojanīyaṁ vā sahatthā paṭiggahetvā khādituṁ bhuñjituṁ. evañca pana, bhikkhave, imaṁ sikkhāpadaṁ uddiseyyātha --

572. “yāni kho pana tāni āraññakāni senāsanāni sāsaṅkasammatāni sappaṭibhayāni, yo pana bhikkhu tathārūpesu senāsanesu pubbe appaṭisaṁviditaṁ khādanīyaṁ vā bhojanīyaṁ vā ajjhārāme sahatthā paṭiggahetvā agilāno khādeyya vā bhuñjeyya vā, paṭidesetabbaṁ tena bhikkhunā -- `gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī” 'ti.

573. yāni kho pana tāni āraññakāni senāsanānīti āraññakaṁ nāma senāsanaṁ pañcadhanusatikaṁ pacchimaṁ.

sāsaṅkaṁ nāma ārāme ārāmūpacāre corānaṁ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.

sappaṭibhayaṁ nāma ārāme ārāmūpacāre corehi manussā hatā dissanti, viluttā dissanti, ākoṭitā dissanti.

yo panāti yo yādiso ...pe0 ... bhikkhūti ...pe0 ... ayaṁ imasmiṁ atthe adhippeto bhikkhūti.

tathārūpesu senāsanesūti evarūpesu senāsanesu.

appaṭisaṁviditaṁ nāma pañcannaṁ paṭisaṁviditaṁ, etaṁ appaṭisaṁviditaṁ nāma. ārāmaṁ ārāmūpacāraṁ ṭhapetvā paṭisaṁviditaṁ, etaṁ {etampi (sī0)} appaṭisaṁviditaṁ nāma.

paṭisaṁviditaṁ nāma yo koci itthī vā puriso vā ārāmaṁ ārāmūpacāraṁ āgantvā āroceti -- “itthannāmassa, bhante, khādanīyaṁ vā bhojanīyaṁ vā āharissantī” ti. sace sāsaṅkaṁ hoti, sāsaṅkanti ācikkhitabbaṁ; sace sappaṭibhayaṁ hoti, sappaṭibhayanti ācikkhitabbaṁ; sace -- “hotu, bhante, āhariyissatī” ti bhaṇati, corā vattabbā -- “manussā idhūpacaranti apasakkathā” ti. yāguyā paṭisaṁvidite tassā parivāro āhariyyati, etaṁ paṭisaṁviditaṁ nāma. bhattena paṭisaṁvidite tassa parivāro āhariyyati, etaṁ paṭisaṁviditaṁ nāma. khādanīyena paṭisaṁvidite tassa parivāro āhariyyati, etaṁ paṭisaṁviditaṁ nāma. kulena paṭisaṁvidite yo tasmiṁ kule manusso khādanīyaṁ vā bhojanīyaṁ vā āharati, etaṁ paṭisaṁviditaṁ nāma. gāmena paṭisaṁvidite yo tasmiṁ gāme manusso khādanīyaṁ vā bhojanīyaṁ vā āharati, etaṁ paṭisaṁviditaṁ nāma. pūgena paṭisaṁvidite yo tasmiṁ pūge manusso khādanīyaṁ vā bhojanīyaṁ vā āharati, etaṁ paṭisaṁviditaṁ nāma.

khādanīyaṁ nāma pañca bhojanāni -- yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.

bhojanīyaṁ nāma pañca bhojanāni -- odano, kummāso, sattu, maccho, maṁsaṁ.

ajjhārāmo nāma parikkhittassa ārāmassa antoārāmo. aparikkhittassa upacāro.

agilāno nāma sakkoti piṇḍāya carituṁ {gantuṁ (ka0)}.

gilāno nāma na sakkoti piṇḍāya carituṁ {gantuṁ (ka0)}.

appaṭisaṁviditaṁ agilāno “khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti pāṭidesanīyassa.

574. appaṭisaṁvidite appaṭisaṁviditasaññī khādanīyaṁ vā bhojanīyaṁ vā ajjhārāme sahatthā paṭiggahetvā agilāno khādati vā bhuñjati vā, āpatti pāṭidesanīyassa. appaṭisaṁvidite vematiko khādanīyaṁ vā bhojanīyaṁ vā ajjhārāme sahatthā paṭiggahetvā agilāno khādati vā bhuñjati vā, āpatti pāṭidesanīyassa. appaṭisaṁvidite paṭisaṁviditasaññī khādanīyaṁ vā bhojanīyaṁ vā ajjhārāme sahatthā paṭiggahetvā agilāno khādati vā bhuñjati vā, āpatti pāṭidesanīyassa.

yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. ajjhohāre ajjhohāre āpatti dukkaṭassa. paṭisaṁvidite appaṭisaṁviditasaññī, āpatti dukkaṭassa. paṭisaṁvidite vematiko, āpatti dukkaṭassa. paṭisaṁvidite paṭisaṁviditasaññī, anāpatti.

575. anāpatti paṭisaṁvidite, gilānassa, paṭisaṁvidite vā gilānassa vā sesakaṁ bhuñjati, bahārāme paṭiggahetvā antoārāme bhuñjati, tattha jātakaṁ mūlaṁ vā tacaṁ vā pattaṁ vā pupphaṁ vā phalaṁ vā bhuñjati, yāmakālikaṁ sattāhakālikaṁ yāvajīvikaṁ sati paccaye paribhuñjati, ummattakassa, ādikammikassāti.

catutthapāṭidesanīyasikkhāpadaṁ niṭṭhitaṁ.

uddiṭṭhā kho, āyasmanto, cattāro pāṭidesanīyā dhammā. tatthāyasmante pucchāmi -- “kaccittha parisuddhā” ? dutiyampi pucchāmi -- “kaccittha parisuddhā” ? tatiyampi pucchāmi -- “kaccittha parisuddhā” ? parisuddhetthāyasmanto, tasmā tuṇhī, evametaṁ dhārayāmīti.

pāṭidesanīyakaṇḍaṁ niṭṭhitaṁ.

7. sekhiyakaṇḍaṁ

1. parimaṇḍalavaggo

ime kho panāyasmanto sekhiyā

dhammā uddesaṁ āgacchanti.

576. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū puratopi pacchatopi olambentā nivāsenti. manussā ujjhāyanti khiyyanti vipācenti -- “kathañhi nāma samaṇā sakyaputtiyā puratopi pacchatopi olambentā nivāsessanti, seyyathāpi gihī kāmabhogino” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū puratopi pacchatopi olambentā nivāsessantī” ti! atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā chabbaggiye bhikkhū paṭipucchi -- “saccaṁ kira tumhe, bhikkhave, puratopi pacchatopi olambentā nivāsethā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, puratopi pacchatopi olambentā nivāsessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“parimaṇḍalaṁ nivāsessāmīti sikkhā karaṇīyā” ti.

parimaṇḍalaṁ nivāsetabbaṁ nābhimaṇḍalaṁ jāṇumaṇḍalaṁ paṭicchādentena. yo anādariyaṁ paṭicca purato vā pacchato vā olambento nivāseti, āpatti dukkaṭassa.

anāpatti asañcicca, assatiyā, ajānantassa, gilānassa, āpadāsu, ummattakassa,

ādikammikassāti.

paṭhamasikkhāpadaṁ niṭṭhitaṁ.

577. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū puratopi pacchatopi olambentā pārupanti ...pe0 ....

“parimaṇḍalaṁ pārupissāmīti sikkhā karaṇīyā” ti.

parimaṇḍalaṁ pārupitabbaṁ ubho kaṇṇe samaṁ katvā. yo anādariyaṁ paṭicca purato vā pacchato vā olambento pārupati, āpatti dukkaṭassa.

anāpatti asañcicca, assatiyā, ajānantassa, gilānassa, āpadāsu, ummattakassa,

ādikammikassāti.

dutiyasikkhāpadaṁ niṭṭhitaṁ.

578. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū kāyaṁ vivaritvā antaraghare gacchanti ...pe0 ....

“suppaṭicchanno antaraghare gamissāmīti sikkhā karaṇīyā” ti.

suppaṭicchannena antaraghare gantabbaṁ. yo anādariyaṁ paṭicca kāyaṁ vivaritvā antaraghare gacchati, āpatti dukkaṭassa.

anāpatti asañcicca, assatiyā, ajānantassa, gilānassa, āpadāsu, ummattakassa,

ādikammikassāti.

tatiyasikkhāpadaṁ niṭṭhitaṁ.

579. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū kāyaṁ vivaritvā antaraghare nisīdanti ...pe0 ....

“suppaṭicchanno antaraghare nisīdissāmīti sikkhā karaṇīyā” ti.

suppaṭicchannena antaraghare nisīditabbaṁ. yo anādariyaṁ paṭicca kāyaṁ vivaritvā antaraghare nisīdati, āpatti dukkaṭassa.

anāpatti asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.

catutthasikkhāpadaṁ niṭṭhitaṁ.

580. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū hatthampi pādampi kīḷāpentā antaraghare gacchanti ...pe0 ....

“susaṁvuto antaraghare gamissāmīti sikkhā karaṇīyā” ti.

susaṁvutena antaraghare gantabbaṁ. yo anādariyaṁ paṭicca hatthaṁ vā pādaṁ vā kīḷāpento antaraghare gacchati, āpatti dukkaṭassa.

anāpatti asañcicca, assatiyā, ajānantassa, gilānassa, ummattakassa, ādikammikassāti.

pañcamasikkhāpadaṁ niṭṭhitaṁ.

581. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū hatthampi pādampi kīḷāpentā antaraghare nisīdanti ...pe0 ....

“susaṁvuto antaraghare nisīdissāmīti sikkhā karaṇīyā” ti.

susaṁvutena antaraghare nisīditabbaṁ. yo anādariyaṁ paṭicca hatthaṁ vā pādaṁ vā kīḷāpento antaraghare nisīdati, āpatti dukkaṭassa.

anāpatti asañcicca, assatiyā, ajānantassa, gilānassa, ummattakassa, ādikammikassāti.

chaṭṭhasikkhāpadaṁ niṭṭhitaṁ.

582. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū tahaṁ tahaṁ olokentā antaraghare gacchanti ...pe0 ....

“okkhittacakkhu antaraghare gamissāmīti sikkhā karaṇīyā” ti.

okkhittacakkhunā antaraghare gantabbaṁ yugamattaṁ pekkhantena. yo anādariyaṁ paṭicca tahaṁ tahaṁ olokento antaraghare gacchati, āpatti dukkaṭassa.

anāpatti asañcicca, assatiyā, ajānantassa, gilānassa, āpadāsu, ummattakassa,

ādikammikassāti.

sattamasikkhāpadaṁ niṭṭhitaṁ.

583. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū tahaṁ tahaṁ olokentā antaraghare nisīdanti ...pe0 ....

“okkhittacakkhu antaraghare nisīdissāmīti sikkhā karaṇīyā” ti.

okkhittacakkhunā antaraghare nisīditabbaṁ yugamattaṁ pekkhantena. yo anādariyaṁ paṭicca tahaṁ tahaṁ olokento antaraghare nisīdati, āpatti dukkaṭassa.

anāpatti asañcicca, assatiyā, ajānantassa, gilānassa, āpadāsu, ummattakassa,

ādikammikassāti.

aṭṭhamasikkhāpadaṁ niṭṭhitaṁ.

584. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū ukkhittakāya antaraghare gacchanti ...pe0 ....

“na ukkhittakāya antaraghare gamissāmīti sikkhā karaṇīyā” ti.

na ukkhittakāya antaraghare gantabbaṁ. yo anādariyaṁ paṭicca ekato vā ubhato vā ukkhipitvā antaraghare gacchati, āpatti dukkaṭassa.

anāpatti asañcicca, assatiyā, ajānantassa, gilānassa, āpadāsu, ummattakassa,

ādikammikassāti.

navamasikkhāpadaṁ niṭṭhitaṁ.

585. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū ukkhittakāya antaraghare nisīdanti ...pe0 ....

“na ukkhittakāya antaraghare nisīdissāmīti sikkhā karaṇīyā” ti.

na ukkhittakāya antaraghare nisīditabbaṁ. yo anādariyaṁ paṭicca ekato vā ubhato vā ukkhipitvā antaraghare nisīdati, āpatti dukkaṭassa.

anāpatti asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.

dasamasikkhāpadaṁ niṭṭhitaṁ.

parimaṇḍalavaggo paṭhamo.

2. ujjagghikavaggo

586. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū mahāhasitaṁ hasantā antaraghare gacchanti ...pe0 ....

“na ujjagghikāya antaraghare gamissāmīti sikkhā karaṇīyā” ti.

na ujjagghikāya antaraghare gantabbaṁ. yo anādariyaṁ paṭicca mahāhasitaṁ hasanto antaraghare gacchati, āpatti dukkaṭassa.

anāpatti asañcicca, assatiyā, ajānantassa, gilānassa, hasanīyasmiṁ vatthusmiṁ mihitamattaṁ karoti, āpadāsu, ummattakassa, ādikammikassāti.

paṭhamasikkhāpadaṁ niṭṭhitaṁ.

587. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū mahāhasitaṁ hasantā antaraghare nisīdanti ...pe0 ....

“na ujjagghikāya antaraghare nisīdissāmīti sikkhā karaṇīyā” ti.

na ujjagghikāya antaraghare nisīditabbaṁ. yo anādariyaṁ paṭicca mahāhasitaṁ hasanto antaraghare nisīdati, āpatti dukkaṭassa.

anāpatti asañcicca, assatiyā, ajānantassa, gilānassa, hasanīyasmiṁ vatthusmiṁ mihitamattaṁ karoti, āpadāsu, ummattakassa, ādikammikassāti.

dutiyasikkhāpadaṁ niṭṭhitaṁ.

588. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū uccāsaddaṁ mahāsaddaṁ karontā antaraghare gacchanti ...pe0 ....

“appasaddo antaraghare gamissāmīti sikkhā karaṇīyā” ti.

appasaddena antaraghare gantabbaṁ. yo anādariyaṁ paṭicca uccāsaddaṁ mahāsaddaṁ karonto antaraghare gacchati, āpatti dukkaṭassa.

anāpatti asañcicca, assatiyā, ajānantassa, gilānassa, āpadāsu, ummattakassa, ādikammikassāti.

tatiyasikkhāpadaṁ niṭṭhitaṁ.

589. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū uccāsaddaṁ mahāsaddaṁ karontā antaraghare nisīdanti ...pe0 ....

“appasaddo antaraghare nisīdissāmīti sikkhā karaṇīyā” ti.

appasaddena antaraghare nisīditabbaṁ. yo anādariyaṁ paṭicca uccāsaddaṁ mahāsaddaṁ karonto antaraghare nisīdati, āpatti dukkaṭassa.

anāpatti asañcicca ...pe0 ... ādikammikassāti.

catutthasikkhāpadaṁ niṭṭhitaṁ.

590. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū kāyappacālakaṁ antaraghare gacchanti kāyaṁ olambentā ...pe0 ....

“na kāyappacālakaṁ antaraghare gamissāmīti sikkhā karaṇīyā” ti.

na kāyappacālakaṁ antaraghare gantabbaṁ. kāyaṁ paggahetvā gantabbaṁ. yo anādariyaṁ paṭicca kāyappacālakaṁ antaraghare gacchati kāyaṁ olambento, āpatti dukkaṭassa.

anāpatti asañcicca ...pe0 ... ādikammikassāti.

pañcamasikkhāpadaṁ niṭṭhitaṁ.

591. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū kāyappacālakaṁ antaraghare nisīdanti, kāyaṁ olambentā ...pe0 ....

“na kāyappacālakaṁ antaraghare nisīdissāmīti sikkhā karaṇīyā” ti.

na kāyappacālakaṁ antaraghare nisīditabbaṁ. kāyaṁ paggahetvā nisīditabbaṁ. yo anādariyaṁ paṭicca kāyappacālakaṁ antaraghare nisīdati kāyaṁ olambento, āpatti dukkaṭassa.

anāpatti asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.

chaṭṭhasikkhāpadaṁ niṭṭhitaṁ.

592. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū bāhuppacālakaṁ antaraghare gacchanti bāhuṁ olambentā ...pe0 ....

“na bāhuppacālakaṁ antaraghare gamissāmīti sikkhā karaṇīyā” ti.

na bāhuppacālakaṁ antaraghare gantabbaṁ. bāhuṁ paggahetvā gantabbaṁ. yo anādariyaṁ paṭicca bāhuppacālakaṁ antaraghare gacchati bāhuṁ olambento, āpatti dukkaṭassa.

anāpatti asañcicca ...pe0 ... ādikammikassāti.

sattamasikkhāpadaṁ niṭṭhitaṁ.

593. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū bāhuppacālakaṁ antaraghare nisīdanti bāhuṁ olambentā ...pe0 ....

“na bāhuppacālakaṁ antaraghare nisīdissāmīti sikkhā karaṇīyā” ti.

na bāhuppacālakaṁ antaraghare nisīditabbaṁ. bāhuṁ paggahetvā nisīditabbaṁ. yo anādariyaṁ paṭicca bāhuppacālakaṁ antaraghare nisīdati bāhuṁ olambento, āpatti dukkaṭassa.

anāpatti asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.

aṭṭhamasikkhāpadaṁ niṭṭhitaṁ.

594. tena samayena buddho bhagavā sāvatthiyaṁ viharati jetavane anāthapiṇḍakassa ārāme. tena kho pana samayena chabbaggiyā bhikkhū sīsappacālakaṁ antaraghare gacchanti sīsaṁ olambentā ...pe0 ....

“na sīsappacālakaṁ antaraghare gamissāmīti sikkhā karaṇīyā” ti.

na sīsappacālakaṁ antaraghare gantabbaṁ. sīsaṁ paggahetvā gantabbaṁ. yo anādariyaṁ paṭicca sīsappacālakaṁ antaraghare gacchati sīsaṁ olambento, āpatti dukkaṭassa.

anāpatti asañcicca ...pe0 ... ādikammikassāti.

navamasikkhāpadaṁ niṭṭhitaṁ.

595. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū sīsappacālakaṁ antaraghare nisīdanti sīsaṁ olambentā ...pe0 ....

“na sīsappacālakaṁ antaraghare nisīdissāmīti sikkhā karaṇīyā” ti.

na sīsappacālakaṁ antaraghare nisīditabbaṁ. sīsaṁ paggahetvā nisīditabbaṁ. yo anādariyaṁ paṭicca sīsappacālakaṁ antaraghare nisīdati sīsaṁ olambento, āpatti dukkaṭassa.

anāpatti asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.

dasamasikkhāpadaṁ niṭṭhitaṁ.

ujjagghikavaggo dutiyo.

3. khambhakatavaggo

596. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū khambhakatā antaraghare gacchanti ...pe0 ....

“na khambhakato antaraghare gamissāmīti sikkhā karaṇīyā” ti.

na khambhakatena antaraghare gantabbaṁ. yo anādariyaṁ paṭicca ekato vā ubhato vā khambhaṁ katvā antaraghare gacchati, āpatti dukkaṭassa.

anāpatti asañcicca ...pe0 ... ādikammikassāti.

paṭhamasikkhāpadaṁ niṭṭhitaṁ.

597. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū khambhakatā antaraghare nisīdanti ...pe0 ....

“na khambhakato antaraghare nisīdissāmīti sikkhā karaṇīyā” ti.

na khambhakatena antaraghare nisīditabbaṁ. yo anādariyaṁ paṭicca ekato vā ubhato vā khambhaṁ katvā antaraghare nisīdati, āpatti dukkaṭassa.

anāpatti asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.

dutiyasikkhāpadaṁ niṭṭhitaṁ.

598. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū sasīsaṁ pārupitvā antaraghare gacchanti ...pe0 ....

“na oguṇṭhito antaraghare gamissāmīti sikkhā karaṇīyā” ti.

na oguṇṭhitena antaraghare gantabbaṁ. yo anādariyaṁ paṭicca sasīsaṁ pārupitvā antaraghare gacchati, āpatti dukkaṭassa.

anāpatti asañcicca ...pe0 ... ādikammikassāti.

tatiyasikkhāpadaṁ niṭṭhitaṁ.

599. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū sasīsaṁ pārupitvā antaraghare nisīdanti ...pe0 ....

“na oguṇṭhito antaraghare nisīdissāmīti sikkhā karaṇīyā” ti.

na oguṇṭhitena antaraghare nisīditabbaṁ. yo anādariyaṁ paṭicca sasīsaṁ pārupitvā antaraghare nisīdati, āpatti dukkaṭassa.

anāpatti asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.

catutthasikkhāpadaṁ niṭṭhitaṁ.

600. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū ukkuṭikāya antaraghare gacchanti ...pe0 ....

“na ukkuṭikāya antaraghare gamissāmīti sikkhā karaṇīyā” ti.

na ukkuṭikāya antaraghare gantabbaṁ. yo anādariyaṁ paṭicca ukkuṭikāya antaraghare gacchati, āpatti dukkaṭassa.

anāpatti asañcicca ...pe0 ... ādikammikassāti.

pañcamasikkhāpadaṁ niṭṭhitaṁ.

601. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū pallatthikāya {pallattikāya (ka0)} antaraghare nisīdanti ...pe0 ....

“na pallatthikāya antaraghare nisīdissāmīti sikkhā karaṇīyā” ti.

na pallatthikāya antaraghare nisīditabbaṁ. yo anādariyaṁ paṭicca hatthapallatthikāya vā dussapallatthikāya vā antaraghare nisīdati, āpatti dukkaṭassa.

anāpatti asañcicca, assatiyā, ajānantassa, gilānassa, vāsūpagatassa, āpadāsu,

ummattakassa, ādikammikassāti.

chaṭṭhasikkhāpadaṁ niṭṭhitaṁ.

602. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū asakkaccaṁ piṇḍapātaṁ paṭiggaṇhanti chaḍḍetukāmā viya ...pe0 ....

“sakkaccaṁ piṇḍapātaṁ paṭiggahessāmīti sikkhā karaṇīyā” ti.

sakkaccaṁ piṇḍapāto paṭiggahetabbo. yo anādariyaṁ paṭicca asakkaccaṁ piṇḍapātaṁ paṭiggaṇhāti chaḍḍetukāmo viya, āpatti dukkaṭassa.

anāpatti asañcicca ...pe0 ... ādikammikassāti.

sattamasikkhāpadaṁ niṭṭhitaṁ.

603. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū tahaṁ tahaṁ olokentā piṇḍapātaṁ paṭiggaṇhanti, ākirantepi atikkantepi {atikkamantepi (sī0)} na jānanti ...pe0 ....

“pattasaññī piṇḍapātaṁ paṭiggahessāmīti sikkhā karaṇīyā” ti.

pattasaññinā piṇḍapāto paṭiggahetabbo. yo anādariyaṁ paṭicca tahaṁ tahaṁ olokento piṇḍapātaṁ paṭiggaṇhāti, āpatti dukkaṭassa.

anāpatti asañcicca ...pe0 ... ādikammikassāti.

aṭṭhamasikkhāpadaṁ niṭṭhitaṁ.

604. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū piṇḍapātaṁ paṭiggaṇhantā sūpaññeva bahuṁ paṭiggaṇhanti ...pe0 ....

“samasūpakaṁ piṇḍapātaṁ paṭiggahessāmīti sikkhā karaṇīyā” ti.

sūpo nāma dve sūpā -- muggasūpo, māsasūpo. hatthahāriyo samasūpako piṇḍapāto paṭiggahetabbo. yo anādariyaṁ paṭicca sūpaññeva bahuṁ paṭiggaṇhāti, āpatti dukkaṭassa.

anāpatti asañcicca, assatiyā, ajānantassa, gilānassa, rasarase, ñātakānaṁ pavāritānaṁ, aññassatthāya, attano dhanena, āpadāsu, ummattakassa, ādikammikassāti.

navamasikkhāpadaṁ niṭṭhitaṁ.

605. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū thūpīkataṁ piṇḍapātaṁ paṭiggaṇhanti ...pe0 ....

“samatittikaṁ {samatitthikaṁ (ka0)} piṇḍapātaṁ paṭiggahessāmīti sikkhā karaṇīyā” ti.

samatittiko {samatitthikaṁ (ka0)} piṇḍapāto paṭiggahetabbo. yo anādariyaṁ paṭicca thūpīkataṁ piṇḍapātaṁ paṭiggaṇhāti, āpatti dukkaṭassa.

anāpatti asañcicca, assatiyā, ajānantassa, āpadāsu, ummattakassa, ādikammikassāti.

dasamasikkhāpadaṁ niṭṭhitaṁ.

khambhakatavaggo tatiyo.

4. sakkaccavaggo

606. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū asakkaccaṁ piṇḍapātaṁ bhuñjanti abhuñjitukāmā viya ...pe0 ....

“sakkaccaṁ piṇḍapātaṁ bhuñjissāmīti sikkhā karaṇīyā” ti.

sakkaccaṁ piṇḍapāto bhuñjitabbo. yo anādariyaṁ paṭicca asakkaccaṁ piṇḍapātaṁ bhuñjati, āpatti dukkaṭassa.

anāpatti asañcicca, assatiyā, ajānantassa, gilānassa, āpadāsu, ummattakassa,

ādikammikassāti.

paṭhamasikkhāpadaṁ niṭṭhitaṁ.

607. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū tahaṁ tahaṁ olokentā piṇḍapātaṁ bhuñjanti, ākirantepi atikkantepi na jānanti ...pe0 ....

“pattasaññī piṇḍapātaṁ bhuñjissāmīti sikkhā karaṇīyā” ti.

pattasaññinā piṇḍapāto bhuñjitabbo. yo anādariyaṁ paṭicca tahaṁ tahaṁ olokento piṇḍapātaṁ bhuñjati, āpatti dukkaṭassa.

anāpatti asañcicca ...pe0 ... ādikammikassāti.

dutiyasikkhāpadaṁ niṭṭhitaṁ.

608. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū tahaṁ tahaṁ omasitvā {omadditvā (ka0)} piṇḍapātaṁ bhuñjanti ...pe0 ....

“sapadānaṁ piṇḍapātaṁ bhuñjissāmīti sikkhā karaṇīyā” ti.

sapadānaṁ piṇḍapāto bhuñjitabbo. yo anādariyaṁ paṭicca tahaṁ tahaṁ omasitvā {omadditvā (ka0)} piṇḍapātaṁ bhuñjati, āpatti dukkaṭassa.

anāpatti asañcicca, assatiyā, ajānantassa, gilānassa, aññesaṁ dento omasati, aññassa bhājane ākiranto omasati, uttaribhaṅge, āpadāsu, ummattakassa, ādikammikassāti.

tatiyasikkhāpadaṁ niṭṭhitaṁ.

609. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū piṇḍapātaṁ bhuñjantā sūpaññeva bahuṁ bhuñjanti ...pe0 ....

“samasūpakaṁ piṇḍapātaṁ bhuñjissāmīti sikkhā karaṇīyā” ti.

sūpo nāma dve sūpā -- muggasūpo, māsasūpo hatthahāriyo. samasūpako piṇḍapāto bhuñjitabbo. yo anādariyaṁ paṭicca sūpaññeva bahuṁ bhuñjati, āpatti dukkaṭassa.

anāpatti asañcicca, assatiyā, ajānantassa, gilānassa, rasarase, ñātakānaṁ pavāritānaṁ, attano dhanena, āpadāsu, ummattakassa, ādikammikassāti.

catutthasikkhāpadaṁ niṭṭhitaṁ.

610. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū thūpakato omadditvā piṇḍapātaṁ bhuñjanti ...pe0 ....

“na thūpakato omadditvā piṇḍapātaṁ bhuñjissāmīti sikkhā karaṇīyā” ti.

na thūpakato omadditvā piṇḍapāto bhuñjitabbo. yo anādariyaṁ paṭicca thūpakato omadditvā piṇḍapātaṁ bhuñjati āpatti dukkaṭassa.

anāpatti asañcicca, assatiyā, ajānantassa, gilānassa, parittake sese ekato saṁkaḍḍhitvā omadditvā bhuñjati, āpadāsu, ummattakassa, ādikammikassāti.

pañcamasikkhāpadaṁ niṭṭhitaṁ.

611. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū sūpampi byañjanampi odanena paṭicchādenti bhiyyokamyataṁ upādāya ...pe0 ....

“na sūpaṁ vā byañjanaṁ vā odanena paṭicchādessāmi bhiyyokamyataṁ upādāyāti sikkhā karaṇīyā” ti.

na sūpaṁ vā byañjanaṁ vā odanena paṭicchādetabbaṁ bhiyyokamyataṁ upādāya. yo anādariyaṁ paṭicca sūpaṁ vā byañjanaṁ vā odanena paṭicchādeti bhiyyokamyataṁ upādāya, āpatti dukkaṭassa.

anāpatti asañcicca, assatiyā, ajānantassa, sāmikā paṭicchādetvā denti, na bhiyyokamyataṁ upādāya, āpadāsu, ummattakassa, ādikammikassāti.

chaṭṭhasikkhāpadaṁ niṭṭhitaṁ.

612. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū sūpampi odanampi attano atthāya viññāpetvā bhuñjanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā sūpampi odanampi attano atthāya viññāpetvā bhuñjissanti! kassa sampannaṁ na manāpaṁ ! kassa sāduṁ na ruccatī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū sūpampi odanampi attano atthāya viññāpetvā bhuñjissantī” ti ...pe0 ... saccaṁ kira tumhe, bhikkhave, sūpampi odanampi attano atthāya viññāpetvā bhuñjathāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, sūpampi odanampi attano atthāya viññāpetvā bhuñjissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“na sūpaṁ vā odanaṁ vā attano atthāya viññāpetvā bhuñjissāmīti sikkhā karaṇīyā” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

613. tena kho pana samayena bhikkhū gilānā honti. gilānapucchakā bhikkhū gilāne bhikkhū etadavocuṁ -- “kaccāvuso, khamanīyaṁ, kacci yāpanīyan”-ti? “pubbe mayaṁ, āvuso, sūpampi odanampi attano atthāya viññāpetvā bhuñjāma, tena no phāsu hoti. idāni pana -- “bhagavatā paṭikkhittan”-ti kukkuccāyantā na viññāpema, tena no na phāsu hotī” ti. bhagavato etamatthaṁ ārocesuṁ ...pe0 ... anujānāmi, bhikkhave, gilānena bhikkhunā sūpampi odanampi attano atthāya viññāpetvā bhuñjituṁ. evañca pana, bhikkhave, imaṁ sikkhāpadaṁ uddiseyyātha --

“na sūpaṁ vā odanaṁ vā agilāno attano atthāya viññāpetvā bhuñjissāmīti sikkhā karaṇīyā” ti.

na sūpaṁ vā odanaṁ vā agilānena attano atthāya viññāpetvā bhuñjitabbaṁ. yo anādariyaṁ paṭicca sūpaṁ vā odanaṁ vā agilāno attano atthāya viññāpetvā bhuñjati, āpatti dukkaṭassa.

anāpatti asañcicca, assatiyā, ajānantassa, gilānassa, ñātakānaṁ pavāritānaṁ, aññassatthāya, attano dhanena, āpadāsu, ummattakassa, ādikammikassāti.

sattamasikkhāpadaṁ niṭṭhitaṁ.

614. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū ujjhānasaññī paresaṁ pattaṁ olokenti ...pe0 ....

“na ujjhānasaññī paresaṁ pattaṁ olokessāmīti sikkhā karaṇīyā” ti.

na ujjhānasaññinā paresaṁ patto oloketabbo. yo anādariyaṁ paṭicca ujjhānasaññī paresaṁ pattaṁ oloketi, āpatti dukkaṭassa.

anāpatti asañcicca, assatiyā, ajānantassa, “dassāmī” ti vā “dāpessāmī” ti vā oloketi, na ujjhānasaññissa, āpadāsu, ummattakassa, ādikammikassāti.

aṭṭhamasikkhāpadaṁ niṭṭhitaṁ.

615. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū mahantaṁ kabaḷaṁ karonti ...pe0 ....

“nātimahantaṁ kabaḷaṁ karissāmīti sikkhā karaṇīyā” ti.

nātimahanto kabaḷo kātabbo. yo anādariyaṁ paṭicca mahantaṁ kabaḷaṁ karoti, āpatti dukkaṭassa.

anāpatti asañcicca, assatiyā, ajānantassa, gilānassa, khajjake, phalāphale, uttaribhaṅge, āpadāsu, ummattakassa, ādikammikassāti.

navamasikkhāpadaṁ niṭṭhitaṁ.

616. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū dīghaṁ ālopaṁ karonti ...pe0 ....

“parimaṇḍalaṁ ālopaṁ karissāmīti sikkhā karaṇīyā” ti.

parimaṇḍalo ālopo kātabbo. yo anādariyaṁ paṭicca dīghaṁ ālopaṁ karoti, āpatti dukkaṭassa.

anāpatti asañcicca, assatiyā, ajānantassa, gilānassa, khajjake, phalāphale, uttaribhaṅge, āpadāsu, ummattakassa, ādikammikassāti.

dasamasikkhāpadaṁ niṭṭhitaṁ.

sakkaccavaggo catuttho.

5. kabaḷavaggo

617. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū anāhaṭe kabaḷe mukhadvāraṁ vivaranti ...pe0 ....

“na anāhaṭe kabaḷe mukhadvāraṁ vivarissāmīti sikkhā karaṇīyā” ti.

na anāhaṭe kabaḷe mukhadvāraṁ vivaritabbaṁ. yo anādariyaṁ paṭicca anāhaṭe kabaḷe mukhadvāraṁ vivarati, āpatti dukkaṭassa.

anāpatti asañcicca ...pe0 ... ādikammikassāti.

paṭhamasikkhāpadaṁ niṭṭhitaṁ.

618. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū bhuñjamānā sabbaṁ hatthaṁ mukhe pakkhipanti ...pe0 ....

“na bhuñjamāno sabbaṁ hatthaṁ mukhe pakkhipissāmīti sikkhākaraṇīyā” ti.

na bhuñjamānena sabbo hattho mukhe pakkhipitabbo. yo anādariyaṁ paṭicca bhuñjamāno sabbaṁ hatthaṁ mukhe pakkhipati, āpatti dukkaṭassa.

anāpatti asañcicca ...pe0 ... ādikammikassāti.

dutiyasikkhāpadaṁ niṭṭhitaṁ.

619. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū sakabaḷena mukhena byāharanti ...pe0 ....

“na sakabaḷena mukhena byāharissāmīti sikkhā karaṇīyā” ti.

na sakabaḷena mukhena byāharitabbaṁ. yo anādariyaṁ paṭicca sakabaḷena mukhena byāharati, āpatti dukkaṭassa.

anāpatti asañcicca ...pe0 ... ādikammikassāti.

tatiyasikkhāpadaṁ niṭṭhitaṁ.

620. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū piṇḍukkhepakaṁ bhuñjanti ...pe0 ....

“na piṇḍukkhepakaṁ bhuñjissāmīti sikkhā karaṇīyā” ti.

na piṇḍukkhepakaṁ bhuñjitabbaṁ. yo anādariyaṁ paṭicca piṇḍukkhepakaṁ bhuñjati, āpatti dukkaṭassa.

anāpatti asañcicca, assatiyā, ajānantassa, gilānassa, khajjake, phalāphale, āpadāsu, ummattakassa, ādikammikassāti.

catutthasikkhāpadaṁ niṭṭhitaṁ.

621. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū kabaḷāvacchedakaṁ bhuñjanti ...pe0 ....

“na kabaḷāvacchedakaṁ bhuñjissāmīti sikkhā karaṇīyā” ti.

na kabaḷāvacchedakaṁ bhuñjitabbaṁ. yo anādariyaṁ paṭicca kabaḷāvacchedakaṁ bhuñjati, āpatti dukkaṭassa.

anāpatti asañcicca, assatiyā, ajānantassa, gilānassa, khajjake phalāphale, uttaribhaṅge, āpadāsu, ummattakassa, ādikammikassāti.

pañcamasikkhāpadaṁ niṭṭhitaṁ.

622. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū avagaṇḍakārakaṁ bhuñjanti ...pe0 ....

“na avagaṇḍakārakaṁ bhuñjissāmīti sikkhā karaṇīyā” ti.

na avagaṇḍakārakaṁ bhuñjitabbaṁ. yo anādariyaṁ paṭicca ekato vā ubhato vā gaṇḍaṁ katvā bhuñjati, āpatti dukkaṭassa.

anāpatti asañcicca, assatiyā, ajānantassa, gilānassa, phalāphale, āpadāsu, ummattakassa, ādikammikassāti.

chaṭṭhasikkhāpadaṁ niṭṭhitaṁ.

623. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū hatthaniddhunakaṁ bhuñjanti ...pe0 ....

“na hatthaniddhunakaṁ bhuñjissāmīti sikkhā karaṇīyā” ti.

na hatthaniddhunakaṁ bhuñjitabbaṁ. yo anādariyaṁ paṭicca hatthaniddhunakaṁ bhuñjati, āpatti dukkaṭassa.

anāpatti asañcicca, assatiyā, ajānantassa, gilānassa, kacavaraṁ chaḍḍento hatthaṁ niddhunāti, āpadāsu, ummattakassa, ādikammikassāti.

sattamasikkhāpadaṁ niṭṭhitaṁ.

624. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū sitthāvakārakaṁ bhuñjanti ...pe0 ....

“na sitthāvakārakaṁ bhuñjissāmīti sikkhā karaṇīyā” ti.

na sitthāvakārakaṁ bhuñjitabbaṁ. yo anādariyaṁ paṭicca sitthāvakārakaṁ bhuñjati, āpatti dukkaṭassa.

anāpatti asañcicca, assatiyā, ajānantassa, gilānassa, kacavaraṁ chaḍḍento sitthaṁ chaḍḍayati, āpadāsu, ummattakassa, ādikammikassāti.

aṭṭhamasikkhāpadaṁ niṭṭhitaṁ.

625. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū jivhānicchārakaṁ bhuñjanti ...pe0 ....

“na jivhānicchārakaṁ bhuñjissāmīti sikkhā karaṇīyā” ti.

na jivhānicchārakaṁ bhuñjitabbaṁ. yo anādariyaṁ paṭicca jivhānicchārakaṁ bhuñjati, āpatti dukkaṭassa.

anāpatti asañcicca ...pe0 ... ādikammikassāti.

navamasikkhāpadaṁ niṭṭhitaṁ.

626. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū capucapukārakaṁ bhuñjanti ...pe0 ....

“na capucapukārakaṁ bhuñjissāmīti sikkhā karaṇīyā” ti.

na capucapukārakaṁ bhuñjitabbaṁ. yo anādariyaṁ paṭicca capucapukārakaṁ bhuñjati, āpatti dukkaṭassa.

anāpatti asañcicca ...pe0 ... ādikammikassāti.

dasamasikkhāpadaṁ niṭṭhitaṁ.

kabaḷavaggo pañcamo.

6. surusuruvaggo

627. tena samayena buddho bhagavā kosambiyaṁ viharati ghositārāme. tena kho pana samayena aññatarena brāhmaṇena saṅghassa payopānaṁ paṭiyattaṁ hoti. bhikkhū surusurukārakaṁ khīraṁ pivanti. aññataro naṭapubbako bhikkhu evamāha -- “sabboyaṁ maññe saṅgho sītīkato” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu saṅghaṁ ārabbha davaṁ karissatī” ti ...pe0 ... saccaṁ kira tvaṁ, bhikkhu, saṅghaṁ ārabbha davaṁ akāsīti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, saṅghaṁ ārabbha davaṁ karissasi! netaṁ, moghapurisa, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, buddhaṁ vā dhammaṁ vā saṅghaṁ vā ārabbha davo kātabbo. yo kareyya, āpatti dukkaṭassā” ti. atha kho bhagavā taṁ bhikkhuṁ anekapariyāyena vigarahitvā dubbharatāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“na surusurukārakaṁ bhuñjissāmīti sikkhā karaṇīyā” ti.

na surusurukārakaṁ bhuñjitabbaṁ. yo anādariyaṁ paṭicca surusurukārakaṁ bhuñjati, āpatti dukkaṭassa.

anāpatti asañcicca ...pe0 ... ādikammikassāti.

paṭhamasikkhāpadaṁ niṭṭhitaṁ.

628. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū hatthanillehakaṁ bhuñjanti ...pe0 ....

“na hatthanillehakaṁ bhuñjissāmīti sikkhā karaṇīyā” ti.

na hatthanillehakaṁ bhuñjitabbaṁ. yo anādariyaṁ paṭicca hatthanillehakaṁ bhuñjati, āpatti dukkaṭassa.

anāpatti asañcicca ...pe0 ... ādikammikassāti.

dutiyasikkhāpadaṁ niṭṭhitaṁ.

629. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū pattanillehakaṁ bhuñjanti ...pe0 ....

“na pattanillehakaṁ bhuñjissāmīti sikkhā karaṇīyā” ti.

na pattanillehakaṁ bhuñjitabbaṁ. yo anādariyaṁ paṭicca pattanillehakaṁ bhuñjati, āpatti dukkaṭassa.

anāpatti asañcicca, assatiyā, ajānantassa, gilānassa, parittake sese ekato saṅkaḍḍhitvā nillehitvā bhuñjati, āpadāsu, ummattakassa, ādikammikassāti.

tatiyasikkhāpadaṁ niṭṭhitaṁ.

630. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū oṭṭhanillehakaṁ bhuñjanti ...pe0 ....

“na oṭṭhanillehakaṁ bhuñjissāmīti sikkhā karaṇīyā” ti.

na oṭṭhanillehakaṁ bhuñjitabbaṁ. yo anādariyaṁ paṭicca oṭṭhanillehakaṁ bhuñjati, āpatti dukkaṭassa.

anāpatti asañcicca ...pe0 ... ādikammikassāti.

catutthasikkhāpadaṁ niṭṭhitaṁ.

631. tena samayena buddho bhagavā bhaggesu viharati susumāragire {suṁsumāragire (sī0 syā0), saṁsumāragire (ka0)} bhesakaḷāvane migadāye. tena kho pana samayena bhikkhū kokanade {kokanude (ka0)} pāsāde sāmisena hatthena pānīyathālakaṁ paṭiggaṇhanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā sāmisena hatthena pānīyathālakaṁ paṭiggahessanti, seyyathāpi gihī kāmabhogino” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhū sāmisena hatthena pānīyathālakaṁ paṭiggahessantī” ti ...pe0 ... saccaṁ kira, bhikkhave, bhikkhū sāmisena hatthena pānīyathālakaṁ paṭiggaṇhantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma te, bhikkhave, moghapurisā sāmisena hatthena pānīyathālakaṁ paṭiggahessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“na sāmisena hatthena pānīyathālakaṁ paṭiggahessāmīti sikkhā karaṇīyā” ti.

na sāmisena hatthena pānīyathālako paṭiggahetabbo. yo anādariyaṁ paṭicca sāmisena hatthena pānīyathālakaṁ paṭiggaṇhāti, āpatti dukkaṭassa.

anāpatti asañcicca, assatiyā, ajānantassa, gilānassa, “dhovissāmī” ti vā “dhovāpessāmī” ti vā paṭiggaṇhāti, āpadāsu, ummattakassa, ādikammikassāti.

pañcamasikkhāpadaṁ niṭṭhitaṁ.

632. tena samayena buddho bhagavā bhaggesu viharati susumāragire bhesakaḷāvane migadāye. tena kho pana samayena bhikkhū kokanade pāsāde sasitthakaṁ pattadhovanaṁ antaraghare chaḍḍenti. manussā ujjhāyanti khiyyanti vipācenti -- “kathañhi nāma samaṇā sakyaputtiyā sasitthakaṁ pattadhovanaṁ antaraghare chaḍḍessanti, seyyathāpi gihī kāmabhogino” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhū sasitthakaṁ pattadhovanaṁ antaraghare chaḍḍessantī” ti ...pe0 ... saccaṁ kira, bhikkhave, bhikkhū sasitthakaṁ pattadhovanaṁ antaraghare chaḍḍentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma te, bhikkhave, moghapurisā sasitthakaṁ pattadhovanaṁ antaraghare chaḍḍessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“na sasitthakaṁ pattadhovanaṁ antaraghare chaḍḍessāmīti sikkhā karaṇīyā” ti.

na sasitthakaṁ pattadhovanaṁ antaraghare chaḍḍetabbaṁ. yo anādariyaṁ paṭicca sasitthakaṁ pattadhovanaṁ antaraghare chaḍḍeti, āpatti dukkaṭassa.

anāpatti asañcicca, assatiyā, ajānantassa, gilānassa, uddharitvā vā bhinditvā vā paṭiggahe vā nīharitvā vā chaḍḍeti, āpadāsu, ummattakassa, ādikammikassāti.

chaṭṭhasikkhāpadaṁ niṭṭhitaṁ.

633. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū chattapāṇissa dhammaṁ desenti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū chattapāṇissa dhammaṁ desessantī” ti ...pe0 ... saccaṁ kira tumhe, bhikkhave, chattapāṇissa dhammaṁ desethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, chattapāṇissa dhammaṁ desessatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“na chattapāṇissa dhammaṁ desessāmīti sikkhā karaṇīyā” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

634. tena kho pana samayena bhikkhū chattapāṇissa gilānassa dhammaṁ desetuṁ kukkuccāyanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā chattapāṇissa gilānassa dhammaṁ na desessantī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, chattapāṇissa gilānassa dhammaṁ desetuṁ. evañca pana, bhikkhave, imaṁ sikkhāpadaṁ uddiseyyātha --

“na chattapāṇissa agilānassa dhammaṁ desessāmīti sikkhā karaṇīyā” ti.

chattaṁ nāma tīṇi chattāni -- setacchattaṁ, kilañjacchattaṁ, paṇṇacchattaṁ maṇḍalabaddhaṁ salākabaddhaṁ.

dhammo nāma buddhabhāsito sāvakabhāsito isibhāsito devatābhāsito atthūpasañhito dhammūpasañhito.

deseyyāti padena deseti, pade pade āpatti dukkaṭassa. akkharāya deseti, akkharakkharāya āpatti dukkaṭassa. na chattapāṇissa agilānassa dhammo desetabbo. yo anādariyaṁ paṭicca chattapāṇissa agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

sattamasikkhāpadaṁ niṭṭhitaṁ.

635. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū daṇḍapāṇissa dhammaṁ desenti ...pe0 ....

“na daṇḍapāṇissa agilānassa dhammaṁ desessāmīti sikkhā karaṇīyā” ti.

daṇḍo nāma majjhimassa purisassa catuhattho daṇḍo. tato ukkaṭṭho adaṇḍo, omako adaṇḍo.

na daṇḍapāṇissa agilānassa dhammo desetabbo. yo anādariyaṁ paṭicca daṇḍapāṇissa agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

aṭṭhamasikkhāpadaṁ niṭṭhitaṁ.

636. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū satthapāṇissa dhammaṁ desenti ...pe0 ....

“na satthapāṇissa agilānassa dhammaṁ desessāmīti sikkhā karaṇīyā” ti.

satthaṁ nāma ekatodhāraṁ ubhatodhāraṁ paharaṇaṁ.

na satthapāṇissa agilānassa dhammo desetabbo. yo anādariyaṁ paṭicca satthapāṇissa agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

navamasikkhāpadaṁ niṭṭhitaṁ.

637. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū āvudhapāṇissa dhammaṁ desenti ...pe0 ....

“na āvudhapāṇissa agilānassa dhammaṁ desessāmīti sikkhā karaṇīyā” ti.

āvudhaṁ nāma cāpo kodaṇḍo.

na āvudhapāṇissa agilānassa dhammo desetabbo. yo anādariyaṁ paṭicca āvudhapāṇissa agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

dasamasikkhāpadaṁ niṭṭhitaṁ.

surusuruvaggo chaṭṭho.

7. pādukavaggo

638. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū pādukāruḷhassa dhammaṁ desenti ...pe0 ....

“na pādukāruḷhassa agilānassa dhammaṁ desessāmīti sikkhā karaṇīyā” ti.

na pādukāruḷhassa agilānassa dhammo desetabbo. yo anādariyaṁ paṭicca akkantassa vā paṭimukkassa vā omukkassa vā agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

paṭhamasikkhāpadaṁ niṭṭhitaṁ.

639. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū upāhanāruḷhassa dhammaṁ desenti ...pe0 ....

“na upāhanāruḷhassa agilānassa dhammaṁ desessāmīti sikkhākaraṇīyā” ti.

na upāhanāruḷhassa agilānassa dhammo desetabbo. yo anādariyaṁ paṭicca akkantassa vā paṭimukkassa vā omukkassa vā agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

dutiyasikkhāpadaṁ niṭṭhitaṁ.

640. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū yānagatassa dhammaṁ desenti ...pe0 ....

“na yānagatassa agilānassa dhammaṁ desessāmīti sikkhā karaṇīyā” ti.

yānaṁ nāma vayhaṁ ratho sakaṭaṁ sandamānikā sivikā pāṭaṅkī.

na yānagatassa agilānassa dhammo desetabbo. yo anādariyaṁ paṭicca yānagatassa agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

tatiyasikkhāpadaṁ niṭṭhitaṁ.

641. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū sayanagatassa dhammaṁ desenti ...pe0 ....

“na sayanagatassa agilānassa dhammaṁ desessāmīti sikkhā karaṇīyā” ti.

na sayanagatassa agilānassa dhammo desetabbo. yo anādariyaṁ paṭicca antamaso chamāyampi nipannassa sayanagatassa agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

catutthasikkhāpadaṁ niṭṭhitaṁ.

642. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū pallatthikāya nisinnassa dhammaṁ desenti ...pe0 ....

“na pallatthikāya nisinnassa agilānassa dhammaṁ desessāmīti sikkhā karaṇīyā” ti.

na pallatthikāya nisinnassa agilānassa dhammo desetabbo. yo anādariyaṁ paṭicca hatthapallatthikāya vā dussapallatthikāya vā nisinnassa agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

pañcamasikkhāpadaṁ niṭṭhitaṁ.

643. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū veṭhitasīsassa dhammaṁ desenti ...pe0 ....

“na veṭhitasīsassa agilānassa dhammaṁ desessāmīti sikkhā karaṇīyā” ti.

veṭhitasīso nāma kesantaṁ na dassāpetvā veṭhito hoti.

na veṭhitasīsassa agilānassa dhammo desetabbo. yo anādariyaṁ paṭicca veṭhitasīsassa agilānassa dhammaṁ deseti, āpatti dukkaṭassa.

anāpatti asañcicca, assatiyā, ajānantassa, gilānassa, kesantaṁ vivarāpetvā deseti, āpadāsu, ummattakassa, ādikammikassāti.

chaṭṭhasikkhāpadaṁ niṭṭhitaṁ.

644. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū oguṇṭhitasīsassa dhammaṁ desenti ...pe0 ....

“na oguṇṭhitasīsassa agilānassa dhammaṁ desessāmīti sikkhā karaṇīyā” ti.

oguṇṭhitasīso nāma sasīsaṁ pāruto vuccati.

na oguṇṭhitasīsassa agilānassa dhammo desetabbo. yo anādariyaṁ paṭicca oguṇṭhitasīsassa agilānassa dhammaṁ deseti, āpatti dukkaṭassa.

anāpatti asañcicca, assatiyā, ajānantassa, gilānassa, sīsaṁ vivarāpetvā deseti, āpadāsu, ummattakassa, ādikammikassāti.

sattamasikkhāpadaṁ niṭṭhitaṁ.

645. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū chamāya nisīditvā āsane nisinnassa dhammaṁ desenti ...pe0 ....

“na chamāyaṁ nisīditvā āsane nisinnassa agilānassa dhammaṁ desessāmīti sikkhā karaṇīyā” ti.

na chamāyaṁ nisīditvā {nisinnena (aṭṭhakathā)} āsane nisinnassa agilānassa dhammo desetabbo. yo anādariyaṁ paṭicca chamāyaṁ nisīditvā āsane nisinnassa agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

aṭṭhamasikkhāpadaṁ niṭṭhitaṁ.

646. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū nīce āsane nisīditvā ucce āsane nisinnassa dhammaṁ desenti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū nīce āsane nisīditvā ucce āsane nisinnassa dhammaṁ desessantī” ti ...pe0 ... saccaṁ kira tumhe, bhikkhave, nīce āsane nisīditvā ucce āsane nisinnassa dhammaṁ desethāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, nīce āsane nisīditvā ucce āsane nisinnassa dhammaṁ desessatha! netaṁ, moghapurisā, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

647. “bhūtapubbaṁ, bhikkhave, bārāṇasiyaṁ aññatarassa chapakassa {chavakassa (syā0)} pajāpati gabbhinī ahosi. atha kho, bhikkhave, sā chapakī taṁ chapakaṁ etadavoca -- `gabbhinīmhi, ayyaputta! icchāmi ambaṁ khāditu'nti. `natthi ambaṁ {ambo (syā0)}, akālo ambassā'ti. `sace na labhissāmi marissāmī'ti. tena kho pana samayena, rañño ambo dhuvaphalo hoti. atha kho, bhikkhave, so chapako yena so ambo tenupasaṅkami; upasaṅkamitvā taṁ ambaṁ abhiruhitvā nilīno acchi. atha kho, bhikkhave, rājā purohitena brāhmaṇena saddhiṁ yena so ambo tenupasaṅkami; upasaṅkamitvā ucce āsane nisīditvā mantaṁ pariyāpuṇāti. atha kho, bhikkhave, tassa chapakassa etadahosi -- `yāva adhammiko ayaṁ rājā, yatra hi nāma ucce āsane nisīditvā mantaṁ pariyāpuṇissati. ayañca brāhmaṇo adhammiko, yatra hi nāma nīce āsane nisīditvā ucce āsane nisinnassa mantaṁ vācessati. ahañcamhi adhammiko, yohaṁ itthiyā kāraṇā rañño ambaṁ avaharāmi. sabbamidaṁ carimaṁ kata'nti tattheva paripati.

{imā gāthāyo jā0 1.4.33-35 jātake aññathā dissanti} “ubho atthaṁ na jānanti, ubho dhammaṁ na passare.

yo cāyaṁ mantaṁ vāceti, yo cādhammenadhīyati..

“sālīnaṁ odano bhutto, sucimaṁsūpasecano.

tasmā dhamme na vattāmi, dhammo ariyebhi vaṇṇito..

“dhiratthu taṁ dhanalābhaṁ, yasalābhañca brāhmaṇa.

yā vutti vinipātena, adhammacaraṇena vā..

“paribbaja mahābrahme, pacantaññepi pāṇino.

mā tvaṁ adhammo ācarito, asmā kumbhamivābhidā” ti..

“tadāpi me, bhikkhave, amanāpā nīce āsane nisīditvā ucce āsane nisinnassa mantaṁ vācetuṁ, kimaṅga pana etarahi na amanāpā bhavissati nīce āsane nisīditvā ucce āsane nisinnassa dhammaṁ desetuṁ. netaṁ, bhikkhave, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“na nīce āsane nisīditvā ucce āsane nisinnassa agilānassa dhammaṁ desessāmīti sikkhā karaṇīyā” ti.

na nīce āsane nisīditvā ucce āsane nisinnassa agilānassa dhammo desetabbo. yo anādariyaṁ paṭicca nīce āsane nisīditvā ucce āsane nisinnassa agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

navamasikkhāpadaṁ niṭṭhitaṁ.

648. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū ṭhitā nisinnassa dhammaṁ desenti ...pe0 ....

“na ṭhito nisinnassa agilānassa dhammaṁ desessāmīti sikkhā karaṇīyā” ti.

na ṭhitena nisinnassa agilānassa dhammo desetabbo. yo anādariyaṁ paṭicca ṭhito nisinnassa agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

dasamasikkhāpadaṁ niṭṭhitaṁ.

649. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū pacchato gacchantā purato gacchantassa dhammaṁ desenti ...pe0 ....

“na pacchato gacchanto purato gacchantassa agilānassa dhammaṁ desessāmīti sikkhā karaṇīyā” ti.

na pacchato gacchantena purato gacchantassa agilānassa dhammo desetabbo. yo anādariyaṁ paṭicca pacchato gacchanto purato gacchantassa agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

ekādasamasikkhāpadaṁ niṭṭhitaṁ.

650. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū uppathena gacchantā pathena gacchantassa dhammaṁ desenti ...pe0 ....

“na uppathena gacchanto pathena gacchantassa agilānassa dhammaṁ desessāmīti sikkhā karaṇīyā” ti.

na uppathena gacchantena pathena gacchantassa agilānassa dhammo desetabbo. yo anādariyaṁ paṭicca uppathena gacchanto pathena gacchantassa agilānassa dhammaṁ deseti, āpatti dukkaṭassa.

anāpatti asañcicca ...pe0 ... ādikammikassāti.

dvādasamasikkhāpadaṁ niṭṭhitaṁ.

651. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū ṭhitā uccārampi passāvampi karonti ...pe0 ....

“na ṭhito agilāno uccāraṁ vā passāvaṁ vā karissāmīti sikkhā karaṇīyā” ti.

na ṭhitena agilānena uccāro vā passāvo vā kātabbo. yo anādariyaṁ paṭicca ṭhito agilāno uccāraṁ vā passāvaṁ vā karoti, āpatti dukkaṭassa.

anāpatti asañcicca ...pe0 ... ādikammikassāti.

terasamasikkhāpadaṁ niṭṭhitaṁ.

652. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū harite uccārampi passāvampi kheḷampi karonti ...pe0 ....

“na harite agilāno uccāraṁ vā passāvaṁ vā kheḷaṁ vā karissāmīti sikkhā karaṇīyā” ti.

na harite agilānena uccāro vā passāvo vā kheḷo vā kātabbo. yo anādariyaṁ paṭicca harite agilāno uccāraṁ vā passāvaṁ vā kheḷaṁ vā karoti, āpatti dukkaṭassa.

anāpatti asañcicca, assatiyā, ajānantassa, gilānassa, appaharite kato haritaṁ ottharati, āpadāsu, ummattakassa, ādikammikassāti.

cuddasamasikkhāpadaṁ niṭṭhitaṁ.

653. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū udake uccārampi passāvampi kheḷampi karonti. manussā ujjhāyanti khiyyanti vipācenti -- “kathañhi nāma samaṇā sakyaputtiyā udake uccārampi passāvampi kheḷampi karissanti, seyyathāpi gihī kāmabhogino” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū udake uccārampi passāvampi kheḷampi karissantī” ti ...pe0 ... saccaṁ kira tumhe, bhikkhave, udake uccārampi passāvampi kheḷampi karothāti? “saccaṁ, bhagavā” ti. vigarahi buddho bhagavā ...pe0 ... kathañhi nāma tumhe, moghapurisā, udake uccārampi passāvampi kheḷampi karissatha! netaṁ, moghapurisā, appasannānaṁ vā pasādāya ...pe0 ... evañca pana, bhikkhave, imaṁ sikkhāpadaṁ uddiseyyātha --

“na udake uccāraṁ vā passāvaṁ vā kheḷaṁ vā karissāmīti sikkhā karaṇīyā” ti.

evañcidaṁ bhagavatā bhikkhūnaṁ sikkhāpadaṁ paññattaṁ hoti.

654. tena kho pana samayena gilānā bhikkhū udake uccārampi passāvampi kheḷampi kātuṁ kukkuccāyanti. bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, gilānena bhikkhunā udake uccārampi passāvampi kheḷampi kātuṁ. evañca pana, bhikkhave, imaṁ sikkhāpadaṁ uddiseyyātha --

“na udake agilāno uccāraṁ vā passāvaṁ vā kheḷaṁ vā karissāmīti sikkhā karaṇīyā” ti.

na udake agilānena uccāro vā passāvo vā kheḷo vā kātabbo. yo anādariyaṁ paṭicca udake agilāno uccāraṁ vā passāvaṁ vā kheḷaṁ vā karoti, āpatti dukkaṭassa.

anāpatti asañcicca, assatiyā, ajānantassa, gilānassa, thale kato udakaṁ ottharati, āpadāsu, ummattakassa, khittacittassa, vedanāṭṭassa, ādikammikassāti.

pannarasamasikkhāpadaṁ niṭṭhitaṁ.

pādukavaggo sattamo.

uddiṭṭhā kho, āyasmanto, sekhiyā dhammā. tatthāyasmante pucchāmi -- “kaccittha parisuddhā” ? dutiyampi pucchāmi -- “kaccittha parisuddhā” ? tatiyampi pucchāmi -- “kaccittha parisuddhā” ? parisuddhetthāyasmanto, tasmā tuṇhī, evametaṁ dhārayāmīti.

sekhiyā niṭṭhitā.

sekhiyakaṇḍaṁ niṭṭhitaṁ.

8. adhikaraṇasamathā

ime kho panāyasmanto satta adhikaraṇasamathā

dhammā uddesaṁ āgacchanti.

655. uppannuppannānaṁ adhikaraṇānaṁ samathāya vūpasamāya sammukhāvinayo dātabbo, sativinayo dātabbo, amūḷhavinayo dātabbo, paṭiññāya kāretabbaṁ, yebhuyyasikā, tassapāpiyasikā, tiṇavatthārakoti.

uddiṭṭhā kho, āyasmanto, satta adhikaraṇasamathā dhammā. tatthāyasmante pucchāmi -- “kaccittha parisuddhā” ? dutiyampi pucchāmi -- “kaccittha parisuddhā” ? tatiyampi pucchāmi -- “kaccittha parisuddhā” ? parisuddhetthāyasmanto, tasmā tuṇhī, evametaṁ dhārayāmīti.

adhikaraṇasamathā niṭṭhitā.

uddiṭṭhaṁ kho, āyasmanto, nidānaṁ; uddiṭṭhā cattāro pārājikā dhammā; uddiṭṭhā terasa saṅghādisesā dhammā; uddiṭṭhā dve aniyatā dhammā; uddiṭṭhā tiṁsa nissaggiyā pācittiyā dhammā; uddiṭṭhā dvenavuti pācittiyā dhammā; uddiṭṭhā cattāro pāṭidesanīyā dhammā; uddiṭṭhā sekhiyā dhammā; uddiṭṭhā satta adhikaraṇasamathā dhammā. ettakaṁ tassa bhagavato suttāgataṁ suttapariyāpannaṁ anvaddhamāsaṁ uddesaṁ āgacchati. tattha sabbeheva samaggehi sammodamānehi avivadamānehi sikkhitabbanti.

mahāvibhaṅgo niṭṭhito.

.. namo tassa bhagavato arahato sammāsambuddhassa..

bhikkhunīvibhaṅgo

1. pārājikakaṇḍaṁ (bhikkhunīvibhaṅgo)

1. paṭhamapārājikaṁ

656. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sāḷho migāranattā bhikkhunisaṅghassa vihāraṁ kattukāmo hoti. atha kho sāḷho migāranattā bhikkhuniyo upasaṅkamitvā etadavoca -- “icchāmahaṁ, ayye, bhikkhunisaṅghassa vihāraṁ kātuṁ. detha me navakammikaṁ bhikkhuni” nti. tena kho pana samayena catasso bhaginiyo bhikkhunīsu pabbajitā honti -- nandā, nandavatī, sundarīnandā, thullanandāti. tāsu sundarīnandā bhikkhunī taruṇapabbajitā abhirūpā hoti dassanīyā pāsādikā paṇḍitā byattā medhāvinī dakkhā analasā, tatrupāyāya vīmaṁsāya samannāgatā, alaṁ kātuṁ alaṁ saṁvidhātuṁ. atha kho bhikkhunisaṅgho sundarīnandaṁ bhikkhuniṁ sammannitvā sāḷhassa migāranattuno navakammikaṁ adāsi. tena kho pana samayena sundarīnandā bhikkhunī sāḷhassa migāranattuno nivesanaṁ abhikkhaṇaṁ gacchati -- “vāsiṁ detha, parasuṁ {pharasuṁ (syā0 ka0)} detha, kuṭhāriṁ {kudhāriṁ (ka0)} detha, kuddālaṁ detha, nikhādanaṁ dethā” ti. sāḷhopi migāranattā bhikkhunupassayaṁ abhikkhaṇaṁ gacchati katākataṁ jānituṁ. te abhiṇhadassanena paṭibaddhacittā ahesuṁ.

atha kho sāḷho migāranattā sundarīnandaṁ bhikkhuniṁ dūsetuṁ okāsaṁ alabhamāno etadevatthāya bhikkhunisaṅghassa bhattaṁ akāsi. atha kho sāḷho migāranattā bhattagge āsanaṁ paññapento -- “ettakā bhikkhuniyo ayyāya sundarīnandāya vuḍḍhatarā” ti ekamantaṁ āsanaṁ paññapesi “ettakā navakatarā” ti -- ekamantaṁ āsanaṁ paññapesi. paṭicchanne okāse nikūṭe sundarīnandāya bhikkhuniyā āsanaṁ paññapesi, yathā therā bhikkhuniyo jāneyyuṁ -- “navakānaṁ bhikkhunīnaṁ santike nisinnā” ti; navakāpi bhikkhuniyo jāneyyuṁ -- “therānaṁ bhikkhunīnaṁ santike nisinnā” ti. atha kho sāḷho migāranattā bhikkhunisaṅghassa kālaṁ ārocāpesi -- “kālo, ayye, niṭṭhitaṁ bhattan”-ti. sundarīnandā bhikkhunī sallakkhetvā -- “na bahukato sāḷho migāranattā bhikkhunisaṅghassa bhattaṁ akāsi; maṁ so dūsetukāmo. sacāhaṁ gamissāmi vissaro me bhavissatī” ti, antevāsiniṁ bhikkhuniṁ āṇāpesi -- “gaccha me piṇḍapātaṁ nīhara. yo ce maṁ pucchati, `gilānā'ti paṭivedehī” ti. “evaṁ, ayye” ti kho sā bhikkhunī sundarīnandāya bhikkhuniyā paccassosi.

tena kho pana samayena sāḷho migāranattā bahidvārakoṭṭhake ṭhito hoti sundarīnandaṁ bhikkhuniṁ paṭipucchanto -- “kahaṁ, ayye, ayyā sundarīnandā? kahaṁ, ayye, ayyā sundarīnandā” ti? evaṁ vutte sundarīnandāya bhikkhuniyā antevāsinī bhikkhunī sāḷhaṁ migāranattāraṁ etadavoca -- “gilānāvuso; piṇḍapātaṁ nīharissāmī” ti. atha kho sāḷho migāranattā -- “yampāhaṁ atthāya {yaṁpāhaṁ (syā0)} bhikkhunisaṅghassa bhattaṁ akāsiṁ ayyāya sundarīnandāya kāraṇā” ti manusse āṇāpetvā -- “bhikkhunisaṅghaṁ bhattena parivisathā” ti vatvā yena bhikkhunupassayo tenupasaṅkami. tena kho pana samayena sundarīnandā bhikkhunī bahārāmakoṭṭhake ṭhitā hoti sāḷhaṁ migāranattāraṁ patimānentī. addasā kho sundarīnandā bhikkhunī sāḷhaṁ migāranattāraṁ dūratova āgacchantaṁ. disvāna upassayaṁ pavisitvā sasīsaṁ pārupitvā mañcake nipajji. atha kho sāḷho migāranattā yena sundarīnandā bhikkhunī tenupasaṅkami; upasaṅkamitvā sundarīnandaṁ bhikkhuniṁ etadavoca -- “kiṁ te, ayye, aphāsu, kissa nipannāsī” ti? “evañhetaṁ, āvuso, hoti yā anicchantaṁ icchatī” ti. “kyāhaṁ taṁ, ayye, na icchissāmi? api cāhaṁ okāsaṁ na labhāmi taṁ dūsetu” nti. avassuto avassutāya sundarīnandāya bhikkhuniyā kāyasaṁsaggaṁ samāpajji.

tena kho pana samayena aññatarā bhikkhunī jarādubbalā caraṇagilānā sundarīnandāya bhikkhuniyā avidūre nipannā hoti. addasā kho sā bhikkhunī sāḷhaṁ migāranattāraṁ avassutaṁ avassutāya sundarīnandāya bhikkhuniyā kāyasaṁsaggaṁ samāpajjantaṁ. disvāna ujjhāyati khiyyati vipāceti -- “kathañhi nāma ayyā sundarīnandā avassutā avassutassa purisapuggalassa kāyasaṁsaggaṁ sādiyissatī” ti ! atha kho sā bhikkhunī bhikkhunīnaṁ etamatthaṁ ārocesi. yā tā bhikkhuniyo appicchā santuṭṭhā lajjiniyo kukkuccikā sikkhākāmā tā ujjhāyanti khiyyanti vipācenti -- “kathañhi nāma ayyā sundarīnandā avassutā avassutassa purisapuggalassa kāyasaṁsaggaṁ sādiyissatī” ti! atha kho tā bhikkhuniyo bhikkhūnaṁ etamatthaṁ ārocesuṁ. ye te bhikkhū appicchā santuṭṭhā lajjino kukkuccakā sikkhākāmā te ujjhāyanti khiyyanti vipācenti -- “kathañhi nāma sundarīnandā bhikkhunī avassutā avassutassa purisapuggalassa kāyasaṁsaggaṁ sādiyissatī” ti!

atha kho te bhikkhū sundarīnandaṁ bhikkhuniṁ anekapariyāyena vigarahitvā bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, sundarīnandā bhikkhunī avassutā avassutassa purisapuggalassa kāyasaṁsaggaṁ sādiyatī” ti {sādiyīti (ka0)}? “saccaṁ, bhagavā” ti. vigarahi buddho bhagavā -- “ananucchavikaṁ, bhikkhave, sundarīnandāya bhikkhuniyā ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma, bhikkhave, sundarīnandā bhikkhunī avassutā avassutassa purisapuggalassa kāyasaṁsaggaṁ sādiyissati! netaṁ, bhikkhave, appasannānaṁ vā pasādāya pasannānaṁ vā bhiyyobhāvāya. atha khvetaṁ, bhikkhave, appasannānañceva appasādāya pasannānañca ekaccānaṁ aññathattāyā” ti. atha kho bhagavā sundarīnandaṁ bhikkhuniṁ anekapariyāyena vigarahitvā dubbharatāya dupposatāya mahicchatāya asantuṭṭhitāya {asantuṭṭhatāya (syā0), asantuṭṭhiyā (ka0)} saṅgaṇikāya kosajjassa avaṇṇaṁ bhāsitvā, anekapariyāyena subharatāya suposatāya appicchassa santuṭṭhassa {santuṭṭhiyā (ka0)} sallekhassa dhutassa pāsādikassa apacayassa vīriyārambhassa vaṇṇaṁ bhāsitvā, bhikkhūnaṁ tadanucchavikaṁ tadanulomikaṁ dhammiṁ kathaṁ katvā bhikkhū āmantesi -- “tena hi, bhikkhave, bhikkhunīnaṁ sikkhāpadaṁ paññapessāmi dasa atthavase paṭicca -- saṅghasuṭṭhutāya, saṅghaphāsutāya, dummaṅkūnaṁ bhikkhunīnaṁ niggahāya, pesalānaṁ bhikkhunīnaṁ phāsuvihārāya, diṭṭhadhammikānaṁ āsavānaṁ saṁvarāya, samparāyikānaṁ āsavānaṁ paṭighātāya, appasannānaṁ pasādāya, pasannānaṁ bhiyyobhāvāya, saddhammaṭṭhitiyā vinayānuggahāya. evañca pana, bhikkhave, bhikkhuniyo imaṁ sikkhāpadaṁ uddisantu --

657. “yā pana bhikkhunī avassutā avassutassa purisapuggalassa adhakkhakaṁ ubbhajāṇumaṇḍalaṁ āmasanaṁ vā parāmasanaṁ vā gahaṇaṁ vā chupanaṁ vā paṭipīḷanaṁ vā sādiyeyya, ayampi pārājikā hoti asaṁvāsā ubbhajāṇumaṇḍalikā” ti.

658. yā panāti yā yādisā yathāyuttā yathājaccā yathānāmā yathāgottā yathāsīlā yathāvihārinī yathāgocarā therā vā navā vā majjhimā vā, esā vuccati yā panāti.

bhikkhunīti bhikkhikāti bhikkhunī; bhikkhācariyaṁ ajjhupagatāti bhikkhunī; bhinnapaṭadharāti bhikkhunī ; samaññāya bhikkhunī; paṭiññāya bhikkhunī; ehi bhikkhunīti bhikkhunī; tīhi saraṇagamanehi upasampannāti bhikkhunī; bhadrā bhikkhunī; sārā bhikkhunī; sekhā bhikkhunī; asekhā bhikkhunī; samaggena ubhatosaṅghena ñatticatutthena kammena akuppena ṭhānārahena upasampannāti bhikkhunī. tatra yāyaṁ bhikkhunī samaggena ubhatosaṅghena ñatticatutthena kammena akuppena ṭhānārahena upasampannā, ayaṁ imasmiṁ atthe adhippetā bhikkhunīti.

avassutā nāma sārattā apekkhavatī paṭibaddhacittā.

avassuto nāma sāratto apekkhavā paṭibaddhacitto.

purisapuggalo nāma manussapuriso na yakkho na peto na tiracchānagato viññū paṭibalo kāyasaṁsaggaṁ samāpajjituṁ.

adhakkhakanti heṭṭhakkhakaṁ.

ubbhajāṇumaṇḍalanti uparijāṇumaṇḍalaṁ.

āmasanaṁ nāma āmaṭṭhamattaṁ.

parāmasanaṁ nāma itocito ca sañcopanaṁ.

gahaṇaṁ nāma gahitamattaṁ.

chupanaṁ nāma phuṭṭhamattaṁ.

paṭipīḷanaṁ vā sādiyeyyāti aṅgaṁ gahetvā nippīḷanaṁ sādiyati.

ayampīti purimāyo upādāya vuccati.

pārājikā hotīti seyyathāpi nāma puriso sīsacchinno abhabbo tena sarīrabandhanena jīvituṁ, evameva bhikkhunī avassutā avassutassa purisapuggalassa adhakkhakaṁ ubbhajāṇumaṇḍalaṁ āmasanaṁ vā parāmasanaṁ vā gahaṇaṁ vā chupanaṁ vā paṭipīḷanaṁ vā sādiyantī assamaṇī hoti asakyadhītā. tena vuccati pārājikā hotīti.

asaṁvāsāti saṁvāso nāma ekakammaṁ ekuddeso samasikkhatā, eso saṁvāso nāma. so tāya saddhiṁ natthi, tena vuccati asaṁvāsāti.

659. ubhatoavassute adhakkhakaṁ ubbhajāṇumaṇḍalaṁ kāyena kāyaṁ āmasati, āpatti pārājikassa. kāyena kāyapaṭibaddhaṁ āmasati, āpatti thullaccayassa. kāyapaṭibaddhena kāyaṁ āmasati, āpatti thullaccayassa. kāyapaṭibaddhena kāyapaṭibaddhaṁ āmasati, āpatti dukkaṭassa.

nissaggiyena kāyaṁ āmasati, āpatti dukkaṭassa. nissaggiyena kāyapaṭibaddhaṁ āmasati, āpatti dukkaṭassa. nissaggiyena nissaggiyaṁ āmasati, āpatti dukkaṭassa.

ubbhakkhakaṁ adhojāṇumaṇḍalaṁ kāyena kāyaṁ āmasati, āpatti thullaccayassa. kāyena kāyapaṭibaddhaṁ āmasati, āpatti dukkaṭassa. kāyapaṭibaddhena kāyaṁ āmasati, āpatti dukkaṭassa. kāyapaṭibaddhena kāyapaṭibaddhaṁ āmasati, āpatti dukkaṭassa.

nissaggiyena kāyaṁ āmasati, āpatti dukkaṭassa. nissaggiyena kāyapaṭibaddhaṁ āmasati, āpatti dukkaṭassa. nissaggiyena nissaggiyaṁ āmasati, āpatti dukkaṭassa.

660. ekatoavassute adhakkhakaṁ ubbhajāṇumaṇḍalaṁ kāyena kāyaṁ āmasati, āpatti thullaccayassa. kāyena kāyapaṭibaddhaṁ āmasati, āpatti dukkaṭassa. kāyapaṭibaddhena kāyaṁ āmasati, āpatti dukkaṭassa. kāyapaṭibaddhena kāyapaṭibaddhaṁ āmasati, āpatti dukkaṭassa.

nissaggiyena kāyaṁ āmasati, āpatti dukkaṭassa. nissaggiyena kāyapaṭibaddhaṁ āmasati, āpatti dukkaṭassa. nissaggiyena nissaggiyaṁ āmasati, āpatti dukkaṭassa.

ubbhakkhakaṁ adhojāṇumaṇḍalaṁ kāyena kāyaṁ āmasati, āpatti dukkaṭassa. kāyena kāyapaṭibaddhaṁ āmasati, āpatti dukkaṭassa. kāyapaṭibaddhena kāyaṁ āmasati, āpatti dukkaṭassa. kāyapaṭibaddhena kāyapaṭibaddhaṁ āmasati, āpatti dukkaṭassa.

nissaggiyena kāyaṁ āmasati, āpatti dukkaṭassa. nissaggiyena kāyapaṭibaddhaṁ āmasati, āpatti dukkaṭassa. nissaggiyena nissaggiyaṁ āmasati, āpatti dukkaṭassa.

661. ubhatoavassute yakkhassa vā petassa vā paṇḍakassa vā tiracchānagatamanussaviggahassa vā adhakkhakaṁ ubbhajāṇumaṇḍalaṁ kāyena kāyaṁ āmasati, āpatti thullaccayassa. kāyena kāyapaṭibaddhaṁ āmasati, āpatti dukkaṭassa. kāyapaṭibaddhena kāyaṁ āmasati, āpatti dukkaṭassa. kāyapaṭibaddhena kāyapaṭibaddhaṁ āmasati, āpatti dukkaṭassa.

nissaggiyena kāyaṁ āmasati, āpatti dukkaṭassa. nissaggiyena kāyapaṭibaddhaṁ āmasati, āpatti dukkaṭassa. nissaggiyena nissaggiyaṁ āmasati, āpatti dukkaṭassa.

ubbhakkhakaṁ adhojāṇumaṇḍalaṁ kāyena kāyaṁ āmasati, āpatti dukkaṭassa. kāyena kāyapaṭibaddhaṁ āmasati, āpatti dukkaṭassa. kāyapaṭibaddhena kāyaṁ āmasati, āpatti dukkaṭassa. kāyapaṭibaddhena kāyapaṭibaddhaṁ āmasati, āpatti dukkaṭassa.

nissaggiyena kāyaṁ āmasati, āpatti dukkaṭassa. nissaggiyena kāyapaṭibaddhaṁ āmasati, āpatti dukkaṭassa. nissaggiyena nissaggiyaṁ āmasati, āpatti dukkaṭassa.

662. ekatoavassute adhakkhakaṁ ubbhajāṇumaṇḍalaṁ kāyena kāyaṁ āmasati, āpatti dukkaṭassa. kāyena kāyapaṭibaddhaṁ āmasati, āpatti dukkaṭassa. kāyapaṭibaddhena kāyaṁ āmasati, āpatti dukkaṭassa. kāyapaṭibaddhena kāyapaṭibaddhaṁ āmasati, āpatti dukkaṭassa.

nissaggiyena kāyaṁ āmasati, āpatti dukkaṭassa. nissaggiyena kāyapaṭibaddhaṁ āmasati, āpatti dukkaṭassa. nissaggiyena nissaggiyaṁ āmasati, āpatti dukkaṭassa.

ubbhakkhakaṁ adhojāṇumaṇḍalaṁ kāyena kāyaṁ āmasati, āpatti dukkaṭassa. kāyena kāyapaṭibaddhaṁ āmasati, āpatti dukkaṭassa. kāyapaṭibaddhena kāyaṁ āmasati, āpatti dukkaṭassa. kāyapaṭibaddhena kāyapaṭibaddhaṁ āmasati, āpatti dukkaṭassa.

nissaggiyena kāyaṁ āmasati, āpatti dukkaṭassa. nissaggiyena kāyapaṭibaddhaṁ āmasati, āpatti dukkaṭassa. nissaggiyena nissaggiyaṁ āmasati, āpatti dukkaṭassa.

663. anāpatti asañcicca, assatiyā, ajānantiyā, asādiyantiyā, ummattikāya, khittacittāya, vedanāṭṭāya, ādikammikāyāti.

paṭhamapārājikaṁ samattaṁ {bhikkhunivibhaṅge sikkhāpadagaṇanā bhikkhūhi

asādhāraṇavasena pakāsitāti veditabbā}.

2. dutiyapārājikaṁ

664. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sundarīnandā bhikkhunī sāḷhena migāranattunā gabbhinī hoti. yāva gabbho taruṇo ahosi tāva chādesi. paripakke gabbhe vibbhamitvā vijāyi. bhikkhuniyo thullanandaṁ bhikkhuniṁ etadavocuṁ -- “sundarīnandā kho, ayye, aciravibbhantā vijātā. kacci no sā bhikkhunīyeva samānā gabbhinī” ti? “evaṁ, ayye” ti. “kissa pana tvaṁ, ayye, jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodesi na gaṇassa ārocesī” ti? “yo etissā avaṇṇo mayheso avaṇṇo, yā etissā akitti mayhesā akitti, yo etissā ayaso mayheso ayaso, yo etissā alābho mayheso alābho. kyāhaṁ, ayye, attano avaṇṇaṁ attano akittiṁ attano ayasaṁ attano alābhaṁ paresaṁ ārocessāmī” ti? yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodessati na gaṇassa ārocessatī” ti! atha kho tā bhikkhuniyo bhikkhūnaṁ etamatthaṁ ārocesuṁ. bhikkhū {ye te bhikkhū ...pe0 ... (?)} bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, thullanandā bhikkhunī jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodeti {paṭicodesi ... ārocesīti (ka0)} na gaṇassa ārocetī” ti {paṭicodesi ... ārocesīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodessati na gaṇassa ārocessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

665. “yā pana bhikkhunī jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodeyya na gaṇassa āroceyya, yadā ca sā ṭhitā vā assa cutā vā nāsitā vā avassaṭā vā, sā pacchā evaṁ vadeyya -- `pubbevāhaṁ, ayye, aññāsiṁ etaṁ bhikkhuniṁ evarūpā ca evarūpā ca sā bhaginīti, no ca kho attanā paṭicodessaṁ na gaṇassa ārocessa'nti, ayampi pārājikā hoti asaṁvāsā vajjappaṭicchādikā” ti.

666. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

jānāti nāma sāmaṁ vā jānāti, aññe vā tassā ārocenti, sā vā āroceti.

pārājikaṁ dhammaṁ ajjhāpannanti aṭṭhannaṁ pārājikānaṁ aññataraṁ pārājikaṁ ajjhāpannaṁ.

nevattanā paṭicodeyyāti na sayaṁ codeyya.

na gaṇassa āroceyyāti na aññāsaṁ bhikkhunīnaṁ āroceyya.

yadā ca sā ṭhitā vā assa cutā vāti ṭhitā nāma saliṅge ṭhitā vuccati. cutā nāma kālaṅkatā vuccati. nāsitā nāma sayaṁ vā vibbhantā hoti aññehi vā nāsitā. avassaṭā nāma titthāyatanaṁ saṅkantā vuccati. sā pacchā evaṁ vadeyya -- “pubbevāhaṁ, ayye, aññāsiṁ etaṁ bhikkhuniṁ evarūpā ca evarūpā ca sā bhaginī” ti.

no ca kho attanā paṭicodessanti sayaṁ vā na codessaṁ.

na gaṇassa ārocessanti na aññāsaṁ bhikkhunīnaṁ ārocessaṁ.

ayampīti purimāyo upādāya vuccati.

pārājikā hotīti seyyathāpi nāma paṇḍupalāso bandhanā pamutto abhabbo haritatthāya, evameva bhikkhunī jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodessāmi na gaṇassa ārocessāmīti dhuraṁ nikkhittamatte assamaṇī hoti asakyadhītā. tena vuccati pārājikā hotīti.

asaṁvāsāti saṁvāso nāma ekakammaṁ ekuddeso samasikkhatā. eso saṁvāso nāma. so tāya saddhiṁ natthi. tena vuccati asaṁvāsāti.

667. anāpatti “saṅghassa bhaṇḍanaṁ vā kalaho vā viggaho vā vivādo vā bhavissatī” ti nāroceti, “saṅghabhedo vā saṅgharāji vā bhavissatī” ti nāroceti, “ayaṁ kakkhaḷā pharusā jīvitantarāyaṁ vā brahmacariyantarāyaṁ vā karissatī” ti nāroceti, aññā patirūpā bhikkhuniyo apassantī nāroceti, nacchādetukāmā nāroceti, paññāyissati sakena kammenāti nāroceti, ummattikāya ...pe0 ... ādikammikāyāti.

dutiyapārājikaṁ samattaṁ.

3. tatiyapārājikaṁ

668. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī samaggena saṅghena ukkhittaṁ ariṭṭhaṁ bhikkhuṁ gaddhabādhipubbaṁ anuvattati. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā bhikkhunī samaggena saṅghena ukkhittaṁ ariṭṭhaṁ bhikkhuṁ gaddhabādhipubbaṁ anuvattissatī” ti ...pe0 ... saccaṁ kira, bhikkhave, thullanandā bhikkhunī samaggena saṅghena ukkhittaṁ ariṭṭhaṁ bhikkhuṁ gaddhabādhipubbaṁ anuvattatīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī samaggena saṅghena ukkhittaṁ ariṭṭhaṁ bhikkhuṁ gaddhabādhipubbaṁ anuvattissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

669. “yā pana bhikkhunī samaggena saṅghena ukkhittaṁ bhikkhuṁ dhammena vinayena satthusāsanena anādaraṁ appaṭikāraṁ akatasahāyaṁ tamanuvatteyya, sā bhikkhunī bhikkhunīhi evamassa vacanīyā -- `eso kho, ayye, bhikkhu samaggena saṅghena ukkhitto dhammena vinayena satthusāsanena anādaro appaṭikāro akatasahāyo, māyye, etaṁ bhikkhuṁ anuvattī'ti. evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya. yāvatatiyaṁ ce samanubhāsiyamānā taṁ paṭinissajjeyya, iccetaṁ kusalaṁ. no ce paṭinissajjeyya, ayampi pārājikā hoti asaṁvāsā ukkhittānuvattikā” ti.

670. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

samaggo nāma saṅgho samānasaṁvāsako samānasīmāyaṁ ṭhito.

ukkhitto nāma āpattiyā adassane vā appaṭikamme vā appaṭinissagge vā {adassanena vā appaṭikammena vā appaṭinissaggena vā (ka0), adassane vā appaṭikamme vā pāpikāya diṭṭhiyā appaṭinissagge vā (?)} ukkhitto.

dhammena vinayenāti yena dhammena yena vinayena.

satthusāsanenāti jinasāsanena buddhasāsanena.

anādaro nāma saṅghaṁ vā gaṇaṁ vā puggalaṁ vā kammaṁ vā nādiyati.

appaṭikāro nāma ukkhitto anosārito.

akatasahāyo nāma samānasaṁvāsakā bhikkhū vuccanti sahāyā. so tehi saddhiṁ natthi, tena vuccati akatasahāyoti.

tamanuvatteyyāti yaṁdiṭṭhiko so hoti yaṁkhantiko yaṁruciko, sāpi taṁdiṭṭhikā hoti taṁkhantikā taṁrucikā.

sā bhikkhunīti yā sā ukkhittānuvattikā bhikkhunī.

bhikkhunīhīti aññāhi bhikkhunīhi. yā passanti yā suṇanti tāhi vattabbā -- “eso kho, ayye, bhikkhu samaggena saṅghena ukkhitto dhammena vinayena satthusāsanena anādaro appaṭikāro akatasahāyo. māyye, etaṁ bhikkhuṁ anuvattī” ti. dutiyampi vattabbā. tatiyampi vattabbā. sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. sutvā na vadanti, āpatti dukkaṭassa. sā bhikkhunī saṅghamajjhampi ākaḍḍhitvā vattabbā -- “eso kho, ayye, bhikkhu samaggena saṅghena ukkhitto dhammena vinayena satthusāsanena anādaro appaṭikāro akatasahāyo. māyye, etaṁ bhikkhuṁ anuvattī” ti. dutiyampi vattabbā. tatiyampi vattabbā. sace paṭinissajjati, iccetaṁ kusalaṁ. no ce paṭinissajjati, āpatti dukkaṭassa. sā bhikkhunī samanubhāsitabbā. evañca pana, bhikkhave, samanubhāsitabbā. byattāya bhikkhuniyā paṭibalāya saṅgho ñāpetabbo --

671. “suṇātu me, ayye, saṅgho. ayaṁ itthannāmā bhikkhunī samaggena saṅghena ukkhittaṁ bhikkhuṁ dhammena vinayena satthusāsanena anādaraṁ appaṭikāraṁ akatasahāyaṁ tamanuvattati, sā taṁ vatthuṁ na paṭinissajjati. yadi saṅghassa pattakallaṁ, saṅgho itthannāmaṁ bhikkhuniṁ samanubhāseyya tassa vatthussa paṭinissaggāya. esā ñatti.

“suṇātu me, ayye, saṅgho. ayaṁ itthannāmā bhikkhunī samaggena saṅghena ukkhittaṁ bhikkhuṁ dhammena vinayena satthusāsanena anādaraṁ appaṭikāraṁ akatasahāyaṁ tamanuvattati. sā taṁ vatthuṁ na paṭinissajjati. saṅgho itthannāmaṁ bhikkhuniṁ samanubhāsati tassa vatthussa paṭinissaggāya. yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“samanubhaṭṭhā saṅghena itthannāmā bhikkhunī tassa vatthussa paṭinissaggāya. khamati saṅghassa, tasmā tuṇhī, evametaṁ dhārayāmī” ti.

ñattiyā dukkaṭaṁ, dvīhi kammavācāhi thullaccayā, kammavācā pariyosāne āpatti pārājikassa.

ayampīti purimāyo upādāya vuccati.

pārājikā hotīti seyyathāpi nāma puthusilā dvedhā bhinnā appaṭisandhikā hoti, evameva bhikkhunī yāvatatiyaṁ samanubhāsanāya na paṭinissajjantī assamaṇī hoti asakyadhītā. tena vuccati pārājikā hotīti.

asaṁvāsāti saṁvāso nāma ekakammaṁ ekuddeso samasikkhatā. eso saṁvāso nāma. so tāya saddhiṁ natthi. tena vuccati asaṁvāsāti.

672. dhammakamme dhammakammasaññā na paṭinissajjati, āpatti pārājikassa. dhammakamme vematikā na paṭinissajjati, āpatti pārājikassa. dhammakamme adhammakammasaññā na paṭinissajjati, āpatti pārājikassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā, āpatti dukkaṭassa.

673. anāpatti asamanubhāsantiyā, paṭinissajjantiyā, ummattikāya ...pe0 ... ādikammikāyāti.

tatiyapārājikaṁ samattaṁ.

4. catutthapārājikaṁ

674. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo avassutā avassutassa purisapuggalassa hatthaggahaṇampi sādiyanti, saṅghāṭikaṇṇaggahaṇampi sādiyanti, santiṭṭhantipi, sallapantipi, saṅketampi gacchanti, purisassapi abbhāgamanaṁ sādiyanti, channampi anupavisanti, kāyampi tadatthāya upasaṁharanti etassa asaddhammassa paṭisevanatthāya. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo avassutā avassutassa purisapuggalassa hatthaggahaṇampi sādiyissanti, saṅghāṭikaṇṇaggahaṇampi sādiyissanti, santiṭṭhissantipi, sallapissantipi, saṅketampi gacchissanti, purisassapi abbhāgamanaṁ sādiyissanti, channampi anupavisissanti, kāyampi tadatthāya upasaṁharissanti etassa asaddhammassa paṭisevanatthāyā” ti ...pe0 ... saccaṁ kira, bhikkhave, chabbaggiyā bhikkhuniyo avassutā avassutassa purisapuggalassa hatthaggahaṇampi sādiyanti, saṅghāṭikaṇṇaggahaṇampi sādiyanti, santiṭṭhantipi, sallapantipi, saṅketampi gacchanti, purisassapi abbhāgamanaṁ sādiyanti, channampi anupavisanti, kāyampi tadatthāya upasaṁharanti etassa asaddhammassa paṭisevanatthāyāti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo avassutā avassutassa purisapuggalassa hatthaggahaṇampi sādiyissanti, saṅghāṭikaṇṇaggahaṇampi sādiyissanti, santiṭṭhissantipi, sallapissantipi, saṅketampi gacchissanti, purisassapi abbhāgamanaṁ sādiyissanti, channampi anupavisissanti, kāyampi tadatthāya upasaṁharissanti etassa asaddhammassa paṭisevanatthāya! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

675. “yā pana bhikkhunī avassutā avassutassa purisapuggalassa hatthaggahaṇaṁ vā sādiyeyya, saṅghāṭikaṇṇaggahaṇaṁ vā sādiyeyya, santiṭṭheyya vā, sallapeyya vā, saṅketaṁ vā gaccheyya, purisassa vā abbhāgamanaṁ sādiyeyya, channaṁ vā anupaviseyya, kāyaṁ vā tadatthāya upasaṁhareyya etassa asaddhammassa paṭisevanatthāya, ayampi pārājikā hoti asaṁvāsā aṭṭhavatthukā” ti.

676. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

avassutā nāma sārattā apekkhavatī paṭibaddhacittā.

avassuto nāma sāratto apekkhavā paṭibaddhacitto.

purisapuggalo nāma manussapuriso, na yakkho na peto na tiracchānagato viññū paṭibalo kāyasaṁsaggaṁ samāpajjituṁ.

hatthaggahaṇaṁ vā sādiyeyyāti hattho nāma kapparaṁ upādāya yāva agganakhā. etassa asaddhammassa paṭisevanatthāya ubbhakkhakaṁ adhojāṇumaṇḍalaṁ gahaṇaṁ sādiyati, āpatti thullaccayassa.

saṅghāṭikaṇṇaggahaṇaṁ vā sādiyeyyāti etassa asaddhammassa paṭisevanatthāya nivatthaṁ vā pārutaṁ vā gahaṇaṁ sādiyati, āpatti thullaccayassa.

santiṭṭheyya vāti etassa asaddhammassa paṭisevanatthāya purisassa hatthapāse tiṭṭhati, āpatti thullaccayassa.

sallapeyya vāti etassa asaddhammassa paṭisevanatthāya purisassa hatthapāse ṭhitā sallapati, āpatti thullaccayassa.

saṅketaṁ vā gaccheyyāti etassa asaddhammassa paṭisevanatthāya purisena -- “itthannāmaṁ okāsaṁ {idaṁ padaṁ aṭṭhakathāyaṁ na dissati} āgacchā” ti -- vuttā gacchati. pade pade āpatti dukkaṭassa. purisassa hatthapāsaṁ okkantamatte āpatti thullaccayassa.

purisassa vā abbhāgamanaṁ sādiyeyyāti etassa asaddhammassa paṭisevanatthāya purisassa abbhāgamanaṁ sādiyati, āpatti dukkaṭassa. hatthapāsaṁ okkantamatte āpatti thullaccayassa.

channaṁ vā anupaviseyyāti etassa asaddhammassa paṭisevanatthāya yena kenaci paṭicchannaṁ okāsaṁ paviṭṭhamatte āpatti thullaccayassa.

kāyaṁ vā tadatthāya upasaṁhareyyāti etassa asaddhammassa paṭisevanatthāya purisassa hatthapāse ṭhitā kāyaṁ upasaṁharati, āpatti thullaccayassa.

ayampīti purimāyo upādāya vuccati.

pārājikā hotīti seyyathāpi nāma tālo matthakacchinno abhabbo puna viruḷhiyā evameva bhikkhunī aṭṭhamaṁ vatthuṁ paripūrentī assamaṇī hoti asakyadhītā. tena vuccati pārājikā hotīti.

asaṁvāsāti saṁvāso nāma ekakammaṁ ekuddeso samasikkhatā. eso saṁvāso nāma. so tāya saddhiṁ natthi. tena vuccati asaṁvāsāti.

677. anāpatti asañcicca, assatiyā, ajānantiyā, asādiyantiyā, ummattikāya, khittacittāya, vedanāṭṭāya, ādikammikāyāti.

catutthapārājikaṁ samattaṁ.

uddiṭṭhā kho, ayyāyo, aṭṭha pārājikā dhammā. yesaṁ bhikkhunī aññataraṁ vā aññataraṁ vā āpajjitvā na labhati bhikkhunīhi saddhiṁ saṁvāsaṁ, yathā pure tathā pacchā, pārājikā hoti asaṁvāsā. tatthāyyāyo pucchāmi -- “kaccittha parisuddhā” ? dutiyampi pucchāmi -- “kaccittha parisuddhā” ? tatiyampi pucchāmi -- “kaccittha parisuddhā” ? parisuddhetthāyyāyo, tasmā tuṇhī, evametaṁ dhārayāmīti.

bhikkhunivibhaṅge pārājikakaṇḍaṁ niṭṭhitaṁ.

2. saṅghādisesakaṇḍaṁ (bhikkhunīvibhaṅgo)

1. paṭhamasaṅghādisesasikkhāpadaṁ

ime kho panāyyāyo sattarasa saṅghādisesā

dhammā uddesaṁ āgacchanti.

678. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññataro upāsako bhikkhunisaṅghassa udositaṁ {uddositaṁ (sī0 syā0)} datvā kālaṅkato hoti. tassa dve puttā honti -- eko assaddho appasanno, eko saddho pasanno. te pettikaṁ sāpateyyaṁ vibhajiṁsu. atha kho so assaddho appasanno taṁ saddhaṁ pasannaṁ etadavoca -- “amhākaṁ udosito, taṁ bhājemā” ti. evaṁ vutte so saddho pasanno taṁ assaddhaṁ appasannaṁ etadavoca -- “māyyo, evaṁ avaca. amhākaṁ pitunā bhikkhunisaṅghassa dinno” ti. dutiyampi kho so assaddho appasanno taṁ saddhaṁ pasannaṁ etadavoca -- “amhākaṁ udosito, taṁ bhājemā” ti. atha kho so saddho pasanno taṁ assaddhaṁ appasannaṁ etadavoca -- “māyyo, evaṁ avaca. amhākaṁ pitunā bhikkhunisaṅghassa dinno” ti. tatiyampi kho so assaddho appasanno taṁ saddhaṁ pasannaṁ etadavoca -- “amhākaṁ udosito, taṁ bhājemā” ti. atha kho so saddho pasanno -- “sace mayhaṁ bhavissati, ahampi bhikkhunisaṅghassa dassāmī” ti -- taṁ assaddhaṁ appasannaṁ etadavoca -- “bhājemā” ti. atha kho so udosito tehi bhājīyamāno tassa assaddhassa appasannassa pāpuṇāti {pāpuṇi (syā0)}. atha kho so assaddho appasanno bhikkhuniyo upasaṅkamitvā etadavoca -- “nikkhamathāyye, amhākaṁ udosito” ti.

evaṁ vutte thullanandā bhikkhunī taṁ purisaṁ etadavoca -- “māyyo, evaṁ avaca, tumhākaṁ pitunā bhikkhunisaṅghassa dinno” ti. “dinno na dinno” ti vohārike mahāmatte pucchiṁsu. mahāmattā evamāhaṁsu -- “ko, ayye, jānāti bhikkhunisaṅghassa dinno” ti? evaṁ vutte thullanandā bhikkhunī te mahāmatte etadavoca -- “api nāyyo {api nvayyā (syā0), api nāyyo (ka0)} tumhehi diṭṭhaṁ vā sutaṁ vā sakkhiṁ ṭhapayitvā dānaṁ diyyamānan”-ti ? atha kho te mahāmattā -- “saccaṁ kho ayyā āhā” ti taṁ udositaṁ bhikkhunisaṅghassa akaṁsu. atha kho so puriso parājito ujjhāyati khiyyati vipāceti -- “assamaṇiyo imā muṇḍā bandhakiniyo. kathañhi nāma amhākaṁ udositaṁ acchindāpessantī” ti! thullanandā bhikkhunī mahāmattānaṁ etamatthaṁ ārocesi. mahāmattā taṁ purisaṁ daṇḍāpesuṁ. atha kho so puriso daṇḍito bhikkhunūpassayassa avidūre ājīvakaseyyaṁ kārāpetvā ājīvake uyyojesi -- “etā bhikkhuniyo accāvadathā” ti.

thullanandā bhikkhunī mahāmattānaṁ etamatthaṁ ārocesi. mahāmattā taṁ purisaṁ bandhāpesuṁ. manussā ujjhāyanti khiyyanti vipācenti -- “paṭhamaṁ bhikkhuniyo udositaṁ acchindāpesuṁ, dutiyaṁ daṇḍāpesuṁ, tatiyaṁ bandhāpesuṁ. idāni ghātāpessantī” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā ussayavādikā viharissatī” ti! atha kho tā bhikkhuniyo bhikkhūnaṁ etamatthaṁ ārocesuṁ ...pe0 ... saccaṁ kira, bhikkhave, thullanandā bhikkhunī ussayavādikā viharatīti. “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī ussayavādikā viharissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

679. “yā pana bhikkhunī ussayavādikā vihareyya gahapatinā vā gahapatiputtena vā dāsena vā kammakārena {kammakarena (sī0 syā0)} vā antamaso samaṇaparibbājakenāpi, ayaṁ bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”-ti.

680. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

ussayavādikā nāma aḍḍakārikā vuccati.

gahapati nāma yo koci agāraṁ ajjhāvasati.

gahapatiputto nāma ye keci puttabhātaro.

dāso nāma antojāto dhanakkīto karamarānīto.

kammakāro nāma bhaṭako āhatako.

samaṇaparibbājako nāma bhikkhuñca bhikkhuniñca sikkhamānañca sāmaṇerañca sāmaṇeriñca ṭhapetvā yo koci paribbājakasamāpanno.

aḍḍaṁ karissāmīti dutiyaṁ vā pariyesati gacchati vā, āpatti dukkaṭassa. ekassa āroceti, āpatti dukkaṭassa. dutiyassa āroceti, āpatti thullaccayassa. aḍḍapariyosāne āpatti saṅghādisesassa.

paṭhamāpattikanti saha vatthujjhācārā āpajjati asamanubhāsanāya.

nissāraṇīyanti saṅghamhā nissārīyati.

saṅghādisesanti saṅghova tassā āpattiyā mānattaṁ deti mūlāya paṭikassati abbheti, na sambahulā na ekā bhikkhunī. tena vuccati “saṅghādiseso” ti. tasseva āpattinikāyassa nāmakammaṁ adhivacanaṁ. tenapi vuccati “saṅghādiseso” ti.

681. anāpatti manussehi ākaḍḍhīyamānā gacchati, ārakkhaṁ yācati, anodissa ācikkhati, ummattikāya ...pe0 ... ādikammikāyāti.

paṭhamasaṅghādisesasikkhāpadaṁ niṭṭhitaṁ.

2. dutiyasaṅghādisesasikkhāpadaṁ

682. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena vesāliyaṁ aññatarassa licchavissa pajāpati aticārinī hoti. atha kho so licchavi taṁ itthiṁ etadavoca -- “sādhu viramāhi, anatthaṁ kho te karissāmī” ti. evampi sā vuccamānā nādiyi. tena kho pana samayena vesāliyaṁ licchavigaṇo sannipatito hoti kenacideva karaṇīyena. atha kho so licchavi te licchavayo etadavoca -- “ekaṁ me, ayyo, itthiṁ anujānāthā” ti. “kā nāma sā” ti? “mayhaṁ pajāpati aticarati, taṁ ghātessāmī” ti. “jānāhī” ti. assosi kho sā itthī -- “sāmiko kira maṁ ghātetukāmo” ti. varabhaṇḍaṁ ādāya sāvatthiṁ gantvā titthiye upasaṅkamitvā pabbajjaṁ yāci. titthiyā na icchiṁsu pabbājetuṁ. bhikkhuniyo upasaṅkamitvā pabbajjaṁ yāci. bhikkhuniyopi na icchiṁsu pabbājetuṁ. thullanandaṁ bhikkhuniṁ upasaṅkamitvā bhaṇḍakaṁ dassetvā pabbajjaṁ yāci. thullanandā bhikkhunī bhaṇḍakaṁ gahetvā pabbājesi.

atha kho so licchavi taṁ itthiṁ gavesanto sāvatthiṁ gantvā bhikkhunīsu pabbajitaṁ disvāna yena rājā pasenadi kosalo tenupasaṅkami; upasaṅkamitvā rājānaṁ pasenadiṁ kosalaṁ etadavoca -- “pajāpati me, deva, varabhaṇḍaṁ ādāya sāvatthiṁ anuppattā. taṁ devo anujānātū” ti. “tena hi, bhaṇe, vicinitvā ācikkhā” ti. “diṭṭhā, deva, bhikkhunīsu pabbajitā” ti. “sace, bhaṇe, bhikkhunīsu pabbajitā, na sā labbhā kiñci kātuṁ. svākkhāto bhagavatā dhammo, caratu brahmacariyaṁ sammā dukkhassa antakiriyāyā” ti. atha kho so licchavi ujjhāyati khiyyati vipāceti -- “kathañhi nāma bhikkhuniyo coriṁ pabbājessantī” ti! assosuṁ kho bhikkhuniyo tassa licchavissa ujjhāyantassa khiyyantassa vipācentassa. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā coriṁ pabbājessatī” ti! atha kho tā bhikkhuniyo bhikkhūnaṁ etamatthaṁ ārocesuṁ ...pe0 ... saccaṁ kira, bhikkhave, thullanandā bhikkhunī coriṁ pabbājetīti {pabbājesīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī coriṁ pabbājessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

683. “yā pana bhikkhunī jānaṁ coriṁ vajjhaṁ viditaṁ anapaloketvā rājānaṁ vā saṅghaṁ vā gaṇaṁ vā pūgaṁ vā seṇiṁ vā aññatra kappā vuṭṭhāpeyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”-ti.

684. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

jānāti nāma sāmaṁ vā jānāti aññe vā tassā ārocenti, sā vā āroceti.

corī nāma yā pañcamāsakaṁ vā atirekapañcamāsakaṁ vā agghanakaṁ adinnaṁ theyyasaṅkhātaṁ ādiyati, esā corī nāma.

vajjhā nāma yaṁ katvā vajjhappattā hoti.

viditā nāma aññehi manussehi ñātā hoti “vajjhā esā” ti.

anapaloketvāti anāpucchā.

rājā nāma yattha rājā anusāsati, rājā apaloketabbo.

saṅgho nāma bhikkhunisaṅgho vuccati, bhikkhunisaṅgho apaloketabbo.

gaṇo nāma yattha gaṇo anusāsati, gaṇo apaloketabbo.

pūgo nāma yattha pūgo anusāsati, pūgo apaloketabbo.

seṇi nāma yattha seṇi anusāsati, seṇi apaloketabbo.

aññatra kappāti ṭhapetvā kappaṁ. kappaṁ nāma dve kappāni -- titthiyesu vā pabbajitā hoti aññāsu vā bhikkhunīsu pabbajitā. aññatra kappā “vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi thullaccayā. kammavācāpariyosāne upajjhāyāya āpatti saṅghādisesassa. gaṇassa ca ācariniyā ca āpatti dukkaṭassa.

ayampīti purimaṁ upādāya vuccati.

paṭhamāpattikanti saha vatthujjhācārā āpajjati asamanubhāsanāya.

nissāraṇīyanti saṅghamhā nissārīyati.

saṅghādisesanti ...pe0 ... tenapi vuccati saṅghādisesoti.

685. coriyā corisaññā aññatra kappā vuṭṭhāpeti, āpatti saṅghādisesassa. coriyā vematikā aññatra kappā vuṭṭhāpeti, āpatti dukkaṭassa. coriyā acorisaññā aññatra kappā vuṭṭhāpeti, anāpatti. acoriyā corisaññā, āpatti dukkaṭassa. acoriyā vematikā, āpatti dukkaṭassa. acoriyā acorisaññā, anāpatti.

686. anāpatti ajānantī vuṭṭhāpeti, apaloketvā vuṭṭhāpeti, kappakataṁ vuṭṭhāpeti, ummattikāya, ādikammikāyāti.

dutiyasaṅghādisesasikkhāpadaṁ niṭṭhitaṁ.

3. tatiyasaṅghādisesasikkhāpadaṁ

687. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhaddāya kāpilāniyā antevāsinī bhikkhunī bhikkhunīhi saddhiṁ bhaṇḍitvā gāmakaṁ {gāmake (syā0)} ñātikulaṁ agamāsi. bhaddā kāpilānī taṁ bhikkhuniṁ apassantī bhikkhuniyo pucchi -- “kahaṁ itthannāmā, na dissatī” ti! “bhikkhunīhi saddhiṁ, ayye, bhaṇḍitvā na dissatī” ti. “ammā, amukasmiṁ gāmake etissā ñātikulaṁ. tattha gantvā vicinathā” ti. bhikkhuniyo tattha gantvā taṁ bhikkhuniṁ passitvā etadavocuṁ -- “kissa tvaṁ, ayye, ekikā āgatā, kaccisi appadhaṁsitā” ti? “appadhaṁsitāmhi, ayye” ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī ekā gāmantaraṁ gacchissatī” ti ...pe0 ... saccaṁ kira, bhikkhave, bhikkhunī ekā gāmantaraṁ gacchatīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī ekā gāmantaraṁ gacchissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

“yā pana bhikkhunī ekā gāmantaraṁ gaccheyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”-ti.

evañcidaṁ bhagavatā bhikkhunīnaṁ sikkhāpadaṁ paññattaṁ hoti.

688. tena kho pana samayena dve bhikkhuniyo sāketā sāvatthiṁ addhānamaggappaṭipannā honti. antarāmagge nadī taritabbā hoti. atha kho tā bhikkhuniyo nāvike upasaṅkamitvā etadavocuṁ -- “sādhu no, āvuso, tārethā” ti. “nāyye, sakkā ubho sakiṁ tāretu” nti. eko ekaṁ uttāresi. uttiṇṇo uttiṇṇaṁ dūsesi. anuttiṇṇo anuttiṇṇaṁ dūsesi. tā pacchā samāgantvā pucchiṁsu -- “kaccisi, ayye, appadhaṁsitā” ti? “padhaṁsitāmhi, ayye! tvaṁ pana, ayye, appadhaṁsitā” ti? “padhaṁsitāmhi, ayye” ti. atha kho tā bhikkhuniyo sāvatthiṁ gantvā bhikkhunīnaṁ etamatthaṁ ārocesuṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī ekā nadīpāraṁ gacchissatī” ti! atha kho tā bhikkhuniyo bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ ...pe0 ... saccaṁ kira, bhikkhave, bhikkhunī ekā nadīpāraṁ gacchatī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī ekā nadīpāraṁ gacchissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

“yā pana bhikkhunī ekā vā gāmantaraṁ gaccheyya, ekā vā nadīpāraṁ gaccheyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”-ti.

evañcidaṁ bhagavatā bhikkhunīnaṁ sikkhāpadaṁ paññattaṁ hoti.

689. tena kho pana samayena sambahulā bhikkhuniyo kosalesu janapade sāvatthiṁ gacchantā {gantvā (ka0)} sāyaṁ aññataraṁ gāmaṁ upagacchiṁsu. tattha aññatarā bhikkhunī abhirūpā hoti dassanīyā pāsādikā. aññataro puriso tassā bhikkhuniyā saha dassanena paṭibaddhacitto hoti. atha kho so puriso tāsaṁ bhikkhunīnaṁ seyyaṁ paññapento tassā bhikkhuniyā seyyaṁ ekamantaṁ paññāpesi. atha kho sā bhikkhunī sallakkhetvā -- “pariyuṭṭhito ayaṁ puriso; sace rattiṁ āgacchissati, vissaro me bhavissatī” ti, bhikkhuniyo anāpucchā aññataraṁ kulaṁ gantvā seyyaṁ kappesi. atha kho so puriso rattiṁ āgantvā taṁ bhikkhuniṁ gavesanto bhikkhuniyo ghaṭṭesi. bhikkhuniyo taṁ bhikkhuniṁ apassantiyo evamāhaṁsu -- “nissaṁsayaṁ kho sā bhikkhunī purisena saddhiṁ nikkhantā” ti.

atha kho sā bhikkhunī tassā rattiyā accayena yena tā bhikkhuniyo tenupasaṅkami. bhikkhuniyo taṁ bhikkhuniṁ etadavocuṁ -- “kissa tvaṁ, ayye, purisena saddhiṁ nikkhantā” ti? “nāhaṁ, ayye, purisena saddhiṁ nikkhantā” ti. bhikkhunīnaṁ etamatthaṁ ārocesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī ekā rattiṁ vippavasissatī” ti ...pe0 ... saccaṁ kira, bhikkhave, bhikkhunī ekā rattiṁ vippavasīti {vippavasīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī ekā rattiṁ vippavasissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

“yā pana bhikkhunī ekā vā gāmantaraṁ gaccheyya, ekā vā nadīpāraṁ gaccheyya, ekā vā rattiṁ vippavaseyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”-ti.

evañcidaṁ bhagavatā bhikkhunīnaṁ sikkhāpadaṁ paññattaṁ hoti.

690. tena kho pana samayena sambahulā bhikkhuniyo kosalesu janapade sāvatthiṁ addhānamaggappaṭipannā honti. tattha aññatarā bhikkhunī vaccena pīḷitā ekikā ohīyitvā {ohiyitvā (ka0)} pacchā agamāsi. manussā taṁ bhikkhuniṁ passitvā dūsesuṁ. atha kho sā bhikkhunī yena tā bhikkhuniyo tenupasaṅkami. bhikkhuniyo taṁ bhikkhuniṁ etadavocuṁ -- “kissa tvaṁ, ayye, ekikā ohīnā, kaccisi appadhaṁsitā” ti? “padhaṁsitāmhi, ayye” ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- kathañhi nāma bhikkhunī ekā gaṇamhā ohīyissatīti ...pe0 ... saccaṁ kira, bhikkhave, bhikkhunī ekā gaṇamhā ohīyatīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī ekā gaṇamhā ohīyissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

691. “yā pana bhikkhunī ekā vā gāmantaraṁ gaccheyya, ekā vā nadīpāraṁ gaccheyya, ekā vā rattiṁ vippavaseyya, ekā vā gaṇamhā ohīyeyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”-ti.

692. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

ekā vā gāmantaraṁ gaccheyyāti parikkhittassa gāmassa parikkhepaṁ paṭhamaṁ pādaṁ atikkāmentiyā āpatti thullaccayassa, dutiyaṁ pādaṁ atikkāmentiyā āpatti saṅghādisesassa.

aparikkhittassa gāmassa upacāraṁ paṭhamaṁ pādaṁ atikkāmentiyā āpatti thullaccayassa. dutiyaṁ pādaṁ atikkāmentiyā āpatti saṅghādisesassa.

ekā vā nadīpāraṁ gaccheyyāti nadī nāma timaṇḍalaṁ paṭicchādetvā yattha katthaci uttarantiyā bhikkhuniyā antaravāsako temiyati. paṭhamaṁ pādaṁ uttarantiyā āpatti thullaccayassa. dutiyaṁ pādaṁ uttarantiyā āpatti saṅghādisesassa.

ekā vā rattiṁ vippavaseyyāti saha aruṇuggamanā dutiyikāya bhikkhuniyā hatthapāsaṁ vijahantiyā āpatti thullaccayassa. vijahite āpatti saṅghādisesassa.

ekā vā gaṇamhā ohīyeyyāti agāmake araññe dutiyikāya bhikkhuniyā dassanūpacāraṁ vā savanūpacāraṁ vā vijahantiyā āpatti thullaccayassa. vijahite āpatti saṅghādisesassa.

ayampīti purimāyo upādāya vuccati.

paṭhamāpattikanti saha vatthujjhācārā āpajjati asamanubhāsanāya.

nissāraṇīyanti saṅghamhā nissārīyati.

saṅghādisesoti ...pe0 ... tenapi vuccati saṅghādisesoti.

693. anāpatti dutiyikā bhikkhunī pakkantā vā hoti vibbhantā vā kālaṅkatā vā pakkhasaṅkantā vā, āpadāsu, ummattikāya, ādikammikāyāti.

tatiyasaṅghādisesasikkhāpadaṁ niṭṭhitaṁ.

4. catutthasaṅghādisesasikkhāpadaṁ

694. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena caṇḍakāḷī bhikkhunī bhaṇḍanakārikā hoti kalahakārikā vivādakārikā bhassakārikā saṅghe adhikaraṇakārikā. thullanandā bhikkhunī tassā kamme karīyamāne paṭikkosati. tena kho pana samayena thullanandā bhikkhunī gāmakaṁ agamāsi kenacideva karaṇīyena. atha kho bhikkhunisaṅgho -- “thullanandā bhikkhunī pakkantā” ti, caṇḍakāḷiṁ bhikkhuniṁ āpattiyā adassane {adassanena (ka0)} ukkhipi. thullanandā bhikkhunī gāmake taṁ karaṇīyaṁ tīretvā punadeva sāvatthiṁ paccāgacchi. caṇḍakāḷī bhikkhunī thullanandāya bhikkhuniyā āgacchantiyā neva āsanaṁ paññapesi na pādodakaṁ pādapīṭhaṁ pādakaṭhalikaṁ upanikkhipi na paccuggantvā pattacīvaraṁ paṭiggahesi na pānīyena āpucchi. thullanandā bhikkhunī caṇḍakāḷiṁ bhikkhuniṁ etadavoca -- “kissa tvaṁ, ayye, mayi āgacchantiyā neva āsanaṁ paññapesi na pādodakaṁ pādapīṭhaṁ pādakaṭhalikaṁ upanikkhipi na paccuggantvā pattacīvaraṁ paṭiggahesi na pānīyena āpucchī” ti? “evañhetaṁ, ayye, hoti yathā taṁ anāthāyā” ti. “kissa pana tvaṁ, ayye, anāthā” ti? “imā maṁ, ayye, bhikkhuniyo -- “ayaṁ anāthā appaññātā, natthi imissā kāci paṭivattā” ti, āpattiyā adassane {adassanena (ka0)} ukkhipiṁsū” ti.

thullanandā bhikkhunī -- “bālā etā abyattā etā, neva jānanti kammaṁ vā kammadosaṁ vā kammavipattiṁ vā kammasampattiṁ vā. mayaṁ kho jānāma kammampi kammadosampi kammavipattimpi kammasampattimpi. mayaṁ kho akataṁ vā kammaṁ kāreyyāma kataṁ vā kammaṁ kopeyyāmā” ti, lahuṁ lahuṁ bhikkhunisaṅghaṁ sannipātetvā caṇḍakāḷiṁ bhikkhuniṁ osāresi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya gaṇassa chandaṁ osāressatī” ti ...pe0 ... saccaṁ kira, bhikkhave, thullanandā bhikkhunī samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya gaṇassa chandaṁ osāretīti {osāresīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya gaṇassa chandaṁ osāressati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

695. “yā pana bhikkhunī samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya gaṇassa chandaṁ osāreyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”-ti.

696. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

samaggo nāma saṅgho samānasaṁvāsako samānasīmāyaṁ ṭhito.

ukkhittā nāma āpattiyā adassane vā appaṭikamme vā appaṭinissagge vā {adassanena vā appaṭikammena vā appaṭinissaggena vā (ka0), adassane vā appaṭikamme vā pāpikāya diṭṭhiyā appaṭinissagge vā (?)} ukkhittā.

dhammena vinayenāti yena dhammena yena vinayena.

satthusāsanenāti jinasāsanena buddhasāsanena.

anapaloketvā kārakasaṅghanti kammakārakasaṅghaṁ anāpucchā.

anaññāya gaṇassa chandanti gaṇassa chandaṁ ajānitvā.

“osāressāmī” ti gaṇaṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ, dvīhi kammavācāhi thullaccayā, kammavācāpariyosāne āpatti saṅghādisesassa.

ayampīti purimāyo upādāya vuccati.

paṭhamāpattikanti saha vatthujjhācārā āpajjati asamanubhāsanāya.

nissāraṇīyanti saṅghamhā nissārīyati.

saṅghādisesoti ...pe0 ... tenapi vuccati saṅghādisesoti.

697. dhammakamme dhammakammasaññā osāreti, āpatti saṅghādisesassa. dhammakamme vematikā osāreti āpatti saṅghādisesassa. dhammakamme adhammakammasaññā osāreti, āpatti saṅghādisesassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā, āpatti dukkaṭassa.

698. anāpatti kammakārakasaṅghaṁ apaloketvā osāreti, gaṇassa chandaṁ jānitvā osāreti, vatte vattantiṁ osāreti, asante kammakārakasaṅghe osāreti, ummattikāya, ādikammikāyāti.

catutthasaṅghādisesasikkhāpadaṁ niṭṭhitaṁ.

5. pañcamasaṅghādisesasikkhāpadaṁ

699. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sundarīnandā bhikkhunī abhirūpā hoti dassanīyā pāsādikā. manussā bhattagge sundarīnandaṁ bhikkhuniṁ passitvā avassutā avassutāya sundarīnandāya bhikkhuniyā aggamaggāni bhojanāni denti. sundarīnandā bhikkhunī yāvadatthaṁ bhuñjati; aññā bhikkhuniyo na cittarūpaṁ labhanti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā sundarīnandā avassutā avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā khādissati bhuñjissatī” ti ...pe0 ... saccaṁ kira, bhikkhave, sundarīnandā bhikkhunī avassutā avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā khādati bhuñjatīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, sundarīnandā bhikkhunī avassutā avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā khādissati bhuñjissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

700. “yā pana bhikkhunī avassutā avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”-ti.

701. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

avassutā nāma sārattā apekkhavatī paṭibaddhacittā.

avassuto nāma sāratto apekkhavā paṭibaddhacitto.

purisapuggalo nāma manussapuriso, na yakkho na peto na tiracchānagato, viññū paṭibalo sārajjituṁ.

khādanīyaṁ nāma pañca bhojanāni -- udakadantaponaṁ ṭhapetvā avasesaṁ khādanīyaṁ nāma.

bhojanīyaṁ nāma pañca bhojanāni -- odano, kummāso, sattu, maccho, maṁsaṁ.

“khādissāmi bhuñjissāmī” ti paṭiggaṇhāti, āpatti thullaccayassa. ajjhohāre ajjhohāre āpatti saṅghādisesassa.

ayampīti purimāyo upādāya vuccati.

paṭhamāpattikanti saha vatthujjhācārā āpajjati asamanubhāsanāya.

nissāraṇīyanti saṅghamhā nissārīyati.

saṅghādisesoti ...pe0 ... tenapi vuccati saṅghādisesoti.

udakadantaponaṁ paṭiggaṇhāti, āpatti dukkaṭassa. ekatoavassute “khādissāmi bhuñjissāmī” ti paṭiggaṇhāti, āpatti dukkaṭassa.

702. ajjhohāre ajjhohāre āpatti thullaccayassa. udakadantaponaṁ paṭiggaṇhāti, āpatti dukkaṭassa. ubhatoavassute yakkhassa vā petassa vā paṇḍakassa vā tiracchānagatamanussaviggahassa vā hatthato “khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti thullaccayassa. udakadantaponaṁ paṭiggaṇhāti, āpatti dukkaṭassa. ekatoavassute “khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti dukkaṭassa. udakadantaponaṁ paṭiggaṇhāti, āpatti dukkaṭassa.

703. anāpatti ubhatoanavassutā honti, “anavassuto” ti jānantī paṭiggaṇhāti, ummattikāya, ādikammikāyāti.

pañcamasaṅghādisesasikkhāpadaṁ niṭṭhitaṁ.

6. chaṭṭhasaṅghādisesasikkhāpadaṁ

704. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sundarīnandā bhikkhunī abhirūpā hoti dassanīyā pāsādikā. manussā bhattagge sundarīnandaṁ bhikkhuniṁ passitvā avassutā sundarīnandāya bhikkhuniyā aggamaggāni bhojanāni denti. sundarīnandā bhikkhunī kukkuccāyantī na paṭiggaṇhāti. anantarikā bhikkhunī sundarīnandaṁ bhikkhuniṁ etadavoca -- “kissa tvaṁ, ayye, na paṭiggaṇhāsī” ti? “avassutā, ayye” ti. “tvaṁ pana, ayye, avassutā” ti? “nāhaṁ, ayye, avassutā” ti. “kiṁ te, ayye, eso purisapuggalo karissati avassuto vā anavassuto vā, yato tvaṁ anavassutā. iṅghaṁ, ayye, yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā, bhuñja vā” ti.

yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī evaṁ vakkhati -- `kiṁ te, ayye, eso purisapuggalo karissati avassuto vā anavassuto vā, yato tvaṁ anavassutā. iṅgha, ayye, yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā” ti ...pe0 ... saccaṁ kira, bhikkhave, bhikkhunī evaṁ vadeti -- “kiṁ te, ayye, eso purisapuggalo karissati avassuto vā anavassuto vā yato tvaṁ anavassutā! iṅgha, ayye, yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī evaṁ vakkhati -- “kiṁ te, ayye, eso purisapuggalo karissati avassuto vā anavassuto vā yato tvaṁ anavassutā; iṅgha, ayye, yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā”. netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

705. “yā pana bhikkhunī evaṁ vadeyya -- `kiṁ te, ayye, eso purisapuggalo karissati avassuto vā anavassuto vā, yato tvaṁ anavassutā. iṅgha, ayye, yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā'ti, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”-ti.

706. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

evaṁ vadeyyāti -- “kiṁ te, ayye, eso purisapuggalo karissati avassuto vā anavassuto vā, yato tvaṁ anavassutā. iṅgha, ayye, yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā” ti uyyojeti, āpatti dukkaṭassa. tassā vacanena “khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti thullaccayassa. bhojanapariyosāne āpatti saṅghādisesassa.

ayampīti purimāyo upādāya vuccati.

paṭhamāpattikanti saha vatthujjhācārā āpajjati asamanubhāsanāya.

nissāraṇīyanti saṅghamhā nissārīyati.

saṅghādisesoti ...pe0 ... tenapi vuccati saṅghādisesoti.

udakadantaponaṁ “paṭiggaṇhā” ti uyyojeti, āpatti dukkaṭassa. tassā vacanena khādissāmi bhuñjissāmī” ti paṭiggaṇhāti, āpatti dukkaṭassa.

707. ekatoavassute yakkhassa vā petassa vā paṇḍakassa vā tiracchānagatamanussaviggahassa vā hatthato khādanīyaṁ vā bhojanīyaṁ vā “khāda vā bhuñja vā” ti uyyojeti, āpatti dukkaṭassa. tassā vacanena “khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti dukkaṭassa. bhojanapariyosāne āpatti thullaccayassa. udakadantaponaṁ paṭiggaṇhāti uyyojeti, āpatti dukkaṭassa. tassā vacanena “khādissāmi bhuñjissāmī” ti paṭiggaṇhāti, āpatti dukkaṭassa.

708. anāpatti “anavassuto” ti jānantī uyyojeti, “kupitā na paṭiggaṇhātī” ti uyyojeti, “kulānuddayatāya na paṭiggaṇhātī” ti uyyojeti, ummattikāya, ādikammikāyāti.

chaṭṭhasaṅghādisesasikkhāpadaṁ niṭṭhitaṁ.

7. sattamasaṅghādisesasikkhāpadaṁ

709. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena caṇḍakāḷī bhikkhunī bhikkhunīhi saddhiṁ bhaṇḍitvā kupitā anattamanā evaṁ vadeti -- “buddhaṁ paccācikkhāmi, dhammaṁ paccācikkhāmi, saṅghaṁ paccācikkhāmi, sikkhaṁ paccācikkhāmi. kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā tāsāhaṁ santike brahmacariyaṁ carissāmī” ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā caṇḍakāḷī {caṇḍakāḷī bhikkhunī (ka0)} kupitā anattamanā evaṁ vakkhati -- buddhaṁ paccācikkhāmi ...pe0 ... sikkhaṁ paccācikkhāmi. kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā tāsāhaṁ santike brahmacariyaṁ carissāmī” ti ...pe0 ... saccaṁ kira, bhikkhave, caṇḍakāḷī bhikkhunī kupitā anattamanā evaṁ vadeti -- “buddhaṁ paccācikkhāmi ...pe0 ... sikkhaṁ paccācikkhāmi. kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī” ti ? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, caṇḍakāḷī bhikkhunī kupitā anattamanā evaṁ vakkhati -- “buddhaṁ paccācikkhāmi ...pe0 ... sikkhaṁ paccācikkhāmi. kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī” ti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

710. “yā pana bhikkhunī kupitā anattamanā evaṁ vadeyya -- `buddhaṁ paccācikkhāmi, dhammaṁ paccācikkhāmi, saṅghaṁ paccācikkhāmi, sikkhaṁ paccācikkhāmi. kinnumāva samaṇiyo yā samaṇiyo sakyadhītaro! santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī'ti, sā bhikkhunī bhikkhunīhi evamassa vacanīyā -- `māyye, kupitā anattamanā evaṁ avaca -- buddhaṁ paccācikkhāmi, dhammaṁ paccācikkhāmi, saṅghaṁ paccācikkhāmi, sikkhaṁ paccācikkhāmi. kinnumāva samaṇiyo yā samaṇiyo sakyadhītaro! santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmīti, abhiramāyye, svākkhāto dhammo; cara brahmacariyaṁ sammā dukkhassa antakiriyāyā'ti. evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya. yāvatatiyañce samanubhāsīyamānā taṁ paṭinissajjeyya iccetaṁ kusalaṁ; no ce paṭinissajjeyya, ayampi bhikkhunī yāvatatiyakaṁ dhammaṁ āpannā nissāraṇīyaṁ saṅghādisesan”-ti.

711. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

kupitā anattamanāti anabhiraddhā āhatacittā khilajātā.

evaṁ vadeyyāti -- “buddhaṁ paccācikkhāmi ...pe0 ... sikkhaṁ paccācikkhāmi. kinnumāva samaṇiyo yā samaṇiyo sakyadhītaro! santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī” ti.

sā bhikkhunīti yā sā evaṁvādinī bhikkhunī. bhikkhunīhīti aññāhi bhikkhunīhi.

yā passanti yā suṇanti tāhi vattabbā -- “māyye, kupitā anattamanā evaṁ avaca -- `buddhaṁ paccācikkhāmi ...pe0 ... sikkhaṁ paccācikkhāmi. kinnumāva samaṇiyo yā samaṇiyo sakyadhītaro! santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī'ti. abhiramāyye, svākkhāto dhammo; cara brahmacariyaṁ sammā dukkhassa antakiriyāyā” ti. dutiyampi vattabbā. tatiyampi vattabbā. sace paṭinissajjati iccetaṁ kusalaṁ, no ce paṭinissajjati āpatti dukkaṭassa. sutvā na vadanti, āpatti dukkaṭassa. sā bhikkhunī saṅghamajjhampi ākaḍḍhitvā vattabbā -- “māyye, kupitā anattamanā evaṁ avaca -- `buddhaṁ paccācikkhāmi ...pe0 ... sikkhaṁ paccācikkhāmi. kinnumāva samaṇiyo yā samaṇiyo sakyadhītaro! santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī'ti. abhiramāyye, svākkhāto dhammo; cara brahmacariyaṁ sammā dukkhassa antakiriyāyā” ti. dutiyampi vattabbā. tatiyampi vattabbā. sace paṭinissajjati iccetaṁ kusalaṁ, no ce paṭinissajjati āpatti dukkaṭassa. sā bhikkhunī samanubhāsitabbā. evañca pana, bhikkhave, samanubhāsitabbā. byattāya bhikkhuniyā paṭibalāya saṅgho ñāpetabbo --

712. “suṇātu me, ayye, saṅgho. ayaṁ itthannāmā bhikkhunī kupitā anattamanā evaṁ vadeti -- `buddhaṁ paccācikkhāmi, dhammaṁ paccācikkhāmi, saṅghaṁ paccācikkhāmi, sikkhaṁ paccācikkhāmi. kinnumāva samaṇiyo yā samaṇiyo sakyadhītaro! santaññāpi samaṇiyo lajjiniyo kukkuccikā sikkhākāmā tāsāhaṁ santike brahmacariyaṁ carissāmī'ti. sā taṁ vatthuṁ na paṭinissajjati. yadi saṅghassa pattakallaṁ, saṅgho itthannāmaṁ bhikkhuniṁ samanubhāseyya tassa vatthussa paṭinissaggāya. esā ñatti.

“suṇātu me, ayye, saṅgho. ayaṁ itthannāmā bhikkhunī kupitā anattamanā evaṁ vadeti -- `buddhaṁ paccācikkhāmi ...pe0 ... sikkhaṁ paccācikkhāmi. kinnumāva samaṇiyo yā samaṇiyo sakyadhītaro! santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī'ti. sā taṁ vatthuṁ na paṭinissajjati. saṅgho itthannāmaṁ bhikkhuniṁ samanubhāsati tassa vatthussa paṭinissaggāya. yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati sā, bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“samanubhaṭṭhā saṅghena itthannāmā bhikkhunī tassa vatthussa paṭinissaggāya. khamati saṅghassa, tasmā tuṇhī, evametaṁ dhārayāmī” ti.

ñattiyā dukkaṭaṁ. dvīhi kammavācāhi thullaccayā. kammavācāpariyosāne āpatti saṅghādisesassa. saṅghādisesaṁ ajjhāpajjantiyā ñattiyā dukkaṭaṁ, dvīhi kammavācāhi thullaccayā paṭippassambhanti.

ayampīti purimāyo upādāya vuccati.

yāvatatiyakanti yāvatatiyaṁ samanubhāsanāya āpajjati, na saha vatthujjhācārā.

nissāraṇīyanti saṅghamhā nissārīyati.

saṅghādisesoti ...pe0 ... tenapi vuccati saṅghādisesoti.

713. dhammakamme dhammakammasaññā na paṭinissajjati, āpatti saṅghādisesassa. dhammakamme vematikā na paṭinissajjati, āpatti saṅghādisesassa. dhammakamme adhammakammasaññā na paṭinissajjati, āpatti saṅghādisesassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā, āpatti dukkaṭassa.

714. anāpatti asamanubhāsantiyā, paṭinissajjantiyā, ummattikāya, ādikammikāyāti.

sattamasaṅghādisesasikkhāpadaṁ niṭṭhitaṁ.

8. aṭṭhamasaṅghādisesasikkhāpadaṁ

715. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena caṇḍakāḷī bhikkhunī kismiñcideva adhikaraṇe paccākatā kupitā anattamanā evaṁ vadeti -- “chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo” ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā caṇḍakāḷī kismiñcideva adhikaraṇe paccākatā kupitā anattamanā evaṁ vakkhati -- chandagāminiyo ca bhikkhuniyo ...pe0 ... bhayagāminiyo ca bhikkhuniyo” ti ...pe0 ... saccaṁ kira, bhikkhave, caṇḍakāḷī bhikkhunī kismiñcideva adhikaraṇe paccākatā kupitā anattamanā evaṁ vadeti -- “chandagāminiyo ca bhikkhuniyo ...pe0 ... bhayagāminiyo ca bhikkhuniyo” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, caṇḍakāḷī bhikkhunī kismiñcideva adhikaraṇe paccākatā kupitā anattamanā evaṁ vakkhati -- “chandagāminiyo ca bhikkhuniyo ...pe0 ... bhayagāminiyo ca bhikkhuniyo” ti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

716. “yā pana bhikkhunī kismiñcideva adhikaraṇe paccākatā kupitā anattamanā evaṁ vadeyya -- `chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo'ti, sā bhikkhunī bhikkhunīhi evamassa vacanīyā -- `māyye, kismiñcideva adhikaraṇe paccākatā kupitā anattamanā evaṁ avaca -- chandagāminiyo ca bhikkhuniyo dosagāminiyo ca bhikkhuniyo mohagāminiyo ca bhikkhuniyo bhayagāminiyo ca bhikkhuniyoti. ayyā kho chandāpi gaccheyya, dosāpi gaccheyya, mohāpi gaccheyya, bhayāpi gaccheyyā'ti. evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya. yāvatatiyañce samanubhāsīyamānā taṁ paṭinissajjeyya, iccetaṁ kusalaṁ; no ce paṭinissajjeyya, ayampi bhikkhunī yāvatatiyakaṁ dhammaṁ āpannā nissāraṇīyaṁ saṅghādisesan”-ti.

717. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

kismiñcideva adhikaraṇeti adhikaraṇaṁ nāma cattāri adhikaraṇāni -- vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ.

paccākatā nāma parājitā vuccati.

kupitā anattamanāti anabhiraddhā āhatacittā khilajātā.

evaṁ vadeyyāti -- “chandagāminiyo ca bhikkhuniyo ...pe0 ... bhayagāminiyo ca bhikkhuniyo” ti.

sā bhikkhunīti yā sā evaṁvādinī bhikkhunī.

bhikkhunīhīti aññāhi bhikkhunīhi.

yā passanti yā suṇanti tāhi vattabbā -- “māyye, kismiñcideva adhikaraṇe paccākatā kupitā anattamanā evaṁ avaca -- `chandagāminiyo ca bhikkhuniyo ...pe0 ... bhayagāminiyo ca bhikkhuniyo'ti. ayyā kho chandāpi gaccheyya ...pe0 ... bhayāpi gaccheyyā” ti. dutiyampi vattabbā. tatiyampi vattabbā. sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. sutvā na vadanti, āpatti dukkaṭassa. sā bhikkhunī saṅghamajjhampi ākaḍḍhitvā vattabbā -- “māyye, kismiñcideva adhikaraṇe paccākatā kupitā anattamanā evaṁ avaca -- `chandagāminiyo ca bhikkhuniyo ...pe0 ... bhayagāminiyo ca bhikkhuniyo'ti. ayyā kho chandāpi gaccheyya ...pe0 ... bhayāpi gaccheyyā” ti. dutiyampi vattabbā. tatiyampi vattabbā. sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. sā bhikkhunī samanubhāsitabbā. evañca pana, bhikkhave, samanubhāsitabbā. byattāya bhikkhuniyā paṭibalāya saṅgho ñāpetabbo --

718. “suṇātu me, ayye, saṅgho. ayaṁ itthannāmā bhikkhunī kismiñcideva adhikaraṇe paccākatā kupitā anattamanā evaṁ vadeti -- `chandagāminiyo ca bhikkhuniyo ...pe0 ... bhayagāminiyo ca bhikkhuniyo'ti. sā taṁ vatthuṁ na paṭinissajjati. yadi saṅghassa pattakallaṁ, saṅgho itthannāmaṁ bhikkhuniṁ samanubhāseyya tassa vatthussa paṭinissaggāya. esā ñatti.

“suṇātu me, ayye, saṅgho. ayaṁ itthannāmā bhikkhunī kismiñcideva adhikaraṇe paccākatā kupitā anattamanā evaṁ vadeti -- `chandagāminiyo ca bhikkhuniyo ...pe0 ... bhayagāminiyo ca bhikkhuniyo'ti. sā taṁ vatthuṁ na paṭinissajjati. saṅgho itthannāmaṁ bhikkhuniṁ samanubhāsati tassa vatthussa paṭinissaggāya. yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“samanubhaṭṭhā saṅghena itthannāmā bhikkhunī tassa vatthussa paṭinissaggāya. khamati saṅghassa, tasmā tuṇhī, evametaṁ dhārayāmī” ti.

ñattiyā dukkaṭaṁ. dvīhi kammavācāhi thullaccayā. kammavācāpariyosāne āpatti saṅghādisesassa. saṅghādisesaṁ ajjhāpajjantiyā ñattiyā dukkaṭaṁ. dvīhi kammavācāhi thullaccayā paṭippassambhanti.

ayampīti purimāyo upādāya vuccati.

yāvatatiyakanti yāvatatiyaṁ samanubhāsanāya āpajjati, na saha vatthujjhācārā.

nissāraṇīyanti saṅghamhā nissārīyati.

saṅghādisesoti ...pe0 ... tenapi vuccati saṅghādisesoti.

719. dhammakamme dhammakammasaññā na paṭinissajjati, āpatti saṅghādisessa. dhammakamme vematikā na paṭinissajjati, āpatti saṅghādisesassa. dhammakamme adhammakammasaññā na paṭinissajjati, āpatti saṅghādisesassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā āpatti dukkaṭassa.

720. anāpatti asamanubhāsantiyā, paṭinissajjantiyā, ummattikāya, ādikammikāyāti.

aṭṭhamasaṅghādisesasikkhāpadaṁ niṭṭhitaṁ.

9. navamasaṅghādisesasikkhāpadaṁ

721. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandāya bhikkhuniyā antevāsikā bhikkhuniyo saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo saṁsaṭṭhā viharissanti pāpācārā pāpasaddā pāpasilokā bhikkhunisaṅghassa vihesikā aññamaññissā vajjappaṭicchādikā” ti ...pe0 ... saccaṁ kira, bhikkhave, bhikkhuniyo saṁsaṭṭhā viharanti pāpācārā pāpasaddā pāpasilokā bhikkhunisaṅghassa vihesikā aññamaññissā vajjappaṭicchādikāti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo saṁsaṭṭhā viharissanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

722. “bhikkhuniyo paneva saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā. tā bhikkhuniyo bhikkhunīhi evamassu vacanīyā -- `bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā aññamaññissā vajjappaṭicchādikā. viviccathāyye. vivekaññeva bhaginīnaṁ saṅgho vaṇṇetī'ti. evañca tā bhikkhuniyo bhikkhunīhi vuccamānā tatheva paggaṇheyyuṁ, tā bhikkhuniyo bhikkhunīhi yāvatatiyaṁ samanubhāsitabbā tassa paṭinissaggāya. yāvatatiyañce samanubhāsīyamānā taṁ paṭinissajjeyyuṁ, iccetaṁ kusalaṁ; no ce paṭinissajjeyyuṁ, imāpi bhikkhuniyo yāvatatiyakaṁ dhammaṁ āpannā nissāraṇīyaṁ saṅghādisesan”-ti.

723. bhikkhuniyo panevāti upasampannāyo vuccanti.

saṁsaṭṭhā viharantīti saṁsaṭṭhā nāma ananulomikena kāyikavācasikena saṁsaṭṭhā viharanti.

pāpācārāti pāpakena ācārena samannāgatā.

pāpasaddāti pāpakena kittisaddena abbhuggatā.

pāpasilokāti pāpakena micchājīvena jīvitaṁ kappenti.

bhikkhunisaṅghassa vihesikāti aññamaññissā kamme karīyamāne paṭikkosanti.

aññamaññissā vajjappaṭicchādikāti aññamaññaṁ vajjaṁ paṭicchādenti.

tā bhikkhuniyoti yā tā saṁsaṭṭhā bhikkhuniyo.

bhikkhunīhīti aññāhi bhikkhunīhi.

yā passanti yā suṇanti tāhi vattabbā -- “bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā. viviccathāyye. vivekaññeva bhaginīnaṁ saṅgho vaṇṇetī” ti. dutiyampi vattabbā. tatiyampi vattabbā. sace paṭinissajjanti, iccetaṁ kusalaṁ; no ce paṭinissajjanti, āpatti dukkaṭassa. sutvā na vadanti, āpatti dukkaṭassa. tā bhikkhuniyo saṅghamajjhampi ākaḍḍhitvā vattabbā -- “bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā. viviccathāyye. vivekaññeva bhaginīnaṁ saṅgho vaṇṇetī” ti. dutiyampi vattabbā. tatiyampi vattabbā. sace paṭinissajjanti, iccetaṁ kusalaṁ; no ce paṭinissajjanti, āpatti dukkaṭassa. tā bhikkhuniyo samanubhāsitabbā. evañca pana, bhikkhave, samanubhāsitabbā. byattāya bhikkhuniyā paṭibalāya saṅgho ñāpetabbo --

724. “suṇātu me, ayye, saṅgho. itthannāmā ca itthannāmā ca bhikkhuniyo saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā. tā taṁ vatthuṁ na paṭinissajjanti. yadi saṅghassa pattakallaṁ, saṅgho itthannāmañca itthannāmañca bhikkhuniyo samanubhāseyya tassa vatthussa paṭinissaggāya. esā ñatti.

“suṇātu me, ayye, saṅgho. itthannāmā ca itthannāmā ca bhikkhuniyo saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā. tā taṁ vatthuṁ na paṭinissajjanti. saṅgho itthannāmañca itthannāmañca bhikkhuniyo samanubhāsati tassa vatthussa paṭinissaggāya. yassā ayyāya khamati itthannāmāya ca itthannāmāya ca bhikkhunīnaṁ samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“samanubhaṭṭhā saṅghena, itthannāmā ca itthannāmā ca bhikkhuniyo tassa vatthussa paṭinissaggāya. khamati saṅghassa, tasmā tuṇhī, evametaṁ dhārayāmī” ti.

ñattiyā dukkaṭaṁ, dvīhi kammavācāhi thullaccayā, kammavācāpariyosāne āpatti saṅghādisesassa. saṅghādisesaṁ ajjhāpajjantīnaṁ ñattiyā dukkaṭaṁ dvīhi kammavācāhi thullaccayā paṭippassambhanti. dve tisso ekato samanubhāsitabbā. tatuttari na samanubhāsitabbā.

imāpi bhikkhuniyoti purimāyo upādāya vuccanti.

yāvatatiyakanti yāvatatiyaṁ samanubhāsanāya āpajjanti, na saha vatthujjhācārā.

nissāraṇīyanti saṅghamhā nissārīyati.

saṅghādisesoti ...pe0 ... tenapi vuccati saṅghādisesoti.

725. dhammakamme dhammakammasaññā na paṭinissajjanti, āpatti saṅghādisesassa. dhammakamme vematikā na paṭinissajjanti, āpatti saṅghādisesassa. dhammakamme adhammakammasaññā na paṭinissajjanti, āpatti saṅghādisesassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā, āpatti dukkaṭassa.

726. anāpatti asamanubhāsantīnaṁ, paṭinissajjantīnaṁ, ummattikānaṁ, ādikammikānanti.

navamasaṅghādisesasikkhāpadaṁ niṭṭhitaṁ.

10. dasamasaṅghādisesasikkhāpadaṁ

727. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunīsaṅghena samanubhaṭṭhā bhikkhuniyo evaṁ vadeti -- “saṁsaṭṭhāva ayye, tumhe viharatha. mā tumhe nānā viharittha. santi saṅghe aññāpi bhikkhuniyo evācārā evaṁsaddā evaṁsilokā, bhikkhunisaṅghassa vihesikā, aññamaññissā vajjappaṭicchādikā. tā saṅgho na kiñci āha. tumhaññeva {tumheyeva (syā0)} saṅgho uññāya paribhavena akkhantiyā vebhassiyā {vebhassā (sī0 syā0)} dubbalyā evamāha -- `bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā. viviccathāyye. vivekaññeva bhaginīnaṁ saṅgho vaṇṇetī” 'ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- kathañhi nāma ayyā thullanandā bhikkhunī saṅghena samanubhaṭṭhā bhikkhuniyo evaṁ vakkhati -- saṁsaṭṭhāva ayye, tumhe viharatha. mā tumhe nānā viharittha. santi saṅghe aññāpi bhikkhuniyo ...pe0 ... viviccathāyye. vivekaññeva bhaginīnaṁ saṅgho vaṇṇetīti ...pe0 ... saccaṁ kira, bhikkhave, thullanandā bhikkhunī saṅghena samanubhaṭṭhā bhikkhuniyo evaṁ vadeti -- saṁsaṭṭhāva ayye tumhe viharatha. mā tumhe nānā viharittha. santi saṅghe aññāpi bhikkhuniyo evācārā evaṁsaddā evaṁsilokā, bhikkhunisaṅghassa vihesikā, aññamaññissā vajjappaṭicchādikā. tā saṅgho na kiñci āha. tumhaññeva saṅgho uññāya paribhavena akkhantiyā vebhassiyā dubbalyā evamāha -- bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā. viviccathāyye. vivekaññeva bhaginīnaṁ saṅgho vaṇṇetīti? “saccaṁ bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī saṅghena samanubhaṭṭhā bhikkhuniyo evaṁ vakkhati -- saṁsaṭṭhāva ayye, tumhe viharatha. mā tumhe nānā viharittha. santi saṅghe aññāpi bhikkhuniyo ...pe0 ... viviccathāyye. vivekaññeva bhaginīnaṁ saṅgho vaṇṇetīti! netaṁ, bhikkhave, appasannānaṁ vā pasādāya ...pe0 ... evañca pana bhikkhave, bhikkhuniyo imaṁ sikkhāpadaṁ uddisantu --

728. “yā pana bhikkhunī evaṁ vadeyya -- `saṁsaṭṭhāva ayye, tumhe viharatha. mā tumhe nānā viharittha. santi saṅghe aññāpi bhikkhuniyo evācārā evaṁsaddā evaṁsilokā, bhikkhunisaṅghassa vihesikā, aññamaññissā vajjappaṭicchādikā. tā saṅgho na kiñci āha. tumhaññeva saṅgho uññāya paribhavena akkhantiyā vebhassiyā dubbalyā evamāha -- bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā. viviccathāyye. vivekaññeva bhaginīnaṁ saṅgho vaṇṇetī'ti. sā bhikkhunī bhikkhunīhi evamassa vacanīyā -- `mā, ayye, evaṁ avaca -- saṁsaṭṭhāva ayye, tumhe viharatha. mā tumhe nānā viharittha. santi saṅghe aññāpi bhikkhuniyo evācārā evaṁsaddā evaṁsilokā, bhikkhunisaṅghassa vihesikā, aññamaññissā vajjappaṭicchādikā. tā saṅgho na kiñci āha. tumhaññeva saṅgho uññāya paribhavena akkhantiyā vebhassiyā dubbalyā evamāha -- bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā. viviccathāyye. vivekaññeva bhaginīnaṁ saṅgho vaṇṇetī'ti. evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya. yāvatatiyañce samanubhāsīyamānā taṁ paṭinissajjeyya, iccetaṁ kusalaṁ; no ce paṭinissajjeyya, ayampi bhikkhunī yāvatatiyakaṁ dhammaṁ āpannā nissāraṇīyaṁ saṅghādisesan”-ti.

729. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

evaṁ vadeyyāti -- “saṁsaṭṭhāva ayye, tumhe viharatha. mā tumhe nānā viharittha. santi saṅghe aññāpi bhikkhuniyo evācārā evaṁsaddā evaṁsilokā, bhikkhunisaṅghassa vihesikā, aññamaññissā vajjappaṭicchādikā. tā saṅgho na kiñci āha”.

tumhaññeva saṅgho uññāyāti avaññāya.

paribhavenāti pāribhabyatā.

akkhantiyāti kopena.

vebhassiyāti vibhassīkatā {vibhassikatāya (sī0)}.

dubbalyāti apakkhatā.

evamāha -- “bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā. viciccathāyye. vivekaññeva bhaginīnaṁ saṅgho vaṇṇetī” ti.

sā bhikkhunīti yā sā evaṁvādinī bhikkhunī.

bhikkhunīhīti aññāhi bhikkhunīhi.

yā passanti yā suṇanti tāhi vattabbā -- “māyye, evaṁ avaca -- `saṁsaṭṭhāva ayye, tumhe viharatha. mā tumhe nānā viharittha. santi saṅghe aññāpi bhikkhuniyo ...pe0 ... viviccathāyye. vivekaññeva bhaginīnaṁ saṅgho vaṇṇetī” ti. dutiyampi vattabbā. tatiyampi vattabbā. sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. sutvā na vadanti, āpatti dukkaṭassa. sā bhikkhunī saṅghamajjhampi ākaḍḍhitvā vattabbā -- “māyye, evaṁ avaca -- `saṁsaṭṭhāva ayye, tumhe viharatha. mā tumhe nānā viharittha. santi saṅghe aññāpi bhikkhuniyo ...pe0 ... viviccathāyye. vivekaññeva bhaginīnaṁ saṅgho vaṇṇetī” 'ti. dutiyampi vattabbā. tatiyampi vattabbā. sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. sā bhikkhunī samanubhāsitabbā. evañca pana, bhikkhave, samanubhāsitabbā. byattāya bhikkhuniyā paṭibalāya saṅgho ñāpetabbo --

730. “suṇātu me, ayye, saṅgho. ayaṁ itthannāmā bhikkhunī saṅghena samanubhaṭṭhā bhikkhuniyo evaṁ vadeti -- `saṁsaṭṭhāva ayye, tumhe viharatha. mā tumhe nānā viharittha. santi saṅghe aññāpi bhikkhuniyo evācārā evaṁsaddā evaṁsilokā, bhikkhunisaṅghassa vihesikā, aññamaññissā vajjappaṭicchādikā. tā saṅgho na kiñci āha. tumhaññeva saṅgho uññāya paribhavena akkhantiyā vebhassiyā dubbalyā evamāha -- bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā aññamaññissā vajjappaṭicchādikā. viviccathāyye. vivekaññeva bhaginīnaṁ saṅgho vaṇṇetī'ti. sā taṁ vatthuṁ na paṭinissajjati. yadi saṅghassa pattakallaṁ, saṅgho itthannāmaṁ bhikkhuniṁ samanubhāseyya tassa vatthussa paṭinissaggāya. esā ñatti.

“suṇātu me, ayye, saṅgho. ayaṁ itthannāmā bhikkhunī saṅghena samanubhaṭṭhā bhikkhuniyo evaṁ vadeti -- `saṁsaṭṭhāva ayye, tumhe viharatha. mā tumhe nānā viharittha. santi saṅghe aññāpi bhikkhuniyo evācārā evaṁsaddā evaṁsilokā, bhikkhunisaṅghassa vihesikā, aññamaññissā vajjappaṭicchādikā. tā saṅgho na kiñci āha. tumhaññeva saṅgho uññāya paribhavena akkhantiyā vebhassiyā dubbalyā evamāha -- bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṅghassa vihesikā, aññamaññissā vajjappaṭicchādikā. viviccathāyye. vivekaññeva bhaginīnaṁ saṅgho vaṇṇetī'ti. sā taṁ vatthuṁ na paṭinissajjati. saṅgho itthannāmaṁ bhikkhuniṁ samanubhāsati tassa vatthussa paṭinissaggāya. yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“samanubhaṭṭhā saṅghena itthannāmā bhikkhunī tassa vatthussa paṭinissaggāya. khamati saṅghassa, tasmā tuṇhī, evametaṁ dhārayāmī” ti.

ñattiyā dukkaṭaṁ, dvīhi kammavācāhi thullaccayā, kammavācāpariyosāne āpatti saṅghādisesassa. saṅghādisesaṁ ajjhāpajjantiyā ñattiyā dukkaṭaṁ, dvīhi kammavācāhi thullaccayā paṭippassambhanti.

ayampīti purimāyo upādāya vuccati.

yāvatatiyakanti yāvatatiyaṁ samanubhāsanāya āpajjati, na sahavatthujjhācārā.

nissāraṇīyanti saṅghamhā nissārīyati.

saṅghādisesoti saṅghova tassā āpattiyā mānattaṁ deti, mūlāya paṭikassati, abbheti, na sambahulā na ekā bhikkhunī. tena vuccati “saṅghādiseso” ti. tasseva āpattinikāyassa nāmakammaṁ adhivacanaṁ, tenapi vuccati “saṅghādiseso” ti.

731. dhammakamme dhammakammasaññā na paṭinissajjati, āpatti saṅghādisesassa. dhammakamme vematikā na paṭinissajjati, āpatti saṅghādisesassa. dhammakamme adhammakammasaññā na paṭinissajjati, āpatti saṅghādisesassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā, āpatti dukkaṭassa.

732. anāpatti asamanubhāsantiyā, paṭinissajjantiyā, ummattikāya, ādikammikāyāti.

dasamasaṅghādisesasikkhāpadaṁ niṭṭhitaṁ.

uddiṭṭhā kho, ayyāyo, sattarasa saṅghādisesā dhammā -- nava paṭhamāpattikā, aṭṭha yāvatatiyakā. yesaṁ bhikkhunī aññataraṁ vā aññataraṁ vā āpajjati, tāya bhikkhuniyā ubhatosaṅghe pakkhamānattaṁ caritabbaṁ. ciṇṇamānattā bhikkhunī yattha siyā vīsatigaṇo bhikkhunisaṅgho tattha (sā bhikkhunī) {( ) (katthapi natthi)} abbhetabbā. ekāyapi ce ūno vīsatigaṇo bhikkhunisaṅgho taṁ bhikkhuniṁ abbheyya. sā ca bhikkhunī anabbhitā, tā ca bhikkhuniyo gārayhā, ayaṁ tattha sāmīci.

tatthāyyāyo pucchāmi -- “kaccittha parisuddhā” ? dutiyampi pucchāmi -- “kaccittha parisuddhā” ? tatiyampi pucchāmi -- “kaccittha parisuddhā” ? parisuddhetthāyyāyo, tasmā tuṇhī, evametaṁ dhārayāmīti.

sattarasakaṁ niṭṭhitaṁ.

bhikkhunivibhaṅge saṅghādisesakaṇḍaṁ niṭṭhitaṁ.

3. nissaggiyakaṇḍaṁ (bhikkhunīvibhaṅgo)

1. pattavaggo

1. paṭhamasikkhāpadaṁ

ime kho panāyyāyo tiṁsa nissaggiyā pācittiyā

dhammā uddesaṁ āgacchanti.

733. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo bahū patte sannicayaṁ karonti. manussā vihāracārikaṁ āhiṇḍantā passitvā ujjhāyanti khiyyanti vipācenti -- “kathañhi nāma bhikkhuniyo bahū patte sannicayaṁ karissanti, pattavāṇijjaṁ vā bhikkhuniyo karissanti, āmattikāpaṇaṁ vā pasāressantī” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo pattasannicayaṁ karissantī” ti ...pe0 ... saccaṁ kira, bhikkhave, chabbaggiyā bhikkhuniyo pattasannicayaṁ karontīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo pattasannicayaṁ karissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

734. “yā pana bhikkhunī pattasannicayaṁ kareyya, nissaggiyaṁ pācittiyan”-ti.

735. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

patto nāma dve pattā -- ayopatto, mattikāpatto. tayo pattassa vaṇṇā -- ukkaṭṭho patto, majjhimo patto, omako patto. ukkaṭṭho nāma patto aḍḍhāḷhakodanaṁ gaṇhāti catubhāgaṁ khādanaṁ tadupiyaṁ byañjanaṁ. majjhimo nāma patto nāḷikodanaṁ gaṇhāti catubhāgaṁ khādanaṁ tadupiyaṁ byañjanaṁ. omako nāma patto patthodanaṁ gaṇhāti catubhāgaṁ khādanaṁ tadupiyaṁ byañjanaṁ. tato ukkaṭṭho apatto omako apatto.

sannicayaṁ kareyyāti anadhiṭṭhito avikappito.

nissaggiyo hotīti saha aruṇuggamanā nissaggiyo hoti. nissajjitabbo saṅghassa vā gaṇassa vā ekabhikkhuniyā vā. evañca pana, bhikkhave, nissajjitabbo. tāya bhikkhuniyā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- “ayaṁ me, ayye, patto rattātikkanto nissaggiyo, imāhaṁ saṅghassa nissajjāmī” ti. nissajjitvā āpatti desetabbā. byattāya bhikkhuniyā paṭibalāya āpatti paṭiggahetabbā. nissaṭṭhapatto dātabbo --

“suṇātu me, ayye, saṅgho. ayaṁ patto itthannāmāya bhikkhuniyā nissaggiyo saṅghassa nissaṭṭho. yadi saṅghassa pattakallaṁ, saṅgho imaṁ pattaṁ itthannāmāya bhikkhuniyā dadeyyā” ti.

tāya bhikkhuniyā sambahulā bhikkhuniyo upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassu vacanīyā -- “ayaṁ me, ayyāyo, patto rattātikkanto nissaggiyo, imāhaṁ ayyānaṁ nissajjāmī” ti. nissajjitvā āpatti desetabbā. byattāya bhikkhuniyā paṭibalāya āpatti paṭiggahetabbā. nissaṭṭhapatto dātabbo --

“suṇantu me ayyāyo. ayaṁ patto itthannāmāya bhikkhuniyā nissaggiyo ayyānaṁ nissaṭṭho. yadi ayyānaṁ pattakallaṁ, ayyāyo imaṁ pattaṁ itthannāmāya bhikkhuniyā dadeyyu” nti.

tāya bhikkhuniyā ekaṁ bhikkhuniṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyā -- “ayaṁ me, ayye, patto rattātikkanto nissaggiyo. imāhaṁ ayyāya nissajjāmī” ti. nissajjitvā āpatti desetabbā. tāya bhikkhuniyā āpatti paṭiggahetabbā. nissaṭṭhapatto dātabbo -- “imaṁ pattaṁ ayyāya dammī” ti.

736. rattātikkante atikkantasaññā, nissaggiyaṁ pācittiyaṁ. rattātikkante vematikā, nissaggiyaṁ pācittiyaṁ. rattātikkante anatikkantasaññā, nissaggiyaṁ pācittiyaṁ. anadhiṭṭhite adhiṭṭhitasaññā, nissaggiyaṁ pācittiyaṁ. avikappite vikappitasaññā, nissaggiyaṁ pācittiyaṁ. avissajjite vissajjitasaññā, nissaggiyaṁ pācittiyaṁ. anaṭṭhe naṭṭhasaññā ... avinaṭṭhe vinaṭṭhasaññā ... abhinne bhinnasaññā ... avilutte viluttasaññā, nissaggiyaṁ pācittiyaṁ.

nissaggiyaṁ pattaṁ anissajjitvā paribhuñjati, āpatti dukkaṭassa. rattānatikkante atikkantasaññā, āpatti dukkaṭassa. rattānatikkante vematikā, āpatti dukkaṭassa. rattānatikkante anatikkantasaññā anāpatti.

737. anāpatti antoaruṇe adhiṭṭheti, vikappeti, vissajjeti, nassati, vinassati, bhijjati, acchinditvā gaṇhanti, vissāsaṁ gaṇhanti, ummattikāya, ādikammikāyāti.

tena kho pana samayena chabbaggiyā bhikkhuniyo nissaṭṭhapattaṁ na denti. bhagavato etamatthaṁ ārocesuṁ. na, bhikkhave, nissaṭṭhapatto na dātabbo. yā na dadeyya, āpatti dukkaṭassāti.

paṭhamasikkhāpadaṁ niṭṭhitaṁ.

2. dutiyasikkhāpadaṁ

738. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā bhikkhuniyo gāmakāvāse vassaṁvuṭṭhā {vassaṁvutthā (sī0 syā0)} sāvatthiṁ agamaṁsu vattasampannā iriyāpathasampannā duccoḷā lūkhacīvarā. upāsakā tā bhikkhuniyo passitvā -- “imā bhikkhuniyo vattasampannā iriyāpathasampannā duccoḷā lūkhacīvarā, imā bhikkhuniyo acchinnā bhavissantī” ti bhikkhunisaṅghassa akālacīvaraṁ adaṁsu. thullanandā bhikkhunī -- “amhākaṁ kathinaṁ atthataṁ kālacīvaran”-ti adhiṭṭhahitvā bhājāpesi. upāsakā tā bhikkhuniyo passitvā etadavocuṁ -- “apayyāhi cīvaraṁ laddhan”-ti? “na mayaṁ, āvuso, cīvaraṁ labhāma. ayyā thullanandā -- `amhākaṁ kathinaṁ atthataṁ kālacīvara'nti adhiṭṭhahitvā bhājāpesī” ti. upāsakā ujjhāyanti khiyyanti vipācenti -- “kathañhi nāma ayyā thullanandā akālacīvaraṁ `kālacīvara'nti adhiṭṭhahitvā bhājāpessatī” ti! assosuṁ kho bhikkhuniyo tesaṁ upāsakānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā akālacīvaraṁ `kālacīvara'nti adhiṭṭhahitvā bhājāpessatī” ti! atha kho tā bhikkhuniyo bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ ...pe0 ... saccaṁ kira, bhikkhave, thullanandā bhikkhunī akālacīvaraṁ “kālacīvaran”-ti adhiṭṭhahitvā bhājāpetīti {bhājāpesīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī akālacīvaraṁ “kālacīvaran”-ti adhiṭṭhahitvā bhājāpessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

739. “yā pana bhikkhunī akālacīvaraṁ `kālacīvara'nti adhiṭṭhahitvā bhājāpeyya, nissaggiyaṁ pācittiyan”-ti.

740. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

akālacīvaraṁ nāma anatthate kathine ekādasamāse uppannaṁ, atthate kathine sattamāse uppannaṁ, kālepi ādissa dinnaṁ, etaṁ akālacīvaraṁ nāma.

akālacīvaraṁ “kālacīvaran”-ti adhiṭṭhahitvā bhājāpeti, payoge dukkaṭaṁ. paṭilābhena nissaggiyaṁ hoti. nissajjitabbaṁ saṅghassa vā gaṇassa vā ekabhikkhuniyā vā. evañca pana, bhikkhave, nissajjitabbaṁ ...pe0 ... idaṁ me, ayye, akālacīvaraṁ “kālacīvara'nti adhiṭṭhahitvā bhājāpitaṁ nissaggiyaṁ, imāhaṁ saṅghassa nissajjāmī” ti ...pe0 ... dadeyyāti ...pe0 ... dadeyyunti ...pe0 ... ayyāya dammīti.

741. akālacīvare akālacīvarasaññā “kālacīvaran”-ti adhiṭṭhahitvā bhājāpeti, nissaggiyaṁ pācittiyaṁ. akālacīvare vematikā “kālacīvaran”-ti adhiṭṭhahitvā bhājāpeti, āpatti dukkaṭassa. akālacīvare kālacīvarasaññā “kālacīvaran”-ti adhiṭṭhahitvā bhājāpeti, anāpatti. kālacīvare akālacīvarasaññā, āpatti dukkaṭassa. kālacīvare vematikā, āpatti dukkaṭassa. kālacīvare kālacīvarasaññā, anāpatti.

742. anāpatti akālacīvaraṁ kālacīvarasaññā bhājāpeti, kālacīvaraṁ kālacīvarasaññā bhājāpeti, ummattikāya, ādikammikāyāti.

dutiyasikkhāpadaṁ niṭṭhitaṁ.

3. tatiyasikkhāpadaṁ

743. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī aññatarāya bhikkhuniyā saddhiṁ cīvaraṁ parivattetvā paribhuñji. atha kho sā bhikkhunī taṁ cīvaraṁ saṅgharitvā {saṁharitvā (ka0)} nikkhipi. thullanandā bhikkhunī taṁ bhikkhuniṁ etadavoca -- “yaṁ te, ayye, mayā saddhiṁ cīvaraṁ parivattitaṁ, kahaṁ taṁ cīvaran”-ti? atha kho sā bhikkhunī taṁ cīvaraṁ nīharitvā thullanandāya bhikkhuniyā dassesi. thullanandā bhikkhunī taṁ bhikkhuniṁ etadavoca -- “handāyye, tuyhaṁ cīvaraṁ, āhara me'taṁ cīvaraṁ, yaṁ tuyhaṁ tuyhamevetaṁ, yaṁ mayhaṁ mayhamevetaṁ, āhara me'taṁ, sakaṁ paccāharā” ti acchindi. atha kho sā bhikkhunī bhikkhunīnaṁ etamatthaṁ ārocesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā bhikkhuniyā saddhiṁ cīvaraṁ parivattetvā acchindissatī” ti! atha kho tā bhikkhuniyo bhikkhūnaṁ etamatthaṁ ārocesuṁ. bhikkhū bhagavato etamatthaṁ ārācesuṁ ...pe0 ... saccaṁ kira, bhikkhave, thullanandā bhikkhunī bhikkhuniyā saddhiṁ cīvaraṁ parivattetvā acchindatīti {acchindīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī bhikkhuniyā saddhiṁ cīvaraṁ parivattetvā acchindissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

744. “yā pana bhikkhunī bhikkhuniyā saddhiṁ cīvaraṁ parivattetvā sā pacchā evaṁ vadeyya -- `handāyye, tuyhaṁ cīvaraṁ āhara, metaṁ cīvaraṁ, yaṁ tuyhaṁ tuyhamevetaṁ, yaṁ mayhaṁ mayhamevetaṁ, āhara metaṁ, sakaṁ paccāharā'ti acchindeyya vā acchindāpeyya vā, nissaggiyaṁ pācittiyan”-ti.

745. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

bhikkhuniyā saddhinti aññāya bhikkhuniyā saddhiṁ.

cīvaraṁ nāma channaṁ cīvarānaṁ aññataraṁ cīvaraṁ vikappanupagaṁ pacchimaṁ.

parivattetvāti parittena vā vipulaṁ, vipulena vā parittaṁ.

acchindeyyāti sayaṁ acchindati nissaggiyaṁ pācittiyaṁ.

acchindāpeyyāti aññaṁ āṇāpeti, āpatti dukkaṭassa. sakiṁ āṇattā bahukampi acchindati, nissaggiyaṁ hoti. nissajjitabbaṁ saṅghassa vā gaṇassa vā ekabhikkhuniyā vā. evañca pana, bhikkhave, nissajjitabbaṁ ...pe0 ... “idaṁ me ayye cīvaraṁ bhikkhuniyā saddhiṁ parivattetvā acchinnaṁ nissaggiyaṁ, imāhaṁ saṅghassa nissajjāmī” ti ...pe0 ... dadeyyāti ...pe0 ... dadeyyunti ...pe0 ... ayyāya dammīti.

746. upasampannāya upasampannasaññā cīvaraṁ parivattetvā acchindati vā acchindāpeti vā, nissaggiyaṁ pācittiyaṁ. upasampannāya vematikā cīvaraṁ parivattetvā acchindati vā acchindāpeti vā, nissaggiyaṁ pācittiyaṁ. upasampannāya anupasampannasaññā cīvaraṁ parivattetvā acchindati vā acchindāpeti vā, nissaggiyaṁ pācittiyaṁ.

aññaṁ parikkhāraṁ parivattetvā acchindati vā acchindāpeti vā, āpatti dukkaṭassa. anupasampannāya saddhiṁ cīvaraṁ vā aññaṁ vā parikkhāraṁ parivattetvā acchindati vā acchindāpeti vā, āpatti dukkaṭassa. anupasampannāya upasampannasaññā, āpatti dukkaṭassa. anupasampannāya vematikā, āpatti dukkaṭassa. anupasampannāya anupasampannasaññā, āpatti dukkaṭassa.

747. anāpatti sā vā deti, tassā vā vissasantī gaṇhāti, ummattikāya, ādikammikāyāti.

tatiyasikkhāpadaṁ niṭṭhitaṁ.

4. catutthasikkhāpadaṁ

748. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī gilānā hoti. atha kho aññataro upāsako yena thullanandā bhikkhunī tenupasaṅkami; upasaṅkamitvā thullanandaṁ bhikkhuniṁ etadavoca -- “kiṁ te, ayye, aphāsu, kiṁ āharīyatū” ti? “sappinā me, āvuso, attho” ti. atha kho so upāsako aññatarassa āpaṇikassa gharā kahāpaṇassa sappiṁ āharitvā thullanandāya bhikkhuniyā adāsi. thullanandā bhikkhunī evamāha -- “na me, āvuso, sappinā attho; telena me attho” ti. atha kho so upāsako yena so āpaṇiko tenupasaṅkami; upasaṅkamitvā taṁ āpaṇikaṁ etadavoca -- “na kirāyyo ayyāya sappinā attho, telena attho. handa te sappiṁ, telaṁ me dehī” ti. “sace mayaṁ ayyo vikkītaṁ bhaṇḍaṁ puna ādiyissāma {āharissāma (ka0)}, kadā amhākaṁ bhaṇḍaṁ vikkāyissati {vikkīyissati (?)}; sappissa kayena sappi haṭaṁ, telassa kayaṁ āhara, telaṁ harissasī” ti. atha kho so upāsako ujjhāyati khiyyati vipāceti -- “kathañhi nāma ayyā thullanandā aññaṁ viññāpetvā aññaṁ viññāpessatī” ti! assosuṁ kho bhikkhuniyo tassa upāsakassa ujjhāyantassa khiyyantassa vipācentassa. yā tā bhikkhuniyo appicchā ...pe0 ... tā ujjhāyanti khiyyanti vipācenti ...pe0 ... atha kho tā bhikkhuniyo bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ ...pe0 ... saccaṁ kira, bhikkhave, thullanandā bhikkhunī aññaṁ viññāpetvā aññaṁ viññāpetīti {viññāpesīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī aññaṁ viññāpetvā aññaṁ viññāpessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

749. “yā pana bhikkhunī aññaṁ viññāpetvā aññaṁ viññāpeyya, nissaggiyaṁ pācittiyan”-ti.

750. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

aññaṁ viññāpetvāti yaṁ kiñci viññāpetvā.

aññaṁ viññāpeyyāti taṁ ṭhapetvā aññaṁ viññāpeti, payoge dukkaṭaṁ. paṭilābhena nissaggiyaṁ hoti. nissajjitabbaṁ saṅghassa vā gaṇassa vā ekabhikkhuniyā vā. evañca pana, bhikkhave, nissajjitabbaṁ ...pe0 ... “idaṁ me ayye aññaṁ viññāpetvā aññaṁ viññāpitaṁ nissaggiyaṁ, imāhaṁ saṅghassa nissajjāmīti ...pe0 ... dadeyyāti ...pe0 ... dadeyyunti ...pe0 ... ayyāya dammī” ti.

751. aññe aññasaññā aññaṁ viññāpeti, nissaggiyaṁ pācittiyaṁ. aññe vematikā aññaṁ viññāpeti, nissaggiyaṁ pācittiyaṁ. aññe anaññasaññā aññaṁ viññāpeti, nissaggiyaṁ pācittiyaṁ.

anaññe aññasaññā anaññaṁ viññāpeti, āpatti dukkaṭassa. anaññe vematikā anaññaṁ viññāpeti, āpatti dukkaṭassa. anaññe anaññasaññā, anāpatti.

752. anāpatti taññeva {tañceva (syā0)} viññāpeti, aññañca viññāpeti, ānisaṁsaṁ dassetvā viññāpeti, ummattikāya, ādikammikāyāti.

catutthasikkhāpadaṁ niṭṭhitaṁ.

5. pañcamasikkhāpadaṁ

753. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī gilānā hoti. atha kho aññataro upāsako yena thullanandā bhikkhunī tenupasaṅkami; upasaṅkamitvā thullanandaṁ bhikkhuniṁ etadavoca -- “kacci, ayye, khamanīyaṁ kacci yāpanīyan”-ti? “na me, āvuso, khamanīyaṁ, na yāpanīyan”-ti. “amukassa, ayye, āpaṇikassa ghare kahāpaṇaṁ nikkhipissāmi, tato yaṁ iccheyyāsi taṁ āharāpeyyāsī” ti. thullanandā bhikkhunī aññataraṁ sikkhamānaṁ āṇāpesi -- “gaccha, sikkhamāne, amukassa āpaṇikassa gharā kahāpaṇassa telaṁ āharā” ti. atha kho sā sikkhamānā tassa āpaṇikassa gharā kahāpaṇassa telaṁ āharitvā thullanandāya bhikkhuniyā adāsi. thullanandā bhikkhunī evamāha -- “na me, sikkhamāne, telena attho, sappinā me attho” ti. atha kho sā sikkhamānā yena so āpaṇiko tenupasaṅkami; upasaṅkamitvā taṁ āpaṇikaṁ etadavoca -- “na kira, āvuso, ayyāya telena attho, sappinā attho, handa te telaṁ, sappiṁ me dehī” ti. “sace mayaṁ, ayye, vikkītaṁ bhaṇḍaṁ puna ādiyissāma, kadā amhākaṁ bhaṇḍaṁ vikkāyissati! telassa kayena telaṁ haṭaṁ, sappissa kayaṁ āhara, sappiṁ harissasī” ti. atha kho sā sikkhamānā rodantī aṭṭhāsi. bhikkhuniyo taṁ sikkhamānaṁ etadavocuṁ -- “kissa tvaṁ, sikkhamāne, rodasī” ti? atha kho sā sikkhamānā bhikkhunīnaṁ etamatthaṁ ārocesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā aññaṁ cetāpetvā aññaṁ cetāpessatī” ti ...pe0 ... saccaṁ kira, bhikkhave, thullanandā bhikkhunī aññaṁ cetāpetvā aññaṁ cetāpetīti {cetāpesīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī aññaṁ cetāpetvā aññaṁ cetāpessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

754. “yā pana bhikkhunī aññaṁ cetāpetvā aññaṁ cetāpeyya, nissaggiyaṁ pācittiyan”-ti.

755. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

aññaṁ cetāpetvāti yaṁ kiñci cetāpetvā.

aññaṁ cetāpeyyāti taṁ ṭhapetvā aññaṁ cetāpeti, payoge dukkaṭaṁ. paṭilābhena nissaggiyaṁ hoti. nissajjitabbaṁ saṅghassa vā gaṇassa vā ekabhikkhuniyā vā. evañca pana, bhikkhave, nissajjitabbaṁ ...pe0 ... “idaṁ me, ayye, aññaṁ cetāpetvā aññaṁ cetāpitaṁ nissaggiyaṁ, imāhaṁ saṅghassa nissajjāmī” ti ...pe0 ... dadeyyāti ...pe0 ... dadeyyunti ...pe0 ... ayyāya dammīti.

756. aññe aññasaññā aññaṁ cetāpeti, nissaggiyaṁ pācittiyaṁ. aññe vematikā aññaṁ cetāpeti, nissaggiyaṁ pācittiyaṁ. aññe anaññasaññā aññaṁ cetāpeti, nissaggiyaṁ pācittiyaṁ.

anaññe aññasaññā anaññaṁ cetāpeti, āpatti dukkaṭassa. anaññe vematikā anaññaṁ cetāpeti, āpatti dukkaṭassa. anaññe anaññasaññā anāpatti.

757. anāpatti taññeva {tañceva (syā0)} cetāpeti, aññañca cetāpeti, ānisaṁsaṁ dassetvā cetāpeti, ummattikāya, ādikammikāyāti.

pañcamasikkhāpadaṁ niṭṭhitaṁ.

6. chaṭṭhasikkhāpadaṁ

758. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena upāsakā bhikkhunisaṅghassa cīvaratthāya chandakaṁ saṅgharitvā aññatarassa pāvārikassa ghare parikkhāraṁ nikkhipitvā bhikkhuniyo upasaṅkamitvā etadavocuṁ -- “amukassa, ayye, pāvārikassa ghare cīvaratthāya parikkhāro nikkhitto, tato cīvaraṁ āharāpetvā bhājethā” ti. bhikkhuniyo tena parikkhārena bhesajjaṁ cetāpetvā paribhuñjiṁsu. upāsakā jānitvā ujjhāyanti khiyyanti vipācenti -- “kathañhi nāma bhikkhuniyo aññadatthikena parikkhārena aññuddisikena saṅghikena aññaṁ cetāpessantī” ti! assosuṁ kho bhikkhuniyo tesaṁ upāsakānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo aññadatthikena parikkhārena aññuddisikena saṅghikena aññaṁ cetāpessantī” ti ...pe0 ... saccaṁ kira, bhikkhave, bhikkhuniyo aññadatthikena parikkhārena aññuddisikena saṅghikena aññaṁ cetāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo aññadatthikena parikkhārena aññuddisikena saṅghikena aññaṁ cetāpessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

759. “yā pana bhikkhunī aññadatthikena parikkhārena aññuddisikena saṅghikena aññaṁ cetāpeyya, nissaggiyaṁ pācittiyan”-ti.

760. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

aññadatthikena parikkhārena aññuddisikenāti aññassatthāya dinnena.

saṅghikenāti saṅghassa, na gaṇassa, na ekabhikkhuniyā.

aññaṁ cetāpeyyāti yaṁatthāya dinnaṁ, taṁ ṭhapetvā aññaṁ cetāpeti, payoge dukkaṭaṁ. paṭilābhena nissaggiyaṁ hoti. nissajjitabbaṁ saṅghassa vā gaṇassa vā ekabhikkhuniyā vā. evañca pana, bhikkhave, nissajjitabbaṁ ...pe0 ... “idaṁ me, ayye, aññadatthikena parikkhārena aññuddisikena saṅghikena aññaṁ cetāpitaṁ nissaggiyaṁ, imāhaṁ saṅghassa nissajjāmī” ti ....pe0 ... dadeyyāti ...pe0 ... dadeyyunti ...pe0 ... ayyāya dammīti.

761. aññadatthike aññadatthikasaññā aññaṁ cetāpeti, nissaggiyaṁ pācittiyaṁ. aññadatthike vematikā aññaṁ cetāpeti, nissaggiyaṁ pācittiyaṁ. aññadatthike anaññadatthikasaññā aññaṁ cetāpeti, nissaggiyaṁ pācittiyaṁ. nissaṭṭhaṁ paṭilabhitvā yathādāne upanetabbaṁ.

anaññadatthike aññadatthikasaññā, āpatti dukkaṭassa. anaññadatthike vematikā, āpatti dukkaṭassa. anaññadatthike anaññadatthikasaññā, anāpatti.

762. anāpatti sesakaṁ upaneti, sāmike apaloketvā upaneti, āpadāsu, ummattikāya, ādikammikāyāti.

chaṭṭhasikkhāpadaṁ niṭṭhitaṁ.

7. sattamasikkhāpadaṁ

763. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena upāsakā bhikkhunisaṅghassa cīvaratthāya chandakaṁ saṅgharitvā aññatarassa pāvārikassa ghare parikkhāraṁ nikkhipitvā bhikkhuniyo upasaṅkamitvā etadavocuṁ -- “amukassa, ayye, pāvārikassa ghare cīvaratthāya parikkhāro nikkhitto, tato cīvaraṁ āharāpetvā bhājethā” ti. bhikkhuniyo tena ca parikkhārena sayampi yācitvā bhesajjaṁ cetāpetvā paribhuñjiṁsu. upāsakā jānitvā ujjhāyanti khiyyanti vipācenti -- “kathañhi nāma bhikkhuniyo aññadatthikena parikkhārena aññuddisikena saṅghikena saññācikena aññaṁ cetāpessantī” ti ...pe0 ... saccaṁ kira, bhikkhave, bhikkhuniyo aññadatthikena parikkhārena aññuddisikena saṅghikena saññācikena aññaṁ cetāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo aññadatthikena parikkhārena aññuddisikena saṅghikena saññācikena aññaṁ cetāpessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

764. “yā pana bhikkhunī aññadatthikena parikkhārena aññuddisikena saṅghikena saññācikena aññaṁ cetāpeyya, nissaggiyaṁ pācittiyan”-ti.

765. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

aññadatthikena parikkhārena aññuddisikenāti aññassatthāya dinnena.

saṅghikenāti saṅghassa, na gaṇassa, na ekabhikkhuniyā.

saññācikenāti sayaṁ yācitvā.

aññaṁ cetāpeyyāti yaṁatthāya dinnaṁ taṁ ṭhapetvā aññaṁ cetāpeti, payoge dukkaṭaṁ. paṭilābhena nissaggiyaṁ hoti. nissajjitabbaṁ saṅghassa vā gaṇassa vā ekabhikkhuniyā vā. evañca pana, bhikkhave, nissajjitabbaṁ ...pe0 ... “idaṁ me, ayye, aññadatthikena parikkhārena aññuddisikena saṅghikena saññācikena aññaṁ cetāpitaṁ nissaggiyaṁ, imāhaṁ saṅghassa nissajjāmī” ti ...pe0 ... dadeyyāti ...pe0 ... dadeyyunti ...pe0 ... ayyāya dammīti.

766. aññadatthike aññadatthikasaññā aññaṁ cetāpeti, nissaggiyaṁ pācittiyaṁ. aññadatthike vematikā aññaṁ cetāpeti, nissaggiyaṁ pācittiyaṁ. aññadatthike anaññadatthikasaññā aññaṁ cetāpeti, nissaggiyaṁ pācittiyaṁ. nissaṭṭhaṁ paṭilabhitvā yathādāne upanetabbaṁ.

anaññadatthike aññadatthikasaññā, āpatti dukkaṭassa. anaññadatthike vematikā, āpatti dukkaṭassa. anaññadatthike anaññadatthikasaññā, anāpatti.

767. anāpatti sesakaṁ upaneti, sāmike apaloketvā upaneti, āpadāsu, ummattikāya, ādikammikāyāti.

sattamasikkhāpadaṁ niṭṭhitaṁ.

8. aṭṭhamasikkhāpadaṁ

768. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarassa pūgassa pariveṇavāsikā bhikkhuniyo yāguyā kilamanti. atha kho so pūgo bhikkhunīnaṁ yāguatthāya chandakaṁ saṅgharitvā aññatarassa āpaṇikassa ghare parikkhāraṁ nikkhipitvā bhikkhuniyo upasaṅkamitvā etadavoca -- “amukassa, ayye, āpaṇikassa ghare yāguatthāya parikkhāro nikkhitto, tato taṇḍulaṁ āharāpetvā yāguṁ pacāpetvā paribhuñjathā” ti. bhikkhuniyo tena parikkhārena bhesajjaṁ cetāpetvā paribhuñjiṁsu. so pūgo jānitvā ujjhāyati khiyyati vipāceti -- “kathañhi nāma bhikkhuniyo aññadatthikena parikkhārena aññuddisikena mahājanikena aññaṁ cetāpessantī” ti ...pe0 ... saccaṁ kira, bhikkhave, bhikkhuniyo aññadatthikena parikkhārena aññuddisikena mahājanikena aññaṁ cetāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo aññadatthikena parikkhārena aññuddisikena mahājanikena aññaṁ cetāpessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

769. “yā pana bhikkhunī aññadatthikena parikkhārena aññuddisikena mahājanikena aññaṁ cetāpeyya, nissaggiyaṁ pācittiyan”-ti.

770. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

aññadatthikena parikkhārena aññuddisikenāti aññassatthāya dinnena.

mahājanikenāti gaṇassa, na saṅghassa, na ekabhikkhuniyā.

aññaṁ cetāpeyyāti yaṁatthāya dinnaṁ taṁ ṭhapetvā aññaṁ cetāpeti, payoge dukkaṭaṁ. paṭilābhena nissaggiyaṁ hoti. nissajjitabbaṁ saṅghassa vā gaṇassa vā ekabhikkhuniyā vā. evañca pana, bhikkhave, nissajjitabbaṁ ...pe0 ... “idaṁ me, ayye, aññadatthikena parikkhārena aññuddisikena mahājanikena aññaṁ cetāpitaṁ nissaggiyaṁ imāhaṁ saṅghassa nissajjāmī” ti ...pe0 ... dadeyyāti ...pe0 ... dadeyyunti ...pe0 ... ayyāya dammīti.

771. aññadatthike aññadatthikasaññā aññaṁ cetāpeti, nissaggiyaṁ pācittiyaṁ. aññadatthike vematikā aññaṁ cetāpeti, nissaggiyaṁ pācittiyaṁ. aññadatthike anaññadatthikasaññā aññaṁ cetāpeti, nissaggiyaṁ pācittiyaṁ. nissaṭṭhaṁ paṭilabhitvā yathādāne upanetabbaṁ.

anaññadatthike aññadatthikasaññā, āpatti dukkaṭassa. anaññadatthike vematikā, āpatti dukkaṭassa. anaññadatthike anaññadatthikasaññā, anāpatti.

772. anāpatti sesakaṁ upaneti, sāmike apaloketvā upaneti, āpadāsu, ummattikāya, ādikammikāyāti.

aṭṭhamasikkhāpadaṁ niṭṭhitaṁ.

9. navamasikkhāpadaṁ

773. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarassa pūgassa pariveṇavāsikā bhikkhuniyo yāguyā kilamanti. atha kho so pūgo bhikkhunīnaṁ yāguatthāya chandakaṁ saṅgharitvā aññatarassa āpaṇikassa ghare parikkhāraṁ nikkhipitvā bhikkhuniyo upasaṅkamitvā etadavoca -- “amukassa, ayye, āpaṇikassa ghare yāguatthāya parikkhāro nikkhitto. tato taṇḍule āharāpetvā yāguṁ pacāpetvā paribhuñjathā” ti. bhikkhuniyo tena ca parikkhārena sayampi yācitvā bhesajjaṁ cetāpetvā paribhuñjiṁsu. so pūgo jānitvā ujjhāyati khiyyati vipāceti -- “kathañhi nāma bhikkhuniyo aññadatthikena parikkhārena aññuddisikena mahājanikena saññācikena aññaṁ cetāpessantī” ti ...pe0 ... saccaṁ kira, bhikkhave, bhikkhuniyo aññadatthikena parikkhārena aññuddisikena mahājanikena saññācikena aññaṁ cetāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo aññadatthikena parikkhārena aññuddisikena mahājanikena saññācikena aññaṁ cetāpessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

774. “yā pana bhikkhunī aññadatthikena parikkhārena aññuddisikena mahājanikena saññācikena aññaṁ cetāpeyya, nissaggiyaṁ pācittiyan”-ti.

775. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

aññadatthikena parikkhārena aññuddisikenāti aññassatthāya dinnena.

mahājanikenāti gaṇassa, na saṅghassa, na ekabhikkhuniyā.

saññācikenāti sayaṁ yācitvā.

aññaṁ cetāpeyyāti yaṁatthāya dinnaṁ taṁ ṭhapetvā aññaṁ cetāpeti, payoge dukkaṭaṁ. paṭilābhena nissaggiyaṁ hoti. nissajjitabbaṁ saṅghassa vā gaṇassa vā ekabhikkhuniyā vā. evañca pana, bhikkhave, nissajjitabbaṁ ...pe0 ... “idaṁ me, ayye, aññadatthikena parikkhārena aññuddisikena mahājanikena saññācikena aññaṁ cetāpitaṁ nissaggiyaṁ. imāhaṁ saṅghassa nissajjāmī” ti ...pe0 ... dadeyyāti ...pe0 ... dadeyyunti ...pe0 ... ayyāya dammīti.

776. aññadatthike aññadatthikasaññā aññaṁ cetāpeti, nissaggiyaṁ pācittiyaṁ. aññadatthike vematikā aññaṁ cetāpeti, nissaggiyaṁ pācittiyaṁ. aññadatthike anaññadatthikasaññā aññaṁ cetāpeti, nissaggiyaṁ pācittiyaṁ. nissaṭṭhaṁ paṭilabhitvā yathādāne upanetabbaṁ.

anaññadatthike aññadatthikasaññā, āpatti dukkaṭassa. anaññadatthike vematikā, āpatti dukkaṭassa. anaññadatthike anaññadatthikasaññā anāpatti.

777. anāpatti sesakaṁ upaneti, sāmike apaloketvā upaneti, āpadāsu, ummattikāya, ādikammikāyāti.

navamasikkhāpadaṁ niṭṭhitaṁ.

10. dasamasikkhāpadaṁ

778. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ. bahū manussā thullanandaṁ bhikkhuniṁ payirupāsanti. tena kho pana samayena thullanandāya bhikkhuniyā pariveṇaṁ undriyati {udrīyati (syā0)}. manussā thullanandaṁ bhikkhuniṁ etadavocuṁ -- “kissidaṁ te, ayye, pariveṇaṁ undriyatī” ti? “natthāvuso, dāyakā, natthi kārakā” ti. atha kho te manussā thullanandāya bhikkhuniyā pariveṇatthāya chandakaṁ saṅgharitvā thullanandāya bhikkhuniyā parikkhāraṁ adaṁsu. thullanandā bhikkhunī tena ca parikkhārena sayampi yācitvā bhesajjaṁ cetāpetvā paribhuñji. manussā jānitvā ujjhāyanti khiyyanti vipācenti -- “kathañhi nāma ayyā thullanandā aññadatthikena parikkhārena aññuddisikena puggalikena saññācikena aññaṁ cetāpessatī” ti ...pe0 ... saccaṁ kira, bhikkhave, thullanandā bhikkhunī aññadatthikena parikkhārena aññuddisikena puggalikena saññācikena aññaṁ cetāpetīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī aññadatthikena parikkhārena aññuddisikena puggalikena saññācikena aññaṁ cetāpessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

779. “yā pana bhikkhunī aññadatthikena parikkhārena aññuddisikena puggalikena saññācikena aññaṁ cetāpeyya, nissaggiyaṁ pācittiyan”-ti.

780. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

aññadatthikena parikkhārena aññuddisikenāti aññassatthāya dinnena.

puggalikenāti ekāya bhikkhuniyā, na saṅghassa, na gaṇassa.

saññācikenāti sayaṁ yācitvā.

aññaṁ cetāpeyyāti yaṁatthāya dinnaṁ taṁ ṭhapetvā aññaṁ cetāpeti, payoge dukkaṭaṁ. paṭilābhena nissaggiyaṁ hoti. nissajjitabbaṁ saṅghassa vā gaṇassa vā ekabhikkhuniyā vā. evañca pana, bhikkhave, nissajjitabbaṁ ...pe0 ... “idaṁ me, ayye, aññadatthikena parikkhārena aññuddisikena puggalikena saññācikena aññaṁ cetāpitaṁ nissaggiyaṁ, imāhaṁ saṅghassa nissajjāmī” ti ...pe0 ... dadeyyāti ...pe0 ... dadeyyunti ...pe0 ... ayyāya dammīti.

781. aññadatthike aññadatthikasaññā aññaṁ cetāpeti, nissaggiyaṁ pācittiyaṁ. aññadatthike vematikā aññaṁ cetāpeti, nissaggiyaṁ pācittiyaṁ. aññadatthike anaññadatthikasaññā aññaṁ cetāpeti, nissaggiyaṁ pācittiyaṁ. nissaṭṭhaṁ paṭilabhitvā yathādāne upanetabbaṁ.

anaññadatthike aññadatthikasaññā, āpatti dukkaṭassa. anaññadatthike vematikā, āpatti dukkaṭassa. anaññadatthike anaññadatthikasaññā, anāpatti.

782. anāpatti sesakaṁ upaneti, sāmike apaloketvā upaneti, āpadāsu, ummattikāya, ādikammikāyāti.

dasamasikkhāpadaṁ niṭṭhitaṁ.

11. ekādasamasikkhāpadaṁ

783. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ. atha kho rājā pasenadi kosalo sītakāle mahagghaṁ kambalaṁ pārupitvā yena thullanandā bhikkhunī tenupasaṅkami; upasaṅkamitvā thullanandaṁ bhikkhuniṁ abhivādetvā ekamantaṁ nisīdi. ekamantaṁ nisinnaṁ kho rājānaṁ pasenadiṁ kosalaṁ thullanandā bhikkhunī dhammiyā kathāya sandassesi samādapesi samuttejesi sampahaṁsesi. atha kho rājā pasenadi kosalo thullanandāya bhikkhuniyā dhammiyā kathāya sandassito samādapito samuttejito sampahaṁsito thullanandaṁ bhikkhuniṁ etadavoca -- “vadeyyāsi, ayye, yena attho” ti? “sace me tvaṁ, mahārāja, dātukāmosi, imaṁ kambalaṁ dehī” ti. atha kho rājā pasenadi kosalo thullanandāya bhikkhuniyā kambalaṁ datvā uṭṭhāyāsanā thullanandaṁ bhikkhuniṁ abhivādetvā padakkhiṇaṁ katvā pakkāmi. manussā ujjhāyanti khiyyanti vipācenti -- “mahicchā imā bhikkhuniyo asantuṭṭhā. kathañhi nāma rājānaṁ kambalaṁ viññāpessantī” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā rājānaṁ kambalaṁ viññāpessatī” ti ...pe0 ... saccaṁ kira, bhikkhave, thullanandā bhikkhunī rājānaṁ kambalaṁ viññāpetīti {viññāpesīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī rājānaṁ kambalaṁ viññāpessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

784. “garupāvuraṇaṁ {pāpuraṇaṁ (sī0 syā0)} pana bhikkhuniyā cetāpentiyā catukkaṁsaparamaṁ cetāpetabbaṁ. tato ce uttari cetāpeyya, nissaggiyaṁ pācittiyan”-ti.

785. garupāvuraṇaṁ nāma yaṁ kiñci sītakāle pāvuraṇaṁ.

cetāpentiyāti viññāpentiyā.

catukkaṁsaparamaṁ cetāpetabbanti soḷasakahāpaṇagghanakaṁ cetāpetabbaṁ.

tato ce uttari cetāpeyyāti tatuttari viññāpeti, payoge dukkaṭaṁ. paṭilābhena nissaggiyaṁ hoti. nissajjitabbaṁ saṅghassa vā gaṇassa vā ekabhikkhuniyā vā. evañca pana, bhikkhave, nissajjitabbaṁ ...pe0 ... “idaṁ me, ayye, garupāvuraṇaṁ atirekacatukkaṁsaparamaṁ cetāpitaṁ nissaggiyaṁ, imāhaṁ saṅghassa nissajjāmī” ti ...pe0 ... dadeyyāti ...pe0 ... dadeyyunti ...pe0 ... ayyāya dammīti.

786. atirekacatukkaṁse atirekasaññā cetāpeti, nissaggiyaṁ pācittiyaṁ. atirekacatukkaṁse vematikā cetāpeti, nissaggiyaṁ pācittiyaṁ. atirekacatukkaṁse ūnakasaññā cetāpeti, nissaggiyaṁ pācittiyaṁ.

ūnakacatukkaṁse atirekasaññā, āpatti dukkaṭassa. ūnakacatukkaṁse vematikā, āpatti dukkaṭassa. ūnakacatukkaṁse ūnakasaññā, anāpatti.

787. anāpatti catukkaṁsaparamaṁ cetāpeti, ūnakacatukkaṁsaparamaṁ cetāpeti, ñātakānaṁ, pavāritānaṁ, aññassatthāya, attano dhanena, mahagghaṁ cetāpetukāmassa appagghaṁ cetāpeti, ummattikāya, ādikammikāyāti.

ekādasamasikkhāpadaṁ niṭṭhitaṁ.

12. dvādasamasikkhāpadaṁ

788. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ. atha kho rājā pasenadi kosalo uṇhakāle mahagghaṁ khomaṁ pārupitvā yena thullanandā bhikkhunī tenupasaṅkami; upasaṅkamitvā thullanandaṁ bhikkhuniṁ abhivādetvā ekamantaṁ nisīdi. ekamantaṁ nisinnaṁ kho rājānaṁ pasenadiṁ kosalaṁ thullanandā bhikkhunī dhammiyā kathāya sandassesi samādapesi samuttejesi sampahaṁsesi. atha kho rājā pasenadi kosalo thullanandāya bhikkhuniyā dhammiyā kathāya sandassito samādapito samuttejito sampahaṁsito thullanandaṁ bhikkhuniṁ etadavoca -- “vadeyyāsi, ayye, yena attho” ti. “sace me tvaṁ, mahārāja, dātukāmosi, imaṁ khomaṁ dehī” ti. atha kho rājā pasenadi kosalo thullanandāya bhikkhuniyā khomaṁ datvā uṭṭhāyāsanā thullanandaṁ bhikkhuniṁ abhivādetvā padakkhiṇaṁ katvā pakkāmi. manussā ujjhāyanti khiyyanti vipācenti -- “mahicchā imā bhikkhuniyo asantuṭṭhā. kathañhi nāma rājānaṁ khomaṁ viññāpessantī” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā rājānaṁ khomaṁ viññāpessatī” ti ...pe0 ... saccaṁ kira, bhikkhave, thullanandā bhikkhunī rājānaṁ khomaṁ viññāpetīti {viññāpesīti (ka0)}? “saccaṁ, bhagavāti”. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī rājānaṁ khomaṁ viññāpessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

789. “lahupāvuraṇaṁ pana bhikkhuniyā cetāpentiyā aḍḍhateyyakaṁsaparamaṁ cetāpetabbaṁ. tato ce uttari cetāpeyya, nissaggiyaṁ pācittiyan”-ti.

790. lahupāvuraṇaṁ nāma yaṁ kiñci uṇhakāle pāvuraṇaṁ.

cetāpentiyāti viññāpentiyā.

aḍḍhateyyakaṁsaparamaṁ cetāpetabbanti dasakahāpaṇagghanakaṁ cetāpetabbaṁ.

tato ce uttari cetāpeyyāti tatuttari viññāpeti, payoge dukkaṭaṁ. paṭilābhena nissaggiyaṁ hoti. nissajjitabbaṁ saṅghassa vā gaṇassa vā ekabhikkhuniyā vā. evañca pana, bhikkhave, nissajjitabbaṁ ...pe0 ... idaṁ me, ayye, lahupāvuraṇaṁ atirekaaḍḍhateyyakaṁsaparamaṁ cetāpitaṁ nissaggiyaṁ, imāhaṁ saṅghassa nissajjāmīti ...pe0 ... dadeyyāti ...pe0 ... dadeyyunti ...pe0 ... ayyāya dammīti.

791. atirekaaḍḍhateyyakaṁse atirekasaññā cetāpeti, nissaggiyaṁ pācittiyaṁ. atirekaaḍḍhateyyakaṁse vematikā cetāpeti, nissaggiyaṁ pācittiyaṁ. atirekaaḍḍhateyyakaṁse ūnakasaññā cetāpeti, nissaggiyaṁ pācittiyaṁ.

ūnakaaḍḍhateyyakaṁse atirekasaññā, āpatti dukkaṭassa. ūnakaaḍḍhateyyakaṁse vematikā, āpatti dukkaṭassa. ūnakaaḍḍhateyyakaṁse ūnakasaññā, anāpatti.

792. anāpatti aḍḍhateyyakaṁsaparamaṁ cetāpeti, ūnakaaḍḍhateyyakaṁsaparamaṁ cetāpeti, ñātakānaṁ, pavāritānaṁ, aññassatthāya, attano dhanena, mahagghaṁ cetāpetukāmassa appagghaṁ cetāpeti, ummattikāya, ādikammikāyāti.

dvādasamasikkhāpadaṁ niṭṭhitaṁ.

uddiṭṭhā kho, ayyāyo, tiṁsa nissaggiyā pācittiyā dhammā. tatthāyyāyo pucchāmi -- “kaccittha parisuddhā” ? dutiyampi pucchāmi -- “kaccittha parisuddhā” ? tatiyampi pucchāmi -- “kaccittha parisuddhā” ? parisuddhetthāyyāyo, tasmā tuṇhī, evametaṁ dhārayāmīti.

bhikkhunivibhaṅge nissaggiyakaṇḍaṁ niṭṭhitaṁ.

4. pācittiyakaṇḍaṁ (bhikkhunīvibhaṅgo)

1. lasuṇavaggo

1. paṭhamasikkhāpadaṁ

ime kho panāyyāyo chasaṭṭhisatā pācittiyā

dhammā uddesaṁ āgacchanti.

793. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarena upāsakena bhikkhunisaṅgho lasuṇena pavārito hoti -- “yāsaṁ ayyānaṁ lasuṇena attho, ahaṁ lasuṇenā” ti. khettapālo ca āṇatto hoti -- “sace bhikkhuniyo āgacchanti, ekamekāya bhikkhuniyā dvetayo bhaṇḍike dehī” ti. tena kho pana samayena sāvatthiyaṁ ussavo hoti. yathābhataṁ lasuṇaṁ parikkhayaṁ agamāsi. bhikkhuniyo taṁ upāsakaṁ upasaṅkamitvā etadavocuṁ -- “lasuṇena, āvuso, attho” ti. “natthāyye. yathābhataṁ lasuṇaṁ parikkhīṇaṁ. khettaṁ gacchathā” ti. thullanandā bhikkhunī khettaṁ gantvā na mattaṁ jānitvā bahuṁ lasuṇaṁ harāpesi. khettapālo ujjhāyati khiyyati vipāceti -- “kathañhi nāma bhikkhuniyo na mattaṁ jānitvā bahuṁ lasuṇaṁ harāpessantī” ti! assosuṁ kho bhikkhuniyo tassa khettapālassa ujjhāyantassa khiyyantassa vipācentassa. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā na mattaṁ jānitvā bahuṁ lasuṇaṁ harāpessatī” ti ...pe0 ... saccaṁ kira, bhikkhave, thullanandā bhikkhunī na mattaṁ jānitvā bahuṁ lasuṇaṁ harāpetīti {harāpesīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī na mattaṁ jānitvā bahuṁ lasuṇaṁ harāpessati! netaṁ, bhikkhave, appasannānaṁ vā pasādāya ...pe0 ... dhammiṁ kathaṁ katvā bhikkhū āmantesi --

“bhūtapubbaṁ, bhikkhave, thullanandā bhikkhunī aññatarassa brāhmaṇassa pajāpati ahosi. tisso ca dhītaro -- nandā, nandavatī, sundarīnandā. atha kho, bhikkhave, so brāhmaṇo kālaṅkatvā aññataraṁ haṁsayoniṁ upapajji. tassa sabbasovaṇṇamayā pattā ahesuṁ. so tāsaṁ ekekaṁ pattaṁ deti. atha kho, bhikkhave, thullanandā bhikkhunī “ayaṁ haṁso amhākaṁ ekekaṁ pattaṁ detī” ti taṁ haṁsarājaṁ gahetvā nippattaṁ akāsi. tassa puna jāyamānā pattā setā sampajjiṁsu. tadāpi, bhikkhave, thullanandā bhikkhunī atilobhena suvaṇṇā parihīnā. idāni lasuṇā parihāyissatī” ti.

{jā0 1.1.136 suvaṇṇahaṁsajātakepi} “yaṁ laddhaṁ tena tuṭṭhabbaṁ, atilobho hi pāpako.

haṁsarājaṁ gahetvāna, suvaṇṇā parihāyathā” ti..

atha kho bhagavā thullanandaṁ bhikkhuniṁ anekapariyāyena vigarahitvā dubbharatāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

794. “yā pana bhikkhunī lasuṇaṁ khādeyya pācittiyan”-ti.

795. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

lasuṇaṁ nāma māgadhakaṁ vuccati.

“khādissāmīti paṭiggaṇhā” ti, āpatti dukkaṭassa. ajjhohāre ajjhohāre āpatti pācittiyassa.

796. lasuṇe lasuṇasaññā khādati, āpatti pācittiyassa. lasuṇe vematikā khādati, āpatti pācittiyassa. lasuṇe alasuṇasaññā khādati, āpatti pācittiyassa.

alasuṇe lasuṇasaññā khādati, āpatti dukkaṭassa. alasuṇe vematikā khādati, āpatti dukkaṭassa. alasuṇe alasuṇasaññā khādati, anāpatti.

797. anāpatti palaṇḍuke, bhañjanake, harītake, cāpalasuṇe, sūpasampāke, maṁsasampāke, telasampāke, sāḷave, uttaribhaṅge, ummattikāya, ādikammikāyāti.

paṭhamasikkhāpadaṁ niṭṭhitaṁ.

2. dutiyasikkhāpadaṁ

798. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo sambādhe lomaṁ saṁharāpetvā aciravatiyā nadiyā vesiyāhi saddhiṁ naggā ekatitthe nahāyanti. vesiyā ujjhāyanti khiyyanti vipācenti -- “kathañhi nāma bhikkhuniyo sambādhe lomaṁ saṁharāpessanti, seyyathāpi gihiniyo kāmabhoginiyo” ti! assosuṁ kho bhikkhuniyo tāsaṁ vesiyānaṁ ujjhāyantīnaṁ khiyyantīnaṁ vipācentīnaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo sambādhe lomaṁ saṁharāpessantī” ti ...pe0 ... saccaṁ kira, bhikkhave, chabbaggiyā bhikkhuniyo sambādhe lomaṁ saṁharāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo sambādhe lomaṁ saṁharāpessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

799. “yā pana bhikkhunī sambādhe lomaṁ saṁharāpeyya, pācittiyan”-ti.

800. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

sambādho nāma ubho upakacchakā, muttakaraṇaṁ.

saṁharāpeyyāti ekampi lomaṁ saṁharāpeti, āpatti pācittiyassa. bahukepi lome saṁharāpeti, āpatti pācittiyassa.

801. anāpatti ābādhapaccayā, ummattikāya, ādikammikāyāti.

dutiyasikkhāpadaṁ niṭṭhitaṁ.

3. tatiyasikkhāpadaṁ

802. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena dve bhikkhuniyo anabhiratiyā pīḷitā ovarakaṁ pavisitvā talaghātakaṁ karonti. bhikkhuniyo tena saddena upadhāvitvā tā bhikkhuniyo etadavocuṁ -- “kissa tumhe, ayye, purisena saddhiṁ sampadussathā” ti? “na mayaṁ, ayye, purisena saddhiṁ sampadussāmā” ti. bhikkhunīnaṁ etamatthaṁ ārocesuṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo talaghātakaṁ karissantī” ti ...pe0 ... saccaṁ kira, bhikkhave, bhikkhuniyo talaghātakaṁ karontīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo talaghātakaṁ karissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

803. “talaghātake pācittiyan”-ti.

804. talaghātakaṁ nāma samphassaṁ sādiyantī antamaso uppalapattenapi muttakaraṇe pahāraṁ deti, āpatti pācittiyassa.

805. anāpatti ābādhapaccayā, ummattikāya, ādikammikāyāti.

tatiyasikkhāpadaṁ niṭṭhitaṁ.

4. catutthasikkhāpadaṁ

806. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarā purāṇarājorodhā bhikkhunīsu pabbajitā {aññataro purāṇarājorodho bhikkhunīsu pabbajito (syā0)} hoti. aññatarā bhikkhunī anabhiratiyā pīḷitā yena sā bhikkhunī tenupasaṅkami; upasaṅkamitvā taṁ bhikkhuniṁ etadavoca -- “rājā kho, ayye, tumhe cirāciraṁ gacchati. kathaṁ tumhe dhārethā” ti? “jatumaṭṭhakena, ayye” ti. “kiṁ etaṁ, ayye, jatumaṭṭhakan”-ti? atha kho sā bhikkhunī tassā bhikkhuniyā jatumaṭṭhakaṁ ācikkhi. atha kho sā bhikkhunī jatumaṭṭhakaṁ ādiyitvā dhovituṁ vissaritvā ekamantaṁ chaḍḍesi. bhikkhuniyo makkhikāhi samparikiṇṇaṁ passitvā evamāhaṁsu -- “kassidaṁ kamman”-ti? sā evamāha -- “mayhidaṁ kamman”-ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī jatumaṭṭhakaṁ ādiyissatī” ti ...pe0 ... saccaṁ kira, bhikkhave, bhikkhunī jatumaṭṭhakaṁ ādiyatīti {ādiyīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī jatumaṭṭhakaṁ ādiyissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

807. “jatumaṭṭhake {jatumaṭṭake (sī0)} pācittiyan”-ti.

808. jatumaṭṭhakaṁ nāma jatumayaṁ kaṭṭhamayaṁ piṭṭhamayaṁ mattikāmayaṁ.

ādiyeyyāti samphassaṁ sādiyantī antamaso uppalapattampi muttakaraṇaṁ paveseti, āpatti pācittiyassa.

809. anāpatti ābādhapaccayā, ummattikāya, ādikammikāyāti.

catutthasikkhāpadaṁ niṭṭhitaṁ.

5. pañcamasikkhāpadaṁ

810. tena samayena buddho bhagavā sakkesu viharati kapilavatthusmiṁ nigrodhārāme. atha kho mahāpajāpati gotamī yena bhagavā tenupasaṅkami; upasaṅkamitvā bhagavantaṁ abhivādetvā adhovāte aṭṭhāsi -- “duggandho, bhagavā, mātugāmo” ti. atha kho bhagavā -- “ādiyantu kho bhikkhuniyo udakasuddhikan”-ti, mahāpajāpatiṁ gotamiṁ dhammiyā kathāya sandassesi samādapesi samuttejesi sampahaṁsesi. atha kho mahāpajāpati gotamī bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ abhivādetvā padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, bhikkhunīnaṁ udakasuddhikan”-ti. tena kho pana samayena aññatarā bhikkhunī -- “bhagavatā udakasuddhikā anuññātā” ti atigambhīraṁ udakasuddhikaṁ ādiyantī muttakaraṇe vaṇaṁ akāsi. atha kho sā bhikkhunī bhikkhunīnaṁ etamatthaṁ āroceti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- kathañhi nāma bhikkhunī atigambhīraṁ udakasuddhikaṁ ādiyissatīti ...pe0 ... saccaṁ kira, bhikkhave, bhikkhunī atigambhīraṁ udakasuddhikaṁ ādiyatī” ti {ādiyīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī atigambhīraṁ udakasuddhikaṁ ādiyissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

811. “udakasuddhikaṁ pana bhikkhuniyā ādiyamānāya dvaṅgulapabbaparamaṁ ādātabbaṁ. taṁ atikkāmentiyā pācittiyan”-ti.

812. udakasuddhikaṁ nāma muttakaraṇassa dhovanā vuccati.

ādiyamānāyāti dhovantiyā.

dvaṅgulapabbaparamaṁ ādātabbanti dvīsu aṅgulesu dve pabbaparamā ādātabbā.

taṁ atikkāmentiyāti samphassaṁ sādiyantī antamaso kesaggamattampi atikkāmeti, āpatti pācittiyassa.

813. atirekadvaṅgulapabbe atirekasaññā ādiyati, āpatti pācittiyassa. atirekadvaṅgulapabbe vematikā ādiyati, āpatti pācittiyassa. atirekadvaṅgulapabbe ūnakasaññā ādiyati, āpatti pācittiyassa.

ūnakadvaṅgulapabbe atirekasaññā, āpatti dukkaṭassa. ūnakadvaṅgulapabbe vematikā, āpatti dukkaṭassa. ūnakadvaṅgulapabbe ūnakasaññā, anāpatti.

814. anāpatti dvaṅgulapabbaparamaṁ ādiyati, ūnakadvaṅgulapabbaparamaṁ ādiyati, ābādhapaccayā, ummattikāya, ādikammikāyāti.

pañcamasikkhāpadaṁ niṭṭhitaṁ.

6. chaṭṭhasikkhāpadaṁ

815. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena ārohanto nāma mahāmatto bhikkhūsu pabbajito hoti. tassa purāṇadutiyikā bhikkhunīsu pabbajitā hoti. tena kho pana samayena so bhikkhu tassā bhikkhuniyā santike bhattavissaggaṁ karoti. atha kho sā bhikkhunī tassa bhikkhuno bhuñjantassa pānīyena ca vidhūpanena ca upatiṭṭhitvā accāvadati. atha kho so bhikkhu taṁ bhikkhuniṁ apasādeti -- “mā, bhagini, evarūpaṁ akāsi. netaṁ kappatī” ti. “pubbe maṁ tvaṁ evañca evañca karosi, idāni ettakaṁ na sahasī” ti -- pānīyathālakaṁ matthake āsumbhitvā vidhūpanena pahāraṁ adāsi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī bhikkhussa pahāraṁ dassatī” ti ...pe0 ... saccaṁ kira, bhikkhave, bhikkhunī bhikkhussa pahāraṁ adāsīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī bhikkhussa pahāraṁ dassati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

816. “yā pana bhikkhunī bhikkhussa bhuñjantassa pānīyena vā vidhūpanena vā upatiṭṭheyya, pācittiyan”-ti.

817. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

bhikkhussāti upasampannassa.

bhuñjantassāti pañcannaṁ bhojanānaṁ aññataraṁ bhojanaṁ bhuñjantassa.

pānīyaṁ nāma yaṁ kiñci pānīyaṁ.

vidhūpanaṁ nāma yā kāci bījanī.

upatiṭṭheyyāti hatthapāse tiṭṭhati, āpatti pācittiyassa.

818. upasampanne upasampannasaññā pānīyena vā vidhūpanena vā upatiṭṭhati, āpatti pācittiyassa. upasampanne vematikā pānīyena vā vidhūpanena vā upatiṭṭhati, āpatti pācittiyassa. upasampanne anupasampannasaññā pānīyena vā vidhūpanena vā upatiṭṭhati, āpatti pācittiyassa.

hatthapāsaṁ vijahitvā upatiṭṭhati, āpatti dukkaṭassa. khādanīyaṁ khādantassa upatiṭṭhati, āpatti dukkaṭassa. anupasampannassa upatiṭṭhati, āpatti dukkaṭassa. anupasampanne upasampannasaññā, āpatti dukkaṭassa. anupasampanne vematikā, āpatti dukkaṭassa. anupasampanne anupasampannasaññā, āpatti dukkaṭassa.

819. anāpatti deti, dāpeti, anupasampannaṁ āṇāpeti, ummattikāya, ādikammikāyāti.

chaṭṭhasikkhāpadaṁ niṭṭhitaṁ.

7. sattamasikkhāpadaṁ

820. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo sassakāle āmakadhaññaṁ viññāpetvā nagaraṁ atiharanti dvāraṭṭhāne -- “dethāyye, bhāgan”-ti. palibundhetvā muñciṁsu. atha kho tā bhikkhuniyo upassayaṁ gantvā bhikkhunīnaṁ etamatthaṁ ārocesuṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo āmakadhaññaṁ viññāpessantī” ti ...pe0 ... saccaṁ kira, bhikkhave, bhikkhuniyo āmakadhaññaṁ viññāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo āmakadhaññaṁ viññāpessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

821. “yā pana bhikkhunī āmakadhaññaṁ viññatvā vā viññāpetvā vā bhajjitvā vā bhajjāpetvā vā koṭṭetvā vā koṭṭāpetvā vā pacitvā vā pacāpetvā vā bhuñjeyya, pācittiyan”-ti.

822. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

āmakadhaññaṁ nāma sāli vīhi yavo godhumo kaṅgu varako kudrusako.

viññatvāti sayaṁ viññatvā. viññāpetvāti aññaṁ viññāpetvā.

bhajjitvāti sayaṁ bhajjitvā. bhajjāpetvāti aññaṁ bhajjāpetvā.

koṭṭetvāti sayaṁ koṭṭetvā. koṭṭāpetvāti aññaṁ koṭṭāpetvā.

pacitvāti sayaṁ pacitvā. pacāpetvāti aññaṁ pacāpetvā.

“bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti pācittiyassa.

823. anāpatti ābādhapaccayā, aparaṇṇaṁ viññāpeti, ummattikāya, ādikammikāyāti.

sattamasikkhāpadaṁ niṭṭhitaṁ.

8. aṭṭhamasikkhāpadaṁ

824. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññataro brāhmaṇo nibbiṭṭharājabhaṭo “taññeva bhaṭapathaṁ yācissāmī” ti sīsaṁ nahāyitvā bhikkhunupassayaṁ nissāya rājakulaṁ gacchati. aññatarā bhikkhunī kaṭāhe vaccaṁ katvā tirokuṭṭe chaḍḍentī tassa brāhmaṇassa matthake āsumbhi. atha kho so brāhmaṇo ujjhāyati khiyyati vipāceti -- “assamaṇiyo imā muṇḍā bandhakiniyo. kathañhi nāma gūthakaṭāhaṁ matthake āsumbhissanti! imāsaṁ upassayaṁ jhāpessāmī” ti! ummukaṁ gahetvā upassayaṁ pavisati. aññataro upāsako upassayā nikkhamanto addasa taṁ brāhmaṇaṁ ummukaṁ gahetvā upassayaṁ pavisantaṁ. disvāna taṁ brāhmaṇaṁ etadavoca -- “kissa tvaṁ, bho, ummukaṁ gahetvā upassayaṁ pavisasī” ti? “imā maṁ, bho, muṇḍā bandhakiniyo gūthakaṭāhaṁ matthake āsumbhiṁsu. imāsaṁ upassayaṁ jhāpessāmī” ti. “gaccha, bho brāhmaṇa, maṅgalaṁ etaṁ. sahassaṁ lacchasi tañca bhaṭapathan”-ti. atha kho so brāhmaṇo sīsaṁ nahāyitvā rājakulaṁ gantvā sahassaṁ alattha tañca bhaṭapathaṁ. atha kho so upāsako upassayaṁ pavisitvā bhikkhunīnaṁ etamatthaṁ ārocetvā paribhāsi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo uccāraṁ tirokuṭṭe chaḍḍessantī” ti ...pe0 ... saccaṁ kira, bhikkhave, bhikkhuniyo uccāraṁ tirokuṭṭe chaḍḍentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo uccāraṁ tirokuṭṭe chaḍḍessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

825. “yā pana bhikkhunī uccāraṁ vā passāvaṁ vā saṅkāraṁ vā vighāsaṁ vā tirokuṭṭe vā tiropākāre vā chaḍḍeyya vā chaḍḍāpeyya vā, pācittiyan”-ti.

826. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

uccāro nāma gūtho vuccati. passāvo nāma muttaṁ vuccati.

saṅkāraṁ nāma kacavaraṁ vuccati.

vighāsaṁ nāma calakāni vā aṭṭhikāni vā ucchiṭṭhodakaṁ vā.

kuṭṭo nāma tayo kuṭṭā -- iṭṭhakākuṭṭo, silākuṭṭo, dārukuṭṭo.

pākāro nāma tayo pākārā -- iṭṭhakāpākāro, silāpākāro, dārupākāro.

tirokuṭṭeti kuṭṭassa parato. tiropākāreti pākārassa parato.

chaḍḍeyyāti sayaṁ chaḍḍeti, āpatti pācittiyassa.

chaḍḍāpeyyāti aññaṁ āṇāpeti, āpatti dukkaṭassa. sakiṁ āṇattā bahukampi chaḍḍeti, āpatti pācittiyassa.

827. anāpatti oloketvā chaḍḍeti, avaḷañje chaḍḍeti, ummattikāya, ādikammikāyāti.

aṭṭhamasikkhāpadaṁ niṭṭhitaṁ.

9. navamasikkhāpadaṁ

828. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarassa brāhmaṇassa bhikkhunūpassayaṁ nissāya yavakhettaṁ hoti. bhikkhuniyo uccārampi passāvampi saṅkārampi vighāsampi khette chaḍḍenti. atha kho so brāhmaṇo ujjhāyati khiyyati vipāceti -- “kathañhi nāma bhikkhuniyo amhākaṁ yavakhettaṁ dūsessantī” ti! assosuṁ kho bhikkhuniyo tassa brāhmaṇassa ujjhāyantassa khiyyantassa vipācentassa. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo uccārampi passāvampi saṅkārampi vighāsampi harite chaḍḍessantī” ti ...pe0 ... saccaṁ kira, bhikkhave, bhikkhuniyo uccārampi passāvampi saṅkārampi vighāsampi harite chaḍḍentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo uccārampi passāvampi saṅkārampi vighāsampi harite chaḍḍessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

829. “yā pana bhikkhunī uccāraṁ vā passāvaṁ vā saṅkāraṁ vā vighāsaṁ vā harite chaḍḍeyya vā chaḍḍāpeyya vā, pācittiyan”-ti.

830. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

uccāro nāma gūtho vuccati. passāvo nāma muttaṁ vuccati.

saṅkāraṁ nāma kacavaraṁ vuccati.

vighāsaṁ nāma calakāni vā aṭṭhikāni vā ucchiṭṭhodakaṁ vā.

haritaṁ nāma pubbaṇṇaṁ aparaṇṇaṁ yaṁ manussānaṁ upabhogaparibhogaṁ ropimaṁ.

chaḍḍeyyāti sayaṁ chaḍḍeti, āpatti pācittiyassa.

chaḍḍāpeyyāti aññaṁ āṇāpeti, āpatti dukkaṭassa. sakiṁ āṇattā bahukampi chaḍḍeti, āpatti pācittiyassa.

831. harite haritasaññā chaḍḍeti vā chaḍḍāpeti vā, āpatti pācittiyassa. harite vematikā chaḍḍeti vā chaḍḍāpeti vā, āpatti pācittiyassa. harite aharitasaññā chaḍḍeti vā chaḍḍāpeti vā, āpatti pācittiyassa.

aharite haritasaññā, āpatti dukkaṭassa. aharite vematikā, āpatti dukkaṭassa. aharite aharitasaññā, anāpatti.

832. anāpatti oloketvā chaḍḍeti, khettamariyāde {chaḍḍitakhette (?) aṭṭhakathā oloketabbā} chaḍḍeti sāmike āpucchitvā apaloketvā chaḍḍeti, ummattikāya, ādikammikāyāti.

navamasikkhāpadaṁ niṭṭhitaṁ.

10. dasamasikkhāpadaṁ

833. tena samayena buddho bhagavā rājagahe viharati veḷuvane kalandakanivāpe. tena kho pana samayena rājagahe giraggasamajjo hoti. chabbaggiyā bhikkhuniyo giraggasamajjaṁ dassanāya agamaṁsu. manussā ujjhāyanti khiyyanti vipācenti -- “kathañhi nāma bhikkhuniyo naccampi gītampi vāditampi dassanāya gacchissanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo naccampi gītampi vāditampi dassanāya gacchissantī” ti ...pe0 ... saccaṁ kira, bhikkhave, chabbaggiyā bhikkhuniyo naccampi gītampi vāditampi dassanāya gacchantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo naccampi gītampi vāditampi dassanāya gacchissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

834. “yā pana bhikkhunī naccaṁ vā gītaṁ vā vāditaṁ vā dassanāya gaccheyya, pācittiyan”-ti.

835. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

naccaṁ nāma yaṁ kiñci naccaṁ. gītaṁ nāma yaṁ kiñci gītaṁ. vāditaṁ nāma yaṁ kiñci vāditaṁ.

836. dassanāya gacchati, āpatti dukkaṭassa. yattha ṭhitā passati vā suṇāti vā, āpatti pācittiyassa. dassanūpacāraṁ vijahitvā punappunaṁ passati vā suṇāti vā, āpatti pācittiyassa. ekamekaṁ dassanāya gacchati, āpatti dukkaṭassa. yattha ṭhitā passati vā suṇāti vā, āpatti pācittiyassa. dassanūpacāraṁ vijahitvā punappunaṁ passati vā suṇāti vā, āpatti pācittiyassa.

837. anāpatti ārāme ṭhitā passati vā suṇāti vā, bhikkhuniyā ṭhitokāsaṁ vā nisinnokāsaṁ vā nipannokāsaṁ vā āgantvā naccanti vā gāyanti vā vādenti vā, paṭipathaṁ gacchantī passati vā suṇāti vā, sati karaṇīye gantvā passati vā suṇāti vā, āpadāsu, ummattikāya, ādikammikāyāti.

dasamasikkhāpadaṁ niṭṭhitaṁ.

lasuṇavaggo paṭhamo.

2. andhakāravaggo

1. paṭhamasikkhāpadaṁ

838. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhaddāya kāpilāniyā antevāsiniyā bhikkhuniyā ñātako puriso gāmakā sāvatthiṁ agamāsi kenacideva karaṇīyena. atha kho sā bhikkhunī tena purisena saddhiṁ rattandhakāre appadīpe ekenekā santiṭṭhatipi sallapatipi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī rattandhakāre appadīpe purisena saddhiṁ ekenekā santiṭṭhissatipi sallapissatipī” ti ...pe0 ... saccaṁ kira, bhikkhave, bhikkhunī rattandhakāre appadīpe purisena saddhiṁ ekenekā santiṭṭhatipi sallapatipīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī rattandhakāre appadīpe purisena saddhiṁ ekenekā santiṭṭhissatipi sallapissatipi! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

839. “yā pana bhikkhunī rattandhakāre appadīpe purisena saddhiṁ ekenekā santiṭṭheyya vā sallapeyya vā, pācittiyan”-ti.

840. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

rattandhakāreti oggate sūriye. appadīpeti anāloke.

puriso nāma manussapuriso na yakkho na peto na tiracchānagato viññū paṭibalo santiṭṭhituṁ sallapituṁ.

saddhinti ekato. ekenekāti puriso ceva hoti bhikkhunī ca.

santiṭṭheyya vāti purisassa hatthapāse tiṭṭhati, āpatti pācittiyassa.

sallapeyya vāti purisassa hatthapāse ṭhitā sallapati, āpatti pācittiyassa.

hatthapāsaṁ vijahitvā santiṭṭhati vā sallapati vā, āpatti dukkaṭassa. yakkhena vā petena vā paṇḍakena vā tiracchānagatamanussaviggahena vā saddhiṁ santiṭṭhati vā sallapati vā, āpatti dukkaṭassa.

841. anāpatti yo koci viññū dutiyo {yā kāci viññū dutiyā (syā0)} hoti, arahopekkhā, aññavihitā santiṭṭhati vā sallapati vā, ummattikāya, ādikammikāyāti.

paṭhamasikkhāpadaṁ niṭṭhitaṁ.

2. dutiyasikkhāpadaṁ

842. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhaddāya kāpilāniyā antevāsiniyā bhikkhuniyā ñātako puriso gāmakā sāvatthiṁ agamāsi kenacideva karaṇīyena. atha kho sā bhikkhunī -- “bhagavatā paṭikkhittaṁ rattandhakāre appadīpe purisena saddhiṁ ekenekā santiṭṭhituṁ sallapitu” nti teneva purisena saddhiṁ paṭicchanne okāse ekenekā santiṭṭhatipi sallapatipi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī paṭicchanne okāse purisena saddhiṁ ekenekā santiṭṭhissatipi sallapissatipī” ti ...pe0 ... saccaṁ kira, bhikkhave, bhikkhunī paṭicchanne okāse purisena saddhiṁ ekenekā santiṭṭhatipi sallapatipīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī paṭicchanne okāse purisena saddhiṁ ekenekā santiṭṭhissatipi sallapissatipi! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

843. “yā pana bhikkhunī paṭicchanne okāse purisena saddhiṁ ekenekā santiṭṭheyya vā sallapeyya vā, pācittiyan”-ti.

844. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

paṭicchanno nāma okāso kuṭṭena vā kavāṭena vā kilañjena vā sāṇipākārena vā rukkhena vā thambhena vā kotthaḷiyā vā yena kenaci paṭicchanno hoti.

puriso nāma manussapuriso na yakkho na peto na tiracchānagato viññū paṭibalo santiṭṭhituṁ sallapituṁ.

saddhinti ekato. ekenekāti puriso ceva hoti bhikkhunī ca.

santiṭṭheyya vāti purisassa hatthapāse tiṭṭhati, āpatti pācittiyassa.

sallapeyya vāti purisassa hatthapāse ṭhitā sallapati, āpatti pācittiyassa.

hatthapāsaṁ vijahitvā santiṭṭhati vā sallapati vā, āpatti dukkaṭassa. yakkhena vā petena vā paṇḍakena vā tiracchānagatamanussaviggahena vā saddhiṁ santiṭṭhati vā sallapati vā, āpatti dukkaṭassa.

845. anāpatti yo koci viññū dutiyo hoti, arahopekkhā, aññavihitā santiṭṭhati vā sallapati vā, ummattikāya, ādikammikāyāti.

dutiyasikkhāpadaṁ niṭṭhitaṁ.

3. tatiyasikkhāpadaṁ

846. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhaddāya kāpilāniyā antevāsiniyā bhikkhuniyā ñātako puriso gāmakā sāvatthiṁ agamāsi kenacideva karaṇīyena. atha kho sā bhikkhunī -- “bhagavatā paṭikkhittaṁ paṭicchanne okāse purisena saddhiṁ ekenekā santiṭṭhituṁ sallapitu” nti teneva purisena saddhiṁ ajjhokāse ekenekā santiṭṭhatipi sallapatipi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī ajjhokāse purisena saddhiṁ ekenekā santiṭṭhissatipi sallapissatipī” ti ...pe0 ... saccaṁ kira, bhikkhave, bhikkhunī ajjhokāse purisena saddhiṁ ekenekā santiṭṭhatipi sallapatipīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī ajjhokāse purisena saddhiṁ ekenekā santiṭṭhissatipi sallapissatipi! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

847. “yā pana bhikkhunī ajjhokāse purisena saddhiṁ ekenekā santiṭṭheyya vā sallapeyya vā, pācittiyan”-ti.

848. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

ajjhokāso nāma appaṭicchanno hoti kuṭṭena vā kavāṭena vā kilañjena vā sāṇipākārena vā rukkhena vā thambhena vā kotthaḷiyā vā, yena kenaci appaṭicchanno hoti.

puriso nāma manussapuriso, na yakkho na peto na tiracchānagato, viññū paṭibalo santiṭṭhituṁ sallapituṁ.

saddhinti ekato. ekenekāti puriso ceva hoti bhikkhunī ca.

santiṭṭheyya vāti purisassa hatthapāse tiṭṭhati, āpatti pācittiyassa.

sallapeyya vāti purisassa hatthapāse ṭhitā sallapati, āpatti pācittiyassa.

hatthapāsaṁ vijahitvā santiṭṭhati vā sallapati vā, āpatti dukkaṭassa. yakkhena vā petena vā paṇḍakena vā tiracchāgatamanussaviggahena vā saddhiṁ santiṭṭhati vā sallapati vā, āpatti dukkaṭassa.

849. anāpatti yo koci viññū dutiyo hoti, arahopekkhā, aññavihitā santiṭṭhati vā sallapati vā, ummattikāya, ādikammikāyāti.

tatiyasikkhāpadaṁ niṭṭhitaṁ.

4. catutthasikkhāpadaṁ

850. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī rathikāyapi byūhepi siṅghāṭakepi purisena saddhiṁ ekenekā santiṭṭhatipi sallapatipi nikaṇṇikampi jappeti dutiyikampi bhikkhuniṁ uyyojeti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā rathikāyapi byūhepi siṅghāṭakepi purisena saddhiṁ ekenekā santiṭṭhissatipi sallapissatipi nikaṇṇikampi jappissati dutiyikampi bhikkhuniṁ uyyojessatī” ti ...pe0 ... saccaṁ kira, bhikkhave, thullanandā bhikkhunī rathikāyapi byūhepi siṅghāṭakepi purisena saddhiṁ ekenekā santiṭṭhatipi sallapatipi nikaṇṇikampi jappeti dutiyikampi bhikkhuniṁ uyyojetīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī rathikāyapi byūhepi siṅghāṭakepi purisena saddhiṁ ekenekā santiṭṭhissatipi sallapissatipi nikaṇṇikampi jappissati dutiyikampi bhikkhuniṁ uyyojessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

851. “yā pana bhikkhunī rathikāya vā byūhe vā siṅghāṭake vā purisena saddhiṁ ekenekā santiṭṭheyya vā sallapeyya vā nikaṇṇikaṁ vā jappeyya dutiyikaṁ vā bhikkhuniṁ uyyojeyya, pācittiyan”-ti.

852. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

rathikā nāma racchā vuccati. byūhaṁ nāma yeneva pavisanti teneva nikkhamanti. siṅghāṭako nāma caccaraṁ vuccati.

puriso nāma manussapuriso na yakkho na peto na tiracchānagato viññū paṭibalo santiṭṭhituṁ sallapituṁ.

saddhinti ekato. ekenekāti puriso ceva hoti bhikkhunī ca.

santiṭṭheyya vāti purisassa hatthapāse tiṭṭhati, āpatti pācittiyassa.

sallapeyya vāti purisassa hatthapāse ṭhitā sallapati, āpatti pācittiyassa.

nikaṇṇikaṁ vā jappeyyāti purisassa upakaṇṇake āroceti, āpatti pācittiyassa.

dutiyikaṁ vā bhikkhuniṁ uyyojeyyāti anācāraṁ ācaritukāmā dutiyikampi bhikkhuniṁ uyyojeti, āpatti dukkaṭassa. dassanūpacāraṁ vā savanūpacāraṁ vā vijahantiyā āpatti dukkaṭassa. vijahite āpatti pācittiyassa.

hatthapāsaṁ vijahitvā santiṭṭhati vā sallapati vā āpatti dukkaṭassa. yakkhena vā petena vā paṇḍakena vā tiracchānagatamanussaviggahena vā saddhiṁ santiṭṭhati vā sallapati vā, āpatti dukkaṭassa.

853. anāpatti yo koci viññū dutiyo hoti, arahopekkhā, aññavihitā santiṭṭhati vā sallapati vā, na anācāraṁ ācaritukāmā, sati karaṇīye dutiyikaṁ bhikkhuniṁ uyyojeti, ummattikāya, ādikammikāyāti.

catutthasikkhāpadaṁ niṭṭhitaṁ.

5. pañcamasikkhāpadaṁ

854. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarā bhikkhunī aññatarassa kulassa kulūpikā hoti niccabhattikā. atha kho sā bhikkhunī pubbaṇhasamayaṁ nivāsetvā pattacīvaramādāya yena taṁ kulaṁ tenupasaṅkami; upasaṅkamitvā āsane nisīditvā sāmike anāpucchā pakkāmi. tassa kulassa dāsī gharaṁ sammajjantī taṁ āsanaṁ bhājanantarikāya pakkhipi. manussā taṁ āsanaṁ apassantā taṁ bhikkhuniṁ etadavocuṁ -- “kahaṁ taṁ, ayye, āsanan”-ti? “nāhaṁ taṁ, āvuso, āsanaṁ passāmī” ti. “dethāyye, taṁ āsanan”-ti paribhāsitvā niccabhattaṁ pacchindiṁsu. atha kho te manussā gharaṁ sodhentā taṁ āsanaṁ bhājanantarikāya passitvā taṁ bhikkhuniṁ khamāpetvā niccabhattaṁ paṭṭhapesuṁ. atha kho sā bhikkhunī bhikkhunīnaṁ etamatthaṁ ārocesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkamissatī” ti ...pe0 ... saccaṁ kira, bhikkhave, bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkamatīti {pakkamīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkamissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

855. “yā pana bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkameyya, pācittiyan”-ti.

856. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

purebhattaṁ nāma aruṇuggamanaṁ upādāya yāva majjhanhikā.

kulaṁ nāma cattāri kulāni -- khattiyakulaṁ, brāhmaṇakulaṁ, vessakulaṁ, suddakulaṁ. upasaṅkamitvāti tattha gantvā.

āsanaṁ nāma pallaṅkassa okāso vuccati. nisīditvāti tasmiṁ nisīditvā.

sāmike anāpucchā pakkameyyāti yo tasmiṁ kule manusso viññū taṁ anāpucchā anovassakaṁ atikkāmentiyā āpatti pācittiyassa. ajjhokāse upacāraṁ atikkāmentiyā āpatti pācittiyassa.

857. anāpucchite anāpucchitasaññā pakkamati, āpatti pācittiyassa. anāpucchite vematikā pakkamati, āpatti pācittiyassa. anāpucchite āpucchitasaññā pakkamati, āpatti pācittiyassa.

pallaṅkassa anokāse āpatti dukkaṭassa. āpucchite anāpucchitasaññā, āpatti dukkaṭassa. āpucchite vematikā, āpatti dukkaṭassa. āpucchite āpucchitasaññā, anāpatti.

858. anāpatti āpucchā gacchati, asaṁhārime, gilānāya, āpadāsu, ummattikāya, ādikammikāyāti.

pañcamasikkhāpadaṁ niṭṭhitaṁ.

6. chaṭṭhasikkhāpadaṁ

859. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī pacchābhattaṁ kulāni upasaṅkamitvā sāmike anāpucchā āsane abhinisīdatipi abhinipajjatipi. manussā thullanandaṁ bhikkhuniṁ hirīyamānā āsane neva abhinisīdanti na abhinipajjanti. manussā ujjhāyanti khiyyanti vipācenti -- “kathañhi nāma ayyā thullanandā pacchābhattaṁ kulāni upasaṅkamitvā sāmike anāpucchā āsane abhinisīdissatipi abhinipajjissatipī” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā pacchābhattaṁ kulāni upasaṅkamitvā sāmike anāpucchā āsane abhinisīdissatipi abhinipajjissatipī” ti ...pe0 ... saccaṁ kira, bhikkhave, thullanandā bhikkhunī pacchābhattaṁ kulāni upasaṅkamitvā sāmike anāpucchā āsane abhinisīdatipi abhinipajjatipīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī pacchābhattaṁ kulāni upasaṅkamitvā sāmike anāpucchā āsane abhinisīdissatipi abhinipajjissatipi! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

860. “yā pana bhikkhunī pacchābhattaṁ kulāni upasaṅkamitvā sāmike anāpucchā āsane abhinisīdeyya vā abhinipajjeyya vā, pācittiyan”-ti.

861. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

pacchābhattaṁ nāma majjhanhike vītivatte yāva atthaṅgate sūriye.

kulaṁ nāma cattāri kulāni -- khattiyakulaṁ, brāhmaṇakulaṁ, vessakulaṁ, suddakulaṁ. upasaṅkamitvāti tattha gantvā.

sāmike anāpucchāti yo tasmiṁ kule manusso sāmiko dātuṁ, taṁ anāpucchā.

āsanaṁ nāma pallaṅkassa okāso vuccati.

abhinisīdeyyāti tasmiṁ abhinisīdati, āpatti pācittiyassa.

abhinipajjeyyāti tasmiṁ abhinipajjati, āpatti pācittiyassa.

862. anāpucchite anāpucchitasaññā āsane abhinisīdati vā abhinipajjati vā, āpatti pācittiyassa. anāpucchite vematikā āsane abhinisīdati vā abhinipajjati vā, āpatti pācittiyassa. anāpucchite āpucchitasaññā āsane abhinisīdati vā abhinipajjati vā, āpatti pācittiyassa.

pallaṅkassa anokāse āpatti dukkaṭassa. āpucchite anāpucchitasaññā, āpatti dukkaṭassa. āpucchite vematikā, āpatti dukkaṭassa. āpucchite āpucchitasaññā, anāpatti.

863. anāpatti āpucchā āsane abhinisīdati vā abhinipajjati vā, dhuvapaññatte, gilānāya, āpadāsu, ummattikāya, ādikammikāyāti.

chaṭṭhasikkhāpadaṁ niṭṭhitaṁ.

7. sattamasikkhāpadaṁ

864. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā bhikkhuniyo kosalesu janapade sāvatthiṁ gacchantiyo sāyaṁ aññataraṁ gāmaṁ upagantvā aññataraṁ brāhmaṇakulaṁ upasaṅkamitvā okāsaṁ yāciṁsu. atha kho sā brāhmaṇī tā bhikkhuniyo etadavoca -- “āgametha, ayye, yāva brāhmaṇo āgacchatī” ti. bhikkhuniyo -- “yāva brāhmaṇo āgacchatī” ti seyyaṁ santharitvā ekaccā nisīdiṁsu ekaccā nipajjiṁsu. atha kho so brāhmaṇo rattiṁ āgantvā taṁ brāhmaṇiṁ etadavoca -- “kā imā” ti? “bhikkhuniyo, ayyā” ti. “nikkaḍḍhatha imā muṇḍā bandhakiniyo” ti, gharato nikkaḍḍhāpesi. atha kho tā bhikkhuniyo sāvatthiṁ gantvā bhikkhunīnaṁ etamatthaṁ ārocesuṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo vikāle kulāni upasaṅkamitvā sāmike anāpucchā seyyaṁ santharitvā abhinisīdissantipi abhinipajjissantipī” ti ...pe0 ... saccaṁ kira, bhikkhave, bhikkhuniyo vikāle kulāni upasaṅkamitvā sāmike anāpucchā seyyaṁ santharitvā abhinisīdantipi abhinipajjantipīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo vikāle kulāni upasaṅkamitvā sāmike anāpucchā seyyaṁ santharitvā abhinisīdissantipi abhinipajjissantipi! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

865. “yā pana bhikkhunī vikāle kulāni upasaṅkamitvā sāmike anāpucchā seyyaṁ santharitvā vā santharāpetvā vā abhinisīdeyya vā abhinipajjeyya vā, pācittiyan”-ti.

866. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

vikālo nāma atthaṅgate sūriye yāva aruṇuggamanā.

kulaṁ nāma cattāri kulāni -- khattiyakulaṁ, brāhmaṇakulaṁ, vessakulaṁ suddakulaṁ. upasaṅkamitvāti tattha gantvā.

sāmike anāpucchāti yo tasmiṁ kule manusso sāmiko dātuṁ, taṁ anāpucchā.

seyyaṁ nāma antamaso paṇṇasanthāropi. santharitvāti sayaṁ santharitvā. santharāpetvāti aññaṁ santharāpetvā. abhinisīdeyyāti tasmiṁ abhinisīdati, āpatti pācittiyassa. abhinipajjeyyāti tasmiṁ abhinipajjati, āpatti pācittiyassa.

867. anāpucchite anāpucchitasaññā seyyaṁ santharitvā vā santharāpetvā vā abhinisīdati vā abhinipajjati vā, āpatti pācittiyassa. anāpucchite vematikā seyyaṁ santharitvā vā santharāpetvā vā abhinisīdati vā abhinipajjati vā, āpatti pācittiyassa. anāpucchite āpucchitasaññā seyyaṁ santharitvā vā santharāpetvā vā abhinisīdati vā abhinipajjati vā, āpatti pācittiyassa.

āpucchite anāpucchitasaññā, āpatti dukkaṭassa. āpucchite vematikā, āpatti dukkaṭassa. āpucchite āpucchitasaññā, anāpatti.

868. anāpatti āpucchā seyyaṁ santharitvā vā santharāpetvā vā abhinisīdati vā abhinipajjati vā, gilānāya, āpadāsu, ummattikāya, ādikammikāyāti.

sattamasikkhāpadaṁ niṭṭhitaṁ.

8. aṭṭhamasikkhāpadaṁ

869. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhaddāya kāpilāniyā antevāsinī bhikkhunī bhaddaṁ kāpilāniṁ sakkaccaṁ upaṭṭheti. bhaddā kāpilānī bhikkhuniyo etadavoca -- “ayaṁ maṁ, ayye, bhikkhunī sakkacaṁ upaṭṭheti, imissāhaṁ cīvaraṁ dassāmī” ti. atha kho sā bhikkhunī duggahitena dūpadhāritena paraṁ ujjhāpesi -- “ahaṁ kirāyye, ayyaṁ na sakkaccaṁ upaṭṭhemi, na kira me ayyā cīvaraṁ dassatī” ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī duggahitena dūpadhāritena paraṁ ujjhāpessatī” ti ...pe0 ... saccaṁ kira, bhikkhave, bhikkhunī duggahitena dūpadhāritena paraṁ ujjhāpetīti {ujjhāpesīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī duggahitena dūpadhāritena paraṁ ujjhāpessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

870. “yā pana bhikkhunī duggahitena dūpadhāritena paraṁ ujjhāpeyya, pācittiyan”-ti.

871. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

duggahitenāti aññathā gahitena {uggahitena (ka0)}.

dūpadhāritenāti aññathā upadhāritena.

paranti upasampannaṁ ujjhāpeti, āpatti pācittiyassa.

872. upasampannāya upasampannasaññā ujjhāpeti, āpatti pācittiyassa. upasampannāya vematikā ujjhāpeti, āpatti pācittiyassa. upasampannāya anupasampannasaññā ujjhāpeti, āpatti pācittiyassa.

anupasampannaṁ ujjhāpeti, āpatti dukkaṭassa. anupasampannāya upasampannasaññā, āpatti dukkaṭassa. anupasampannāya vematikā, āpatti dukkaṭassa. anupasampannāya anupasampannasaññā, āpatti dukkaṭassa.

873. anāpatti ummattikāya, ādikammikāyāti.

aṭṭhamasikkhāpadaṁ niṭṭhitaṁ.

9. navamasikkhāpadaṁ

874. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo attano bhaṇḍakaṁ apassantiyo caṇḍakāḷiṁ bhikkhuniṁ etadavocuṁ -- “apāyye, amhākaṁ, bhaṇḍakaṁ passeyyāsī” ti? caṇḍakāḷī bhikkhunī ujjhāyati khiyyati vipāceti -- “ahameva nūna corī, ahameva nūna alajjinī, yā ayyāyo attano bhaṇḍakaṁ apassantiyo tā maṁ evamāhaṁsu -- `apāyye, amhākaṁ bhaṇḍakaṁ passeyyāsī'ti? sacāhaṁ, ayye, tumhākaṁ bhaṇḍakaṁ gaṇhāmi, assamaṇī homi, brahmacariyā cavāmi, nirayaṁ upapajjāmi; yā pana maṁ abhūtena evamāha sāpi assamaṇī hotu, brahmacariyā cavatu, nirayaṁ upapajjatū” ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā caṇḍakāḷī attānampi parampi nirayenapi brahmacariyenapi abhisapissatī” ti ...pe0 ... saccaṁ kira, bhikkhave, caṇḍakāḷī bhikkhunī attānampi parampi nirayenapi brahmacariyenapi abhisapatīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, caṇḍakāḷī bhikkhunī attānampi parampi nirayenapi brahmacariyenapi abhisapissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

875. “yā pana bhikkhunī attānaṁ vā paraṁ vā nirayena vā brahmacariyena vā abhisapeyya, pācittiyyan”-ti.

876. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

attānanti paccattaṁ. paranti upasampannaṁ. nirayena vā brahmacariyena vā abhisapati, āpatti pācittiyassa.

877. upasampannāya upasampannasaññā nirayena vā brahmacariyena vā abhisapati, āpatti pācittiyassa. upasampannāya vematikā nirayena vā brahmacariyena vā abhisapati, āpatti pācittiyassa. upasampannāya anupasampannasaññā nirayena vā brahmacariyena vā abhisapati, āpatti pācittiyassa.

tiracchānayoniyā vā pettivisayena vā manussadobhaggena vā abhisapati, āpatti dukkaṭassa. anupasampannaṁ abhisapati, āpatti dukkaṭassa. anupasampannāya upasampannasaññā, āpatti dukkaṭassa. anupasampannāya vematikā, āpatti dukkaṭassa. anupasampannāya anupasampannasaññā, āpatti dukkaṭassa.

878. anāpatti atthapurekkhārāya, dhammapurekkhārāya, anusāsanipurekkhārāya, ummattikāya, ādikammikāyāti.

navamasikkhāpadaṁ niṭṭhitaṁ.

10. dasamasikkhāpadaṁ

879. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena caṇḍakāḷī bhikkhunī bhikkhunīhi saddhiṁ bhaṇḍitvā attānaṁ vadhitvā vadhitvā rodati. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā caṇḍakāḷī attānaṁ vadhitvā vadhitvā rodissatī” ti ...pe0 ... saccaṁ kira, bhikkhave, caṇḍakāḷī bhikkhunī attānaṁ vadhitvā vadhitvā rodatīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, caṇḍakāḷī bhikkhunī attānaṁ vadhitvā vadhitvā rodissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

880. “yā pana bhikkhunī attānaṁ vadhitvā vadhitvā rodeyya, pācittiyan”-ti.

881. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

attānanti paccattaṁ. vadhitvā vadhitvā rodati, āpatti pācittiyassa. vadhati na rodati, āpatti dukkaṭassa. rodati na vadhati, āpatti dukkaṭassa.

882. anāpatti ñātibyasanena vā bhogabyasanena vā rogabyasanena vā phuṭṭhā rodati na vadhati, ummattikāya, ādikammikāyāti.

dasamasikkhāpadaṁ niṭṭhitaṁ.

andhakāravaggo dutiyo.

3. naggavaggo

1. paṭhamasikkhāpadaṁ

883. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā {mahāva0 350} bhikkhuniyo aciravatiyā nadiyā vesiyāhi saddhiṁ naggā ekatitthe nahāyanti. vesiyā tā bhikkhuniyo uppaṇḍesuṁ -- “kiṁ nu kho nāma tumhākaṁ, ayye, daharānaṁ {daharānaṁ daharānaṁ (sī0)} brahmacariyaṁ ciṇṇena, nanu nāma kāmā paribhuñjitabbā ! yadā jiṇṇā bhavissatha tadā brahmacariyaṁ carissatha. evaṁ tumhākaṁ ubho atthā pariggahitā bhavissantī” ti. bhikkhuniyo vesiyāhi uppaṇḍiyamānā maṅkū ahesuṁ. atha kho tā bhikkhuniyo upassayaṁ gantvā bhikkhunīnaṁ etamatthaṁ ārocesuṁ. bhikkhuniyo bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “tena hi, bhikkhave, bhikkhunīnaṁ sikkhāpadaṁ paññapessāmi dasa atthavase paṭicca -- saṅghasuṭṭhutāya ...pe0 ... vinayānuggahāya. evañca pana, bhikkhave, bhikkhuniyo imaṁ sikkhāpadaṁ uddisantu --

884. “yā pana bhikkhunī naggā nahāyeyya, pācittiyan”-ti.

885. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

naggā nahāyeyyāti anivatthā vā apārutā vā nahāyati, payoge dukkaṭaṁ. nahānapariyosāne āpatti pācittiyassa.

886. anāpatti acchinnacīvarikāya vā naṭṭhacīvarikāya vā, āpadāsu, ummattikāya, ādikammikāyāti.

paṭhamasikkhāpadaṁ niṭṭhitaṁ.

2. dutiyasikkhāpadaṁ

887. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavatā bhikkhunīnaṁ {mahāva0 351} udakasāṭikā anuññātā hoti. chabbaggiyā bhikkhuniyo -- “bhagavatā udakasāṭikā anuññātā” ti appamāṇikāyo udakasāṭikāyo dhāresuṁ {dhārenti (pāci0 531-545)}. puratopi pacchatopi ākaḍḍhantā āhiṇḍanti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo appamāṇikāyo udakasāṭikāyo dhāressantī” ti ...pe0 ... saccaṁ kira, bhikkhave, chabbaggiyā bhikkhuniyo appamāṇikāyo udakasāṭikāyo dhārentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo appamāṇikāyo udakasāṭikāyo dhāressanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

888. “udakasāṭikaṁ pana bhikkhuniyā kārayamānāya pamāṇikā kāretabbā. tatridaṁ pamāṇaṁ -- dīghaso catasso vidatthiyo, sugatavidatthiyā; tiriyaṁ dve vidatthiyo. taṁ atikkāmentiyā chedanakaṁ pācittiyan”-ti.

889. udakasāṭikā nāma yāya nivatthā {nivatthāya (syā0)} nahāyati.

kārayamānāyāti karontiyā vā kārāpentiyā vā.

pamāṇikā kāretabbā. tatridaṁ pamāṇaṁ -- dīghaso catasso vidatthiyo, sugatavidatthiyā; tiriyaṁ dve vidatthiyo. taṁ atikkāmetvā karoti vā kārāpeti vā, payoge dukkaṭaṁ. paṭilābhena chinditvā pācittiyaṁ desetabbaṁ.

890. attanā vippakataṁ attanā pariyosāpeti, āpatti pācittiyassa. attanā vippakataṁ parehi pariyosāpeti, āpatti pācittiyassa. parehi vippakataṁ attanā pariyosāpeti, āpatti pācittiyassa. parehi vippakataṁ parehi pariyosāpeti, āpatti pācittiyassa.

aññassatthāya karoti vā kārāpeti vā, āpatti dukkaṭassa. aññena kataṁ paṭilabhitvā paribhuñjati, āpatti dukkaṭassa.

891. anāpatti pamāṇikaṁ karoti, ūnakaṁ karoti, aññena kataṁ pamāṇātikkantaṁ paṭilabhitvā chinditvā paribhuñjati, vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti, ummattikāya, ādikammikāyāti.

dutiyasikkhāpadaṁ niṭṭhitaṁ.

3. tatiyasikkhāpadaṁ

892. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarissā bhikkhuniyā mahagghe cīvaradusse cīvaraṁ dukkaṭaṁ hoti dussibbitaṁ. thullanandā bhikkhunī taṁ bhikkhuniṁ etadavoca -- “sundaraṁ kho idaṁ te, ayye, cīvaradussaṁ; cīvarañca kho dukkaṭaṁ dussibbitan”-ti. “visibbemi, ayye, sibbissasī” ti? “āmāyye, sibbissāmī” ti. atha kho sā bhikkhunī taṁ cīvaraṁ visibbetvā thullanandāya bhikkhuniyā adāsi. thullanandā bhikkhunī -- “sibbissāmi sibbissāmī” ti neva sibbati na sibbāpanāya ussukkaṁ karoti. atha kho sā bhikkhunī bhikkhunīnaṁ etamatthaṁ ārocesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā bhikkhuniyā cīvaraṁ visibbāpetvā neva sibbissati na sibbāpanāya ussukkaṁ karissatī” ti ...pe0 ... saccaṁ kira, bhikkhave, thullanandā bhikkhunī bhikkhuniyā cīvaraṁ visibbāpetvā neva sibbati na sibbāpanāya ussukkaṁ karotīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī bhikkhuniyā cīvaraṁ visibbāpetvā neva sibbissati na sibbāpanāya ussukkaṁ karissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

893. “yā pana bhikkhunī bhikkhuniyā cīvaraṁ visibbetvā vā visibbāpetvā vā sā pacchā anantarāyikinī neva sibbeyya na sibbāpanāya ussukkaṁ kareyya, aññatra catūhapañcāhā, pācittiyan”-ti.

894. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

bhikkhuniyāti aññāya bhikkhuniyā.

cīvaraṁ nāma channaṁ cīvarānaṁ aññataraṁ cīvaraṁ.

visibbetvāti sayaṁ visibbetvā. visibbāpetvāti aññaṁ visibbāpetvā.

sā pacchā anantarāyikinīti asati antarāye.

neva sibbeyyāti na sayaṁ sibbeyya. na sibbāpanāya ussukkaṁ kareyyāti na aññaṁ āṇāpeyya.

aññatra catūhapañcāhāti ṭhapetvā catūhapañcāhaṁ. “neva sibbissāmi na sibbāpanāya ussukkaṁ karissāmī” ti dhuraṁ nikkhittamatte āpatti pācittiyassa.

895. upasampannāya upasampannasaññā cīvaraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti pācittiyassa. upasampannāya vematikā cīvaraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti pācittiyassa. upasampannāya anupasampannasaññā cīvaraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti pācittiyassa.

aññaṁ parikkhāraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti dukkaṭassa. anupasampannāya cīvaraṁ vā aññaṁ vā parikkhāraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti dukkaṭassa. anupasampannāya upasampannasaññā, āpatti dukkaṭassa. anupasampannāya vematikā, āpatti dukkaṭassa. anupasampannāya anupasampannasaññā, āpatti dukkaṭassa.

896. anāpatti sati antarāye, pariyesitvā na labhati, karontī catūhapañcāhaṁ atikkāmeti, gilānāya, āpadāsu, ummattikāya, ādikammikāyāti.

tatiyasikkhāpadaṁ niṭṭhitaṁ.

4. catutthasikkhāpadaṁ

897. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo bhikkhunīnaṁ hatthe cīvaraṁ nikkhipitvā santaruttarena janapadacārikaṁ pakkamanti. tāni cīvarāni ciraṁ nikkhittāni kaṇṇakitāni honti. tāni bhikkhuniyo otāpenti. bhikkhuniyo tā bhikkhuniyo etadavocuṁ -- “kassimāni, ayye, cīvarāni kaṇṇakitānī” ti? atha kho tā bhikkhuniyo bhikkhunīnaṁ etamatthaṁ ārocesuṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo bhikkhunīnaṁ hatthe cīvaraṁ nikkhipitvā santaruttarena janapadacārikaṁ pakkamissantī” ti ...pe0 ... saccaṁ kira, bhikkhave, bhikkhuniyo bhikkhunīnaṁ hatthe cīvaraṁ nikkhipitvā santaruttarena janapadacārikaṁ pakkamantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo bhikkhunīnaṁ hatthe cīvaraṁ nikkhipitvā santaruttarena janapadacārikaṁ pakkamissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

898. “yā pana bhikkhunī pañcāhikaṁ saṅghāṭicāraṁ {saṅghāṭivāraṁ (syā0)} atikkāmeyya, pācittiyan”-ti.

899. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

pañcāhikaṁ saṅghāṭicāraṁ atikkāmeyyāti pañcamaṁ divasaṁ pañca cīvarāni neva nivāseti na pārupati na otāpeti, pañcamaṁ divasaṁ atikkāmeti, āpatti pācittiyassa.

900. pañcāhātikkante atikkantasaññā, āpatti pācittiyassa. pañcāhātikkante vematikā, āpatti pācittiyassa. pañcāhātikkante anatikkantasaññā, āpatti pācittiyassa.

pañcāhānatikkante atikkantasaññā, āpatti dukkaṭassa. pañcāhānatikkante vematikā, āpatti dukkaṭassa. pañcāhānatikkante anatikkantasaññā, anāpatti.

901. anāpatti pañcamaṁ divasaṁ pañca cīvarāni nivāseti vā pārupati vā otāpeti vā, gilānāya, āpadāsu, ummattikāya, ādikammikāyāti.

catutthasikkhāpadaṁ niṭṭhitaṁ.

5. pañcamasikkhāpadaṁ

902. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarā bhikkhunī piṇḍāya caritvā allacīvaraṁ pattharitvā vihāraṁ pāvisi. aññatarā bhikkhunī taṁ cīvaraṁ pārupitvā gāmaṁ piṇḍāya pāvisi. sā nikkhamitvā bhikkhuniyo pucchi -- “apāyye, mayhaṁ cīvaraṁ passeyyāthā” ti? bhikkhuniyo tassā bhikkhuniyā etamatthaṁ ārocesuṁ. atha kho sā bhikkhunī ujjhāyati khiyyati vipāceti -- “kathañhi nāma bhikkhunī mayhaṁ cīvaraṁ anāpucchā pārupissatī” ti! atha kho sā bhikkhunī bhikkhunīnaṁ etamatthaṁ ārocesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī bhikkhuniyā cīvaraṁ anāpucchā pārupissatī” ti ...pe0 ... saccaṁ kira, bhikkhave, bhikkhunī bhikkhuniyā cīvaraṁ anāpucchā pārupatīti {pārupīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī bhikkhuniyā cīvaraṁ anāpucchā pārupissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

903. “yā pana bhikkhunī cīvarasaṅkamanīyaṁ dhāreyya, pācittiyan”-ti.

904. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

cīvarasaṅkamanīyaṁ nāma upasampannāya pañcannaṁ cīvarānaṁ aññataraṁ cīvaraṁ tassā vā adinnaṁ taṁ vā anāpucchā nivāseti vā pārupati vā, āpatti pācittiyassa.

905. upasampannāya upasampannasaññā cīvarasaṅkamanīyaṁ dhāreti, āpatti pācittiyassa. upasampannāya vematikā cīvarasaṅkamanīyaṁ dhāreti, āpatti pācittiyassa. upasampannāya anupasampannasaññā cīvarasaṅkamanīyaṁ dhāreti, āpatti pācittiyassa.

anupasampannāya cīvarasaṅkamanīyaṁ dhāreti, āpatti dukkaṭassa. anupasampannāya upasampannasaññā, āpatti dukkaṭassa. anupasampannāya vematikā, āpatti dukkaṭassa. anupasampannāya anupasampannasaññā, āpatti dukkaṭassa.

906. anāpatti sā vā deti, taṁ vā āpucchā nivāseti vā pārupati vā, acchinnacīvarikāya, naṭṭhacīvarikāya, āpadāsu, ummattikāya, ādikammikāyāti.

pañcamasikkhāpadaṁ niṭṭhitaṁ.

6. chaṭṭhasikkhāpadaṁ

907. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandāya bhikkhuniyā upaṭṭhākakulaṁ thullanandaṁ bhikkhuniṁ etadavoca -- “bhikkhunisaṅghassa, ayye, cīvaraṁ dassāmā” ti. thullanandā bhikkhunī -- “tumhe bahukiccā bahukaraṇīyā” ti antarāyaṁ akāsi. tena kho pana samayena tassa kulassa gharaṁ ḍayhati. te ujjhāyanti khiyyanti vipācenti -- “kathañhi nāma ayyā thullanandā amhākaṁ deyyadhammaṁ antarāyaṁ karissati! ubhayenāmha paribāhirā {parihīnā (sī0)}, bhogehi ca puññena cā” ti. assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā gaṇassa cīvaralābhaṁ antarāyaṁ karissatī” ti ...pe0 ... saccaṁ kira, bhikkhave, thullanandā bhikkhunī gaṇassa cīvaralābhaṁ antarāyaṁ akāsīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī gaṇassa cīvaralābhaṁ antarāyaṁ karissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

908. “yā pana bhikkhunī gaṇassa cīvaralābhaṁ antarāyaṁ kareyya, pācittiyan”-ti.

909. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

gaṇo nāma bhikkhunisaṅgho vuccati.

cīvaraṁ nāma channaṁ cīvarānaṁ aññataraṁ cīvaraṁ vikappanupagaṁ pacchimaṁ.

antarāyaṁ kareyyāti “kathaṁ ime cīvaraṁ na {imaṁ cīvaraṁ (ka0)} dadeyyu” nti antarāyaṁ karoti, āpatti pācittiyassa. aññaṁ parikkhāraṁ antarāyaṁ karoti, āpatti dukkaṭassa. sambahulānaṁ bhikkhunīnaṁ vā ekabhikkhuniyā vā anupasampannāya vā cīvaraṁ vā aññaṁ vā parikkhāraṁ antarāyaṁ karoti, āpatti dukkaṭassa.

910. anāpatti ānisaṁsaṁ dassetvā nivāreti, ummattikāya, ādikammikāyāti.

chaṭṭhasikkhāpadaṁ niṭṭhitaṁ.

7. sattamasikkhāpadaṁ

911. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhunisaṅghassa akālacīvaraṁ uppannaṁ hoti. atha kho bhikkhunisaṅgho taṁ cīvaraṁ bhājetukāmo sannipati. tena kho pana samayena thullanandāya bhikkhuniyā antevāsiniyo bhikkhuniyo pakkantā honti. thullanandā bhikkhunī tā bhikkhuniyo etadavoca -- “ayye, bhikkhuniyo pakkantā, na tāva cīvaraṁ bhājīyissatī” ti. cīvaravibhaṅgaṁ paṭibāhi. bhikkhuniyo na tāva cīvaraṁ bhājīyissatīti pakkamiṁsu {vipakkamiṁsu (syā0)}. thullanandā bhikkhunī antevāsinīsu bhikkhunīsu āgatāsu taṁ cīvaraṁ bhājāpesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā dhammikaṁ cīvaravibhaṅgaṁ paṭibāhissatī” ti ...pe0 ... saccaṁ kira, bhikkhave, thullanandā bhikkhunī dhammikaṁ cīvaravibhaṅgaṁ paṭibāhatīti {paṭibāhīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī dhammikaṁ cīvaravibhaṅgaṁ paṭibāhissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

912. “yā pana bhikkhunī dhammikaṁ cīvaravibhaṅgaṁ paṭibāheyya, pācittiyan”-ti.

913. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

dhammikonāma cīvaravibhaṅgo samaggo bhikkhunisaṅgho sannipatitvā bhājeti.

paṭibāheyyāti kathaṁ imaṁ cīvaraṁ na bhājeyyāti {cīvaraṁ bhājeyyāti (ka0)} paṭibāhati, āpatti pācittiyassa.

914. dhammike dhammikasaññā paṭibāhati, āpatti pācittiyassa. dhammike vematikā paṭibāhati, āpatti dukkaṭassa. dhammike adhammikasaññā paṭibāhati, anāpatti. adhammike dhammikasaññā, āpatti dukkaṭassa. adhammike vematikā, āpatti dukkaṭassa. adhammike adhammikasaññā, anāpatti.

915. anāpatti ānisaṁsaṁ dassetvā paṭibāhati, ummattikāya, ādikammikāyāti.

sattamasikkhāpadaṁ niṭṭhitaṁ.

8. aṭṭhamasikkhāpadaṁ

916. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī naṭānampi naṭakānampi laṅghakānampi sokajjhāyikānampi {sokasāyikānampi (sī0)} kumbhathūṇikānampi {kumbhathuṇikānampi (ka0)} samaṇacīvaraṁ deti -- “mayhaṁ parisati {parisatiṁ (sī0)} vaṇṇaṁ bhāsathā” ti. naṭāpi naṭakāpi laṅghakāpi sokajjhāyikāpi kumbhathūṇikāpi thullanandāya bhikkhuniyā parisati vaṇṇaṁ bhāsanti -- “ayyā thullanandā bahussutā bhāṇikā visāradā paṭṭā dhammiṁ kathaṁ kātuṁ; detha ayyāya, karotha ayyāyā” ti. yā tā bhikkhuniyo appicchā, tā ujjhāyanti khiyyanti vipācenti -- “kathañhi nāma ayyā thullanandā agārikassa samaṇacīvaraṁ dassatī” ti ...pe0 ... saccaṁ kira, bhikkhave, thullanandā bhikkhunī agārikassa samaṇacīvaraṁ detīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī agārikassa samaṇacīvaraṁ dassati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

917. “yā pana bhikkhunī agārikassa vā paribbājakassa vā paribbājikāya vā samaṇacīvaraṁ dadeyya, pācittiyan”-ti.

918. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

agāriko nāma yo koci agāraṁ ajjhāvasati.

paribbājako nāma bhikkhuñca sāmaṇerañca ṭhapetvā yo koci paribbājakasamāpanno.

paribbājikā nāma bhikkhuniñca sikkhamānañca sāmaṇeriñca ṭhapetvā yā kāci paribbājikasamāpannā.

samaṇacīvaraṁ nāma kappakataṁ vuccati. deti, āpatti pācittiyassa.

919. anāpatti mātāpitūnaṁ deti, tāvakālikaṁ deti, ummattikāya, ādikammikāyāti.

aṭṭhamasikkhāpadaṁ niṭṭhitaṁ.

9. navamasikkhāpadaṁ

920. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandāya bhikkhuniyā upaṭṭhākakulaṁ thullanandaṁ bhikkhuniṁ etadavoca -- “sace mayaṁ, ayye, sakkoma, bhikkhunisaṅghassa cīvaraṁ dassāmā” ti. tena kho pana samayena vassaṁvuṭṭhā bhikkhuniyo cīvaraṁ bhājetukāmā sannipatiṁsu. thullanandā bhikkhunī tā bhikkhuniyo etadavoca -- “āgametha, ayye, atthi bhikkhunisaṅghassa cīvarapaccāsā” ti. bhikkhuniyo thullanandaṁ bhikkhuniṁ etadavocuṁ -- “gacchāyye, taṁ cīvaraṁ jānāhī” ti. thullanandā bhikkhunī yena taṁ kulaṁ tenupasaṅkami; upasaṅkamitvā te manusse etadavoca -- “dethāvuso, bhikkhunisaṅghassa cīvaran”-ti. “na mayaṁ, ayye, sakkoma bhikkhunisaṅghassa cīvaraṁ dātu” nti. thullanandā bhikkhunī bhikkhunīnaṁ etamatthaṁ ārocesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā dubbalacīvarapaccāsāya cīvarakālasamayaṁ atikkāmessatī” ti ...pe0 ... saccaṁ kira, bhikkhave, thullanandā bhikkhunī dubbalacīvarapaccāsāya cīvarakālasamayaṁ atikkāmetīti {atikkāmesīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī dubbalacīvarapaccāsāya cīvarakālasamayaṁ atikkāmessati ! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

921. “yā pana bhikkhunī dubbalacīvarapaccāsāya cīvarakālasamayaṁ atikkāmeyya, pācittiyan”-ti.

922. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

dubbalacīvarapaccāsā nāma “sace mayaṁ sakkoma, dassāma karissāmā” ti vācā bhinnā hoti.

cīvarakālasamayo nāma anatthate kathine vassānassa pacchimo māso, atthate kathine pañca māsā.

cīvarakālasamayaṁ atikkāmeyyāti anatthate kathine vassānassa pacchimaṁ divasaṁ atikkāmeti, āpatti pācittiyassa. atthate kathine kathinuddhāradivasaṁ atikkāmeti, āpatti pācittiyassa.

923. dubbalacīvare dubbalacīvarasaññā cīvarakālasamayaṁ atikkāmeti, āpatti pācittiyassa. dubbalacīvare vematikā cīvarakālasamayaṁ atikkāmeti, āpatti dukkaṭassa. dubbalacīvare adubbalacīvarasaññā cīvarakālasamayaṁ atikkāmeti, anāpatti.

adubbalacīvare dubbalacīvarasaññā, āpatti dukkaṭassa. adubbalacīvare vematikā, āpatti dukkaṭassa. adubbalacīvare adubbalacīvarasaññā, anāpatti.

924. anāpatti ānisaṁsaṁ dassetvā nivāreti, ummattikāya, ādikammikāyāti.

navamasikkhāpadaṁ niṭṭhitaṁ.

10. dasamasikkhāpadaṁ

925. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarena upāsakena saṅghaṁ uddissa vihāro kārāpito hoti. so tassa vihārassa mahe ubhatosaṅghassa akālacīvaraṁ dātukāmo hoti. tena kho pana samayena ubhatosaṅghassa kathinaṁ atthataṁ hoti. atha kho so upāsako saṅghaṁ upasaṅkamitvā kathinuddhāraṁ yāci. bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, kathinaṁ uddharituṁ. evañca pana bhikkhave kathinaṁ uddharitabbaṁ. byattena bhikkhunā paṭibalena saṅgho ñāpetabbo --

926. “suṇātu me, bhante, saṅgho. yadi saṅghassa pattakallaṁ, saṅgho kathinaṁ uddhareyya. esā ñatti.

“suṇātu me, bhante, saṅgho. saṅgho kathinaṁ uddharati. yassāyasmato khamati kathinassa uddhāro, so tuṇhassa; yassa nakkhamati, so bhāseyya.

“ubbhataṁ saṅghena kathinaṁ, khamati saṅghassa, tasmā tuṇhī, evametaṁ dhārayāmī” ti.

927. atha kho so upāsako bhikkhunisaṅghaṁ upasaṅkamitvā kathinuddhāraṁ yāci. thullanandā bhikkhunī -- “cīvaraṁ amhākaṁ bhavissatī” ti kathinuddhāraṁ paṭibāhi. atha kho so upāsako ujjhāyati khiyyati vipāceti -- “kathañhi nāma bhikkhuniyo amhākaṁ kathinuddhāraṁ na dassantī” ti! assosuṁ kho bhikkhuniyo tassa upāsakassa ujjhāyantassa khiyyantassa vipācentassa. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā dhammikaṁ kathinuddhāraṁ paṭibāhissatī” ti ...pe0 ... saccaṁ kira, bhikkhave, thullanandā bhikkhunī dhammikaṁ kathinuddhāraṁ paṭibāhatīti {paṭibāhīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī dhammikaṁ kathinuddhāraṁ paṭibāhissati ! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

928. “yā pana bhikkhunī dhammikaṁ kathinuddhāraṁ paṭibāheyya, pācittiyan”-ti.

929. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

dhammiko nāma kathinuddhāro samaggo bhikkhunisaṅgho sannipatitvā uddharati.

paṭibāheyyāti “kathaṁ idaṁ kathinaṁ na uddhareyyā” ti {kathinaṁ uddhareyyāti (ka0)} paṭibāhati, āpatti pācittiyassa.

930. dhammike dhammikasaññā paṭibāhati, āpatti pācittiyassa. dhammike vematikā paṭibāhati, āpatti dukkaṭassa. dhammike adhammikasaññā paṭibāhati, anāpatti. adhammike dhammikasaññā, āpatti dukkaṭassa. adhammike vematikā, āpatti dukkaṭassa. adhammike adhammikasaññā, anāpatti.

931. anāpatti anisaṁsaṁ dassetvā paṭibāhati, ummattikāya, ādikammikāyāti.

dasamasikkhāpadaṁ niṭṭhitaṁ.

naggavaggo tatiyo.

4. tuvaṭṭavaggo

1. paṭhamasikkhāpadaṁ

932. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo dve ekamañce tuvaṭṭenti. manussā vihāracārikaṁ āhiṇḍantā passitvā ujjhāyanti khiyyanti vipācenti -- “kathañhi nāma bhikkhuniyo dve ekamañce tuvaṭṭessanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo dve ekamañce tuvaṭṭessantī” ti ...pe0 ... saccaṁ kira, bhikkhave, bhikkhuniyo dve ekamañce tuvaṭṭentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo dve ekamañce tuvaṭṭessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

933. “yā pana bhikkhuniyo dve ekamañce tuvaṭṭeyyuṁ, pācittiyan”-ti.

934. yā panāti yā yādisā ...pe0 ... bhikkhuniyoti upasampannāyo vuccanti.

dve ekamañce tuvaṭṭeyyunti ekāya nipannāya aparā nipajjati, āpatti pācittiyassa. ubho vā nipajjanti, āpatti pācittiyassa. uṭṭhahitvā punappunaṁ nipajjanti, āpatti pācittiyassa.

935. anāpatti ekāya nipannāya aparā nisīdati, ubho vā nisīdanti, ummattikānaṁ, ādikammikānanti.

paṭhamasikkhāpadaṁ niṭṭhitaṁ.

2. dutiyasikkhāpadaṁ

936. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo dve ekattharaṇapāvuraṇā tuvaṭṭenti. manussā vihāracārikaṁ āhiṇḍantā passitvā ujjhāyanti khiyyanti vipācenti -- “kathañhi nāma bhikkhuniyo dve ekattharaṇapāvuraṇā tuvaṭṭessanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo dve ekattharaṇapāvuraṇā tuvaṭṭessantī” ti ...pe0 ... saccaṁ kira, bhikkhave, bhikkhuniyo dve ekattharaṇapāvuraṇā tuvaṭṭentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo dve ekattharaṇapāvuraṇā tuvaṭṭessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

937. “yā pana bhikkhuniyo dve ekattharaṇapāvuraṇā tuvaṭṭeyyuṁ, pācittiyan”-ti.

938. yā panāti yā yādisā ...pe0 ... bhikkhuniyoti upasampannāyo vuccanti.

dve ekattharaṇapāvuraṇā tuvaṭṭeyyunti taññeva attharitvā taññeva pārupanti, āpatti pācittiyassa.

939. ekattharaṇapāvuraṇe ekattharaṇapāvuraṇasaññā tuvaṭṭenti, āpatti pācittiyassa. ekattharaṇapāvuraṇe vematikā tuvaṭṭenti, āpatti pācittiyassa. ekattharaṇapāvuraṇe nānattharaṇapāvuraṇasaññā tuvaṭṭenti, āpatti pācittiyassa.

ekattharaṇe nānāpāvuraṇe {nānāpāvuraṇasaññā (ka0)}, āpatti dukkaṭassa. nānattharaṇe ekapāvuraṇe {ekapāvuraṇasaññā (ka0)}, āpatti dukkaṭassa. nānattharaṇapāvuraṇe ekattharaṇapāvuraṇasaññā, āpatti dukkaṭassa. nānattharaṇapāvuraṇe vematikā, āpatti dukkaṭassa. nānattharaṇapāvuraṇe nānattharaṇapāvuraṇasaññā, anāpatti.

940. anāpatti vavatthānaṁ dassetvā nipajjanti, ummattikānaṁ, ādikammikānanti.

dutiyasikkhāpadaṁ niṭṭhitaṁ.

3. tatiyasikkhāpadaṁ

941. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ. bhaddāpi kāpilānī bahussutā hoti bhāṇikā visāradā paṭṭā dhammiṁ kathaṁ kātuṁ uḷārasambhāvitā. manussā -- “ayyā bhaddā kāpilānī bahussutā bhāṇikā visāradā paṭṭā dhammiṁ kathaṁ kātuṁ uḷārasambhāvitā” ti bhaddaṁ kāpilāniṁ paṭhamaṁ payirupāsitvā, pacchā thullanandaṁ bhikkhuniṁ payirupāsanti. thullanandā bhikkhunī issāpakatā -- “imā kira appicchā santuṭṭhā pavivittā asaṁsaṭṭhā yā imā saññattibahulā viññattibahulā viharantī” ti bhaddāya kāpilāniyā purato caṅkamatipi tiṭṭhatipi nisīdatipi seyyampi kappeti uddisatipi uddisāpetipi sajjhāyampi karoti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā ayyāya bhaddāya kāpilāniyā sañcicca aphāsuṁ karissatī” ti ...pe0 ... saccaṁ kira, bhikkhave, thullanandā bhikkhunī bhaddāya kāpilāniyā sañcicca aphāsuṁ karotīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī bhaddāya kāpilāniyā sañcicca aphāsuṁ karissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

942. “yā pana bhikkhunī bhikkhuniyā sañcicca aphāsuṁ kareyya, pācittiyan”-ti.

943. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

bhikkhuniyāti aññāya bhikkhuniyā.

sañciccāti jānantī sañjānantī cecca abhivitaritvā vītikkamo.

aphāsuṁ kareyyāti -- “iminā imissā aphāsu bhavissatī” ti anāpucchā purato caṅkamati vā tiṭṭhati vā nisīdati vā seyyaṁ vā kappeti uddisati vā uddisāpeti vā sajjhāyaṁ vā karoti, āpatti pācittiyassa.

944. upasampannāya upasampannasaññā sañcicca aphāsuṁ karoti, āpatti pācittiyassa. upasampannāya vematikā sañcicca aphāsuṁ karoti, āpatti pācittiyassa. upasampannāya anupasampannasaññā sañcicca aphāsuṁ karoti, āpatti pācittiyassa.

anupasampannāya sañcicca aphāsuṁ karoti, āpatti dukkaṭassa. anupasampannāya upasampannasaññā, āpatti dukkaṭassa. anupasampannāya vematikā, āpatti dukkaṭassa. anupasampannāya anupasampannasaññā, āpatti dukkaṭassa.

945. anāpatti na aphāsuṁ kattukāmā āpucchā purato caṅkamati vā tiṭṭhati vā nisīdati vā seyyaṁ vā kappeti uddisati vā uddisāpeti vā sajjhāyaṁ vā karoti, ummattikāya, ādikammikāyāti.

tatiyasikkhāpadaṁ niṭṭhitaṁ.

4. catutthasikkhāpadaṁ

946. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī dukkhitaṁ sahajīviniṁ neva upaṭṭheti na upaṭṭhāpanāya ussukkaṁ karoti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā dukkhitaṁ sahajīviniṁ neva upaṭṭhessati na upaṭṭhāpanāya ussukkaṁ karissatī” ti ...pe0 ... saccaṁ kira, bhikkhave, thullanandā bhikkhunī dukkhitaṁ sahajīviniṁ neva upaṭṭheti na upaṭṭhāpanāya ussukkaṁ karotīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī dukkhitaṁ sahajīviniṁ neva upaṭṭhessati na upaṭṭhāpanāya ussukkaṁ karissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

947. “yā pana bhikkhunī dukkhitaṁ sahajīviniṁ neva upaṭṭheyya na upaṭṭhāpanāya ussukkaṁ kareyya, pācittiyan”-ti.

948. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

dukkhitā nāma gilānā vuccati.

sahajīvinī nāma saddhivihārinī vuccati.

neva upaṭṭheyyāti na sayaṁ upaṭṭheyya.

na upaṭṭhāpanāya ussukkaṁ kareyyāti na aññaṁ āṇāpeyya.

“neva upaṭṭhessāmi, na upaṭṭhāpanāya ussukkaṁ karissāmī” ti dhuraṁ nikkhittamatte āpatti pācittiyassa. antevāsiniṁ vā anupasampannaṁ vā neva upaṭṭheti, na upaṭṭhāpanāya ussukkaṁ karoti, āpatti dukkaṭassa.

949. anāpatti sati antarāye, pariyesitvā na labhati, gilānāya, āpadāsu, ummattikāya, ādikammikāyāti.

catutthasikkhāpadaṁ niṭṭhitaṁ.

5. pañcamasikkhāpadaṁ

950. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhaddā kāpilānī sākete vassaṁ upagatā hoti. sā kenacideva karaṇīyena ubbāḷhā thullanandāya bhikkhuniyā santike dūtaṁ pāhesi -- “sace me ayyā thullanandā upassayaṁ dadeyya āgaccheyyāmahaṁ sāvatthi” nti. thullanandā bhikkhunī evamāha -- “āgacchatu, dassāmī” ti. atha kho bhaddā kāpilānī sāketā sāvatthiṁ agamāsi. thullanandā bhikkhunī bhaddāya kāpilāniyā upassayaṁ adāsi. tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ. bhaddāpi kāpilānī bahussutā {bahussutāyeva (ka0)} hoti bhāṇikā visāradā paṭṭā dhammiṁ kathaṁ kātuṁ uḷārasambhāvitā. manussā -- “ayyā bhaddā kāpilānī bahussutā bhāṇikā visāradā paṭṭā dhammiṁ kathaṁ kātuṁ uḷārasambhāvitā” ti bhaddaṁ kāpilāniṁ paṭhamaṁ payirupāsitvā pacchā thullanandaṁ bhikkhuniṁ payirupāsanti. thullanandā bhikkhunī issāpakatā -- “imā kira appicchā santuṭṭhā pavivittā asaṁsaṭṭhā yā imā saññattibahulā viññattibahulā viharantī” ti kupitā anattamanā bhaddaṁ kāpilāniṁ upassayā nikkaḍḍhi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā ayyāya bhaddāya kāpilāniyā upassayaṁ datvā kupitā anattamanā nikkaḍḍhissatī” ti ...pe0 ... saccaṁ kira, bhikkhave, thullanandā bhikkhunī bhaddāya kāpilāniyā upassayaṁ datvā kupitā anattamanā nikkaḍḍhatīti {nikkaḍḍhīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī bhaddāya kāpilāniyā upassayaṁ datvā kupitā anattamanā nikkaḍḍhissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

951. “yā pana bhikkhunī bhikkhuniyā upassayaṁ datvā kupitā anattamanā nikkaḍḍheyya vā nikkaḍḍhāpeyya vā, pācittiyan”-ti.

952. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

bhikkhuniyāti aññāya bhikkhuniyā. upassayo nāma kavāṭabaddho vuccati. datvāti sayaṁ datvā. kupitā anattamanāti anabhiraddhā āhatacittā khilajātā.

nikkaḍḍheyyāti gabbhe gahetvā pamukhaṁ nikkaḍḍhati, āpatti pācittiyassa. pamukhe gahetvā bahi nikkaḍḍhati, āpatti pācittiyassa. ekena payogena bahukepi dvāre atikkāmeti, āpatti pācittiyassa.

nikkaḍḍhāpeyyāti aññaṁ āṇāpeti, āpatti pācittiyassa {ettha “āpatti dukkaṭassā” ti sabbattha dissati, bhikkhuvibhaṅge pana idisesu āṇattisahagatasikkhāpadesu “aññaṁ āṇāpeti āpatti pācittiyassā” ti āgatattā tamanuvattitvā visodhitamidaṁ}. sakiṁ āṇattā bahukepi dvāre atikkāmeti, āpatti pācittiyassa.

953. upasampannāya upasampannasaññā upassayaṁ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa. upasampannāya vematikā upassayaṁ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa. upasampannāya anupasampannasaññā upassayaṁ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa.

tassā parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. akavāṭabaddhā nikkaḍḍhati vā nikkaḍḍhāpeti vā, āpatti dukkaṭassa. tassā parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. anupasampannaṁ kavāṭabaddhā vā akavāṭabaddhā vā nikkaḍḍhati vā nikkaḍḍhāpeti vā, āpatti dukkaṭassa. tassā parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. anupasampannāya upasampannasaññā, āpatti dukkaṭassa. anupasampannāya vematikā, āpatti dukkaṭassa. anupasampannāya anupasampannasaññā, āpatti dukkaṭassa.

954. anāpatti alajjiniṁ nikkaḍḍhati vā nikkaḍḍhāpeti vā, tassā parikkhāraṁ nikkaḍḍhati vā nikkaḍḍhāpeti vā, ummattikaṁ nikkaḍḍhati vā nikkaḍḍhāpeti vā, tassā parikkhāraṁ nikkaḍḍhati vā nikkaḍḍhāpeti vā, bhaṇḍanakārikaṁ kalahakārikaṁ vivādakārikaṁ bhassakārikaṁ saṅghe adhikaraṇakārikaṁ nikkaḍḍhati vā nikkaḍḍhāpeti vā, tassā parikkhāraṁ nikkaḍḍhati vā nikkaḍḍhāpeti vā, antevāsiniṁ vā saddhivihāriniṁ vā na sammā vattantiṁ nikkaḍḍhati vā nikkaḍḍhāpeti vā, tassā parikkhāraṁ nikkaḍḍhati vā nikkaḍḍhāpeti vā, ummattikāya, ādikammikāyāti.

pañcamasikkhāpadaṁ niṭṭhitaṁ.

6. chaṭṭhasikkhāpadaṁ

955. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena caṇḍakāḷī bhikkhunī saṁsaṭṭhā viharati gahapatināpi gahapatiputtenapi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā caṇḍakāḷī saṁsaṭṭhā viharissati gahapatināpi gahapatiputtenapī” ti ...pe0 ... saccaṁ kira, bhikkhave, caṇḍakāḷī bhikkhunī saṁsaṭṭhā viharati gahapatināpi gahapatiputtenapīti ? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, caṇḍakāḷī bhikkhunī saṁsaṭṭhā viharissati gahapatināpi gahapatiputtenapi! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

956. “yā pana bhikkhunī saṁsaṭṭhā vihareyya gahapatinā vā gahapatiputtena vā sā bhikkhunī bhikkhunīhi evamassa vacanīyā -- `māyye, saṁsaṭṭhā vihari gahapatināpi gahapatiputtenapi. viviccāyye; vivekaññeva bhaginiyā saṅgho vaṇṇetī'ti. evañca {evañca pana (ka0)} sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya. yāvatatiyañce samanubhāsīyamānā taṁ paṭinissajjeyya, iccetaṁ kusalaṁ; no ce paṭinissajjeyya, pācittiyan”-ti.

957. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

saṁsaṭṭhā nāma ananulomikena kāyikavācasikena saṁsaṭṭhā.

gahapati nāma yo koci agāraṁ ajjhāvasati.

gahapatiputto nāma ye keci {yo koci (ka0)} puttabhātaro.

sā bhikkhunīti yā sā saṁsaṭṭhā bhikkhunī.

bhikkhunīhīti aññāhi bhikkhunīhi. yā passanti yā suṇanti tāhi vattabbā -- “māyye, saṁsaṭṭhā vihari gahapatināpi gahapatiputtenapi. viviccāyye; vivekaññeva bhaginiyā saṅgho vaṇṇetī” ti. dutiyampi vattabbā. tatiyampi vattabbā. sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. sutvā na vadanti, āpatti dukkaṭassa. sā bhikkhunī saṅghamajjhampi ākaḍḍhitvā vattabbā -- “māyye, saṁsaṭṭhā vihari gahapatināpi gahapatiputtenapi. viviccāyye; vivekaññevabhaginiyā saṅgho vaṇṇetī” ti. dutiyampi vattabbā. tatiyampi vattabbā. sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. sā bhikkhunī samanubhāsitabbā. evañca pana, bhikkhave, samanubhāsitabbā. byattāya bhikkhuniyā paṭibalāya saṅgho ñāpetabbo --

958. “suṇātu me, ayye, saṅgho. ayaṁ itthannāmā bhikkhunī saṁsaṭṭhā viharati gahapatināpi gahapatiputtenapi. sā taṁ vatthuṁ na paṭinissajjati. yadi saṅghassa pattakallaṁ, saṅgho itthannāmaṁ bhikkhuniṁ samanubhāseyya tassa vatthussa paṭinissaggāya. esā ñatti.

“suṇātu me, ayye, saṅgho. ayaṁ itthannāmā bhikkhunī saṁsaṭṭhā viharati gahapatināpi gahapatiputtenapi. sā taṁ vatthuṁ na paṭinissajjati. saṅgho itthannāmaṁ bhikkhuniṁ samanubhāsati tassa vatthussa paṭinissaggāya. yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“samanubhaṭṭhā saṅghena itthannāmā bhikkhunī tassa vatthussa paṭinissaggāya; khamati saṅghassa, tasmā tuṇhī, evametaṁ dhārayāmī” ti.

ñattiyā dukkaṭaṁ. dvīhi kammavācāhi dukkaṭā. kammavācāpariyosāne āpatti pācittiyassa.

959. dhammakamme dhammakammasaññā na paṭinissajjati, āpatti pācittiyassa. dhammakamme vematikā na paṭinissajjati, āpatti pācittiyassa. dhammakamme adhammakammasaññā na paṭinissajjati, āpatti pācittiyassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā, āpatti dukkaṭassa.

960. anāpatti asamanubhāsantiyā, paṭinissajjantiyā, ummattikāya, ādikammikāyāti.

chaṭṭhasikkhāpadaṁ niṭṭhitaṁ.

7. sattamasikkhāpadaṁ

961. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo antoraṭṭhe sāsaṅkasammate sappaṭibhaye asatthikā cārikaṁ caranti. dhuttā dūsenti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo antoraṭṭhe sāsaṅkasammate sappaṭibhaye asatthikā cārikaṁ carissantī” ti ...pe0 ... saccaṁ kira, bhikkhave, bhikkhuniyo antoraṭṭhe sāsaṅkasammate sappaṭibhaye asatthikā cārikaṁ carantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo antoraṭṭhe sāsaṅkasammate sappaṭibhaye asatthikā cārikaṁ carissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

962. “yā pana bhikkhunī antoraṭṭhe sāsaṅkasammate sappaṭibhaye asatthikā cārikaṁ careyya, pācittiyan”-ti.

963. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

antoraṭṭheti yassa vijite viharati, tassa raṭṭhe.

sāsaṅkaṁ nāma tasmiṁ magge corānaṁ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.

sappaṭibhayaṁ nāma tasmiṁ magge corehi manussā hatā dissanti, viluttā dissanti, ākoṭitā dissanti.

asatthikā nāma vinā satthena.

cārikaṁ careyyāti kukkuṭasampāte gāme gāmantare gāmantare āpatti pācittiyassa. agāmake araññe addhayojane addhayojane āpatti pācittiyassa.

964. anāpatti satthena saha gacchati, kheme appaṭibhaye gacchati, āpadāsu, ummattikāya, ādikammikāyāti.

sattamasikkhāpadaṁ niṭṭhitaṁ.

8. aṭṭhamasikkhāpadaṁ

965. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo tiroraṭṭhe sāsaṅkasammate sappaṭibhaye asatthikā cārikaṁ caranti. dhuttā dūsenti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo tiroraṭṭhe sāsaṅkasammate sappaṭibhaye asatthikā cārikaṁ carissantī” ti ...pe0 ... saccaṁ kira, bhikkhave, bhikkhuniyo tiroraṭṭhe sāsaṅkasammate sappaṭibhaye asatthikā cārikaṁ carantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo tiroraṭṭhe sāsaṅkasammate sappaṭibhaye asatthikā cārikaṁ carissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

966. “yā pana bhikkhunī tiroraṭṭhe sāsaṅkasammate sappaṭibhaye asatthikā cārikaṁ careyya, pācattiyan”-ti.

967. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

tiroraṭṭheti yassa vijite viharati, taṁ ṭhapetvā aññassa raṭṭhe.

sāsaṅkaṁ nāma tasmiṁ magge corānaṁ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.

sappaṭibhayaṁ nāma tasmiṁ magge corehi manussā hatā dissanti, viluttā dissanti, ākoṭitā dissanti.

asatthikā nāma vinā satthena.

cārikaṁ careyyāti kukkuṭasampāte gāme gāmantare gāmantare, āpatti pācittiyassa. agāmake araññe addhayojane addhayojane āpatti pācittiyassa.

968. anāpatti satthena saha gacchati, kheme appaṭibhaye gacchati, āpadāsu, ummattikāya, ādikammikāyāti.

aṭṭhamasikkhāpadaṁ niṭṭhitaṁ.

9. navamasikkhāpadaṁ

969. tena samayena buddho bhagavā rājagahe viharati veḷuvane kalandakanivāpe. tena kho pana samayena bhikkhuniyo antovassaṁ cārikaṁ caranti. manussā ujjhāyanti khiyyanti vipācenti -- “kathañhi nāma bhikkhuniyo antovassaṁ cārikaṁ carissanti haritāni tiṇāni ca sammaddantā, ekindriyaṁ jīvaṁ viheṭhentā, bahū khuddake pāṇe saṅghātaṁ āpādentā” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo antovassaṁ cārikaṁ carissantī” ti ...pe0 ... saccaṁ kira, bhikkhave, bhikkhuniyo antovassaṁ cārikaṁ carantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo antovassaṁ cārikaṁ carissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

970. “yā pana bhikkhunī antovassaṁ cārikaṁ careyya, pācittiyan”-ti.

971. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

antovassanti purimaṁ vā temāsaṁ pacchimaṁ vā temāsaṁ avasitvā.

cārikaṁ careyyāti kukkuṭasampāte gāme gāmantare gāmantare āpatti pācittiyassa. agāmake araññe addhayojane addhayojane āpatti pācittiyassa.

972. anāpatti sattāhakaraṇīyena gacchati, kenaci ubbāḷhā gacchati, āpadāsu, ummattikāya, ādikammikāyāti.

navamasikkhāpadaṁ niṭṭhitaṁ.

10. dasamasikkhāpadaṁ

973. tena samayena buddho bhagavā rājagahe viharati veḷuvane kalandakanivāpe. tena kho pana samayena bhikkhuniyo tattheva rājagahe vassaṁ vasanti, tattha hemantaṁ, tattha gimhaṁ. manussā ujjhāyanti khiyyanti vipācenti -- “āhundarikā bhikkhunīnaṁ disā andhakārā, na imāsaṁ disā pakkhāyantī” ti. assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. atha kho tā bhikkhuniyo bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “tena hi, bhikkhave, bhikkhunīnaṁ sikkhāpadaṁ paññapessāmi dasa atthavase paṭicca -- saṅghasuṭṭhutāya ...pe0 ... saddhammaṭṭhitiyā vinayānuggahāya. evañca pana, bhikkhave, bhikkhuniyo imaṁ sikkhāpadaṁ uddisantu --

974. “yā pana bhikkhunī vassaṁvuṭṭhā cārikaṁ na pakkameyya antamaso chappañcayojanānipi, pācittiyan”-ti.

975. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

vassaṁvuṭṭhā nāma purimaṁ vā temāsaṁ pacchimaṁ vā temāsaṁ vuṭṭhā.

“cārikaṁ na pakkamissāmi antamaso chappañcayojanānipī” ti dhuraṁ nikkhittamatte āpatti pācittiyassa.

976. anāpatti sati antarāye, pariyesitvā dutiyikaṁ bhikkhuniṁ na labhati, gilānāya, āpadāsu, ummattikāya, ādikammikāyāti.

dasamasikkhāpadaṁ niṭṭhitaṁ.

tuvaṭṭavaggo catuttho.

5. cittāgāravaggo

1. paṭhamasikkhāpadaṁ

977. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena rañño pasenadissa kosalassa uyyāne cittāgāre paṭibhānacittaṁ kataṁ hoti. bahū manussā cittāgāraṁ dassanāya gacchanti. chabbaggiyāpi bhikkhuniyo cittāgāraṁ dassanāya agamaṁsu. manussā ujjhāyanti khiyyanti vipācenti -- “kathañhi nāma bhikkhuniyo cittāgāraṁ dassanāya gacchissanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo cittāgāraṁ dassanāya gacchissantī” ti ...pe0 ... saccaṁ kira, bhikkhave, chabbaggiyā bhikkhuniyo cittāgāraṁ dassanāya gacchantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo cittāgāraṁ dassanāya gacchissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

978. “yā pana bhikkhunī rājāgāraṁ vā cittāgāraṁ vā ārāmaṁ vā uyyānaṁ vā pokkharaṇiṁ vā dassanāya gaccheyya, pācittiyan”-ti.

979. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

rājāgāraṁ nāma yattha katthaci rañño kīḷituṁ ramituṁ kataṁ hoti.

cittāgāraṁ nāma yattha katthaci manussānaṁ kīḷituṁ ramituṁ kataṁ hoti.

ārāmo nāma yattha katthaci manussānaṁ kīḷituṁ ramituṁ kato hoti.

uyyānaṁ nāma yattha katthaci manussānaṁ kīḷituṁ ramituṁ kataṁ hoti.

pokkharaṇī nāma yattha katthaci manussānaṁ kīḷituṁ ramituṁ katā hoti.

980. dassanāya gacchati, āpatti dukkaṭassa. yattha ṭhitā passati, āpatti pācittiyassa. dassanūpacāraṁ vijahitvā punappunaṁ passati, āpatti pācittiyassa. ekamekaṁ dassanāya gacchati, āpatti dukkaṭassa. yattha ṭhitā passati, āpatti pacittiyassa. dassanūpacāraṁ vijahitvā punappunaṁ passati, āpatti pācittiyassa.

981. anāpatti ārāme ṭhitā passati, gacchantī vā āgacchantī vā passati, sati karaṇīye gantvā passati, āpadāsu, ummattikāya, ādikammikāyāti.

paṭhamasikkhāpadaṁ niṭṭhitaṁ.

2. dutiyasikkhāpadaṁ

982. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo āsandimpi pallaṅkampi paribhuñjanti. manussā vihāracārikaṁ āhiṇḍantā passitvā ujjhāyanti khiyyanti vipācenti -- “kathañhi nāma bhikkhuniyo āsandimpi pallaṅkampi paribhuñjissanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo āsandimpi pallaṅkampi paribhuñjissantī” ti ...pe0 ... saccaṁ kira, bhikkhave, bhikkhuniyo āsandimpi pallaṅkampi paribhuñjantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo āsandimpi pallaṅkampi paribhuñjissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

983. “yā pana bhikkhunī āsandiṁ vā pallaṅkaṁ vā paribhuñjeyya, pācittiyan”-ti.

984. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

āsandī nāma atikkantappamāṇā vuccati.

pallaṅko nāma āharimehi {“asaṁhārimehi” iti kaṅkhāvitaraṇiyā sameti} vāḷehi kato hoti.

paribhuñjeyyāti tasmiṁ abhinisīdati vā abhinipajjati vā, āpatti pācittiyassa.

985. anāpatti āsandiyā pāde chinditvā paribhuñjati, pallaṅkassa vāḷe bhinditvā paribhuñjati, ummattikāya, ādikammikāyāti.

dutiyasikkhāpadaṁ niṭṭhitaṁ.

3. tatiyasikkhāpadaṁ

986. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo suttaṁ kantanti. manussā vihāracārikaṁ āhiṇḍantā passitvā ujjhāyanti khiyyanti vipācenti -- “kathañhi nāma bhikkhuniyo suttaṁ kantissanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo suttaṁ kantissantī” ti ...pe0 ... saccaṁ kira, bhikkhave, chabbaggiyā bhikkhuniyo suttaṁ kantantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo suttaṁ kantissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

987. “yā pana bhikkhunī suttaṁ kanteyya, pācittiyan”-ti.

988. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

suttaṁ nāma cha suttāni -- khomaṁ, kappāsikaṁ, koseyyaṁ, kambalaṁ, sāṇaṁ, bhaṅgaṁ.

kanteyyāti sayaṁ kantati, payoge dukkaṭaṁ. ujjavujjave āpatti pācittiyassa.

989. anāpatti kantitasuttaṁ kantati, ummattikāya, ādikammikāyāti.

tatiyasikkhāpadaṁ niṭṭhitaṁ.

4. catutthasikkhāpadaṁ

990. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo gihiveyyāvaccaṁ karonti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo gihiveyyāvaccaṁ karissantī” ti ...pe0 ... saccaṁ kira, bhikkhave, bhikkhuniyo gihiveyyāvaccaṁ karontīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo gihiveyyāvaccaṁ karissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

991. “yā pana bhikkhunī gihiveyyāvaccaṁ kareyya, pācittiyan”-ti.

992. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

gihiveyyāvaccaṁ nāma agārikassa yāguṁ vā bhattaṁ vā khādanīyaṁ vā pacati, sāṭakaṁ vā veṭhanaṁ vā dhovati, āpatti pācittiyassa.

993. anāpatti yāgupāne, saṅghabhatte, cetiyapūjāya, attano veyyāvaccakarassa yāguṁ vā bhattaṁ vā khādanīyaṁ vā pacati, sāṭakaṁ vā veṭhanaṁ vā dhovati, ummattikāya, ādikammikāyāti.

catutthasikkhāpadaṁ niṭṭhitaṁ.

5. pañcamasikkhāpadaṁ

994. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarā bhikkhunī thullanandaṁ bhikkhuniṁ upasaṅkamitvā etadavoca -- “ehāyye, imaṁ adhikaraṇaṁ vūpasamehī” ti. thullanandā bhikkhunī `sādhū'ti paṭissuṇitvā neva vūpasameti na vūpasamāya ussukkaṁ karoti. atha kho sā bhikkhunī bhikkhunīnaṁ etamatthaṁ ārocesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā bhikkhuniyā -- `ehāyye', imaṁ adhikaraṇaṁ vūpasamehī'ti vuccamānā -- `sādhū'ti paṭissuṇitvā, neva vūpasamessati na vūpasamāya ussukkaṁ karissatī” ti ...pe0 ... saccaṁ kira, bhikkhave, thullanandā bhikkhunī bhikkhuniyā -- “ehāyye, imaṁ adhikaraṇaṁ vūpasamehī” ti vuccamānā -- “sādhū” ti paṭissuṇitvā, neva vūpasameti na vūpasamāya ussukkaṁ karotīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī bhikkhuniyā -- “ehāyye, imaṁ adhikaraṇaṁ vūpasamehī” ti vuccamānā -- “sādhū” ti paṭissuṇitvā, neva vūpasamessati na vūpasamāya ussukkaṁ karissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

995. “yā pana bhikkhunī bhikkhuniyā -- `ehāyye, imaṁ adhikaraṇaṁ vūpasamehī'ti vuccamānā -- `sādhū'ti paṭissuṇitvā sā pacchā anantarāyikinī neva vūpasameyya na vūpasamāya ussukkaṁ kareyya, pācittiyan”-ti.

996. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

bhikkhuniyāti aññāya bhikkhuniyā.

adhikaraṇaṁ nāma cattāri adhikaraṇāni -- vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ.

ehāyye imaṁ adhikaraṇaṁ vūpasamehīti ehāyye imaṁ adhikaraṇaṁ vinicchehi.

sā pacchā anantarāyikinīti asati antarāye.

neva vūpasameyyāti na sayaṁ vūpasameyya.

na vūpasamāya ussukkaṁ kareyyāti na aññaṁ āṇāpeyya. “neva vūpasamessāmi na vūpasamāya ussukkaṁ karissāmī” ti dhuraṁ nikkhittamatte, āpatti pācittiyassa.

997. upasampannāya upasampannasaññā adhikaraṇaṁ neva vūpasameti na vūpasamāya ussukkaṁ karoti, āpatti pācittiyassa. upasampannāya vematikā adhikaraṇaṁ neva vūpasameti, na vūpasamāya ussukkaṁ karoti, āpatti pācittiyassa. upasampannāya anupasampannasaññā adhikaraṇaṁ neva vūpasameti, na vūpasamāya ussukkaṁ karoti, āpatti pācittiyassa.

anupasampannāya adhikaraṇaṁ neva vūpasameti, na vūpasamāya ussukkaṁ karoti, āpatti dukkaṭassa. anupasampannāya upasampannasaññā, āpatti dukkaṭassa. anupasampannāya vematikā, āpatti dukkaṭassa. anupasampannāya anupasampannasaññā, āpatti dukkaṭassa.

998. anāpatti sati antarāye, pariyesitvā na labhati, gilānāya, āpadāsu, ummattikāya, ādikammikāyāti.

pañcamasikkhāpadaṁ niṭṭhitaṁ.

6. chaṭṭhasikkhāpadaṁ

999. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī naṭānampi naṭakānampi laṅghakānampi sokajjhāyikānampi kumbhathūṇikānampi sahatthā khādanīyaṁ bhojanīyaṁ deti -- “mayhaṁ parisati vaṇṇaṁ bhāsathā” ti. naṭāpi naṭakāpi laṅghakāpi sokajjhāyikāpi kumbhathūṇikāpi thullanandāya bhikkhuniyā parisati vaṇṇaṁ bhāsanti -- “ayyā thullanandā bahussutā bhāṇikā visāradā paṭṭā dhammiṁ kathaṁ kātuṁ; detha ayyāya, karotha ayyāyā” ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- kathañhi nāma ayyā thullanandā agārikassa sahatthā khādanīyaṁ bhojanīyaṁ dassatīti ...pe0 ... saccaṁ kira, bhikkhave, thullanandā bhikkhunī agārikassa sahatthā khādanīyaṁ bhojanīyaṁ detīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī agārikassa sahatthā khādanīyaṁ bhojanīyaṁ dassati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1000. “yā pana bhikkhunī agārikassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya, pācittiyan”-ti.

1001. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

agāriko nāma yo koci agāraṁ ajjhāvasati.

paribbājako nāma bhikkhuñca sāmaṇerañca ṭhapetvā yo koci paribbājakasamāpanno.

paribbājikā nāma bhikkhuniñca sikkhamānañca sāmaṇeriñca ṭhapetvā yā kāci paribbājikasamāpannā.

khādanīyaṁ nāma pañca bhojanāni -- udakadantaponaṁ ṭhapetvā avasesaṁ khādanīyaṁ nāma.

bhojanīyaṁ nāma pañca bhojanāni -- odano, kummāso, sattu, maccho, maṁsaṁ.

dadeyyāti kāyena vā kāyapaṭibaddhena vā nissaggiyena vā deti, āpatti pācittiyassa. udakadantaponaṁ deti, āpatti dukkaṭassa.

1002. anāpatti dāpeti na deti, upanikkhipitvā deti, bāhirālepaṁ deti, ummattikāya, ādikammikāyāti.

chaṭṭhasikkhāpadaṁ niṭṭhitaṁ.

7. sattamasikkhāpadaṁ

1003. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī āvasathacīvaraṁ anissajjitvā paribhuñjati. aññā utuniyo bhikkhuniyo na labhanti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā āvasathacīvaraṁ anissajjitvā paribhuñjissatī” ti ...pe0 ... saccaṁ kira, bhikkhave, thullanandā bhikkhunī āvasathacīvaraṁ anissajjitvā paribhuñjatīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī āvasathacīvaraṁ anissajjitvā paribhuñjissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1004. “yā pana bhikkhunī āvasathacīvaraṁ anissajjitvā paribhuñjeyya, pācittiyan”-ti.

1005. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

āvasathacīvaraṁ nāma “utuniyo bhikkhuniyo paribhuñjantū” ti dinnaṁ hoti.

anissajjitvā paribhuñjeyyāti dvetisso rattiyo paribhuñjitvā catutthadivase dhovitvā bhikkhuniyā vā sikkhamānāya vā sāmaṇeriyā vā anissajjitvā paribhuñjati, āpatti pācittiyassa.

1006. anissajjite anissajjitasaññā paribhuñjati, āpatti pācittiyassa. anissajjite vematikā paribhuñjati, āpatti pācittiyassa. anissajjite nissajjitasaññā paribhuñjati, āpatti pācittiyassa.

nissajjite anissajjitasaññā, āpatti dukkaṭassa. nissajjite vematikā, āpatti dukkaṭassa. nissajjite nissajjitasaññā anāpatti.

1007. anāpatti nissajjitvā paribhuñjati, puna pariyāyena paribhuñjati, aññā utuniyo bhikkhuniyo na honti, acchinnacīvarikāya, naṭṭhacīvarikāya, āpadāsu, ummattikāya, ādikammikāyāti.

sattamasikkhāpadaṁ niṭṭhitaṁ.

8. aṭṭhamasikkhāpadaṁ

1008. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī āvasathaṁ anissajjitvā cārikaṁ pakkāmi. tena kho pana samayena thullanandāya bhikkhuniyā āvasatho ḍayhati. bhikkhuniyo evamāhaṁsu -- “handāyye, bhaṇḍakaṁ nīharāmā” ti. ekaccā evamāhaṁsu -- “na mayaṁ, ayye, nīharissāma. yaṁ kiñci naṭṭhaṁ sabbaṁ amhe abhiyuñjissatī” ti. thullanandā bhikkhunī punadeva taṁ āvasathaṁ paccāgantvā bhikkhuniyo pucchi -- “apāyye, bhaṇḍakaṁ nīharitthā” ti? “na mayaṁ, ayye, nīharimhā” ti. thullanandā bhikkhunī ujjhāyati khiyyati vipāceti -- “kathañhi nāma bhikkhuniyo āvasathe ḍayhamāne bhaṇḍakaṁ na nīharissantī” ti! yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā āvasathaṁ anissajjitvā cārikaṁ pakkamissatī” ti ...pe0 ... saccaṁ kira, bhikkhave, thullanandā bhikkhunī āvasathaṁ anissajjitvā cārikaṁ pakkamatīti {pakkamīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī āvasathaṁ anissajjitvā cārikaṁ pakkamissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1009. “yā pana bhikkhunī āvasathaṁ anissajjitvā cārikaṁ pakkameyya, pācittiyan”-ti.

1010. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

āvasatho nāma kavāṭabaddho vuccati.

anissajjitvā cārikaṁ pakkameyyāti bhikkhuniyā vā sikkhamānāya vā sāmaṇeriyā vā anissajjitvā parikkhittassa āvasathassa parikkhepaṁ atikkāmentiyā āpatti pācittiyassa. aparikkhittassa āvasathassa upacāraṁ atikkāmentiyā āpatti pācittiyassa.

1011. anissajjite anissajjitasaññā pakkamati, āpatti pācittiyassa. anissajjite vematikā pakkamati, āpatti pācittiyassa. anissajjite nissajjitasaññā pakkamati, āpatti pācittiyassa.

akavāṭabaddhaṁ anissajjitvā pakkamati, āpatti dukkaṭassa. nissajjite anissajjitasaññā, āpatti dukkaṭassa. nissajjite vematikā, āpatti dukkaṭassa. nissajjite nissajjitasaññā, anāpatti.

1012. anāpatti nissajjitvā pakkamati, sati antarāye, pariyesitvā na labhati, gilānāya, āpadāsu, ummattikāya, ādikammikāyāti.

aṭṭhamasikkhāpadaṁ niṭṭhitaṁ.

9. navamasikkhāpadaṁ

1013. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo tiracchānavijjaṁ pariyāpuṇanti. manussā ujjhāyanti khiyyanti vipācenti -- “kathañhi nāma bhikkhuniyo tiracchānavijjaṁ pariyāpuṇissanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo tiracchānavijjaṁ pariyāpuṇissantī” ti ...pe0 ... saccaṁ kira, bhikkhave, chabbaggiyā bhikkhuniyo tiracchānavijjaṁ pariyāpuṇantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo tiracchānavijjaṁ pariyāpuṇissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1014. “yā pana bhikkhunī tiracchānavijjaṁ pariyāpuṇeyya, pācittiyan”-ti.

1015. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

tiracchānavijjā {tiracchānavijjaṁ (ka0)} nāma yaṁ kiñci bāhirakaṁ anatthasaṁhitaṁ.

pariyāpuṇeyyāti padena pariyāpuṇāti, pade pade āpatti pācittiyassa. akkharāya pariyāpuṇāti, akkharakkharāya āpatti pācittiyassa.

1016. anāpatti lekhaṁ pariyāpuṇāti, dhāraṇaṁ pariyāpuṇāti, guttatthāya parittaṁ pariyāpuṇāti, ummattikāya, ādikammikāyāti.

navamasikkhāpadaṁ niṭṭhitaṁ.

10. dasamasikkhāpadaṁ

1017. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo tiracchānavijjaṁ vācenti. manussā ujjhāyanti khiyyanti vipācenti -- “kathañhi nāma bhikkhuniyo tiracchānavijjaṁ vācessanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo tiracchānavijjaṁ vācessantī” ti ...pe0 ... saccaṁ kira, bhikkhave, chabbaggiyā bhikkhuniyo tiracchānavijjaṁ vācentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo tiracchānavijjaṁ vācessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1018. “yā pana bhikkhunī tiracchānavijjaṁ vāceyya, pācittiyan”-ti.

1019. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

tiracchānavijjā {tiracchānavijjaṁ (ka0)} nāma yaṁ kiñci bāhirakaṁ anatthasaṁhitaṁ.

vāceyyāti padena vāceti, pade pade āpatti pācittiyassa. akkharāya vāceti, akkharakkharāya āpatti pācittiyassa.

1020. anāpatti lekhaṁ vāceti, dhāraṇaṁ vāceti, guttatthāya parittaṁ vāceti, ummattikāya, ādikammikāyāti.

dasamasikkhāpadaṁ niṭṭhitaṁ.

cittāgāravaggo pañcamo.

6. ārāmavaggo

1. paṭhamasikkhāpadaṁ

1021. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā bhikkhū gāmakāvāse ekacīvarā cīvarakammaṁ karonti. bhikkhuniyo anāpucchā ārāmaṁ pavisitvā yena te bhikkhū tenupasaṅkamiṁsu. bhikkhū ujjhāyanti khiyyanti vipācenti -- “kathañhi nāma bhikkhuniyo anāpucchā ārāmaṁ pavisissantī” ti ...pe0 ... saccaṁ kira, bhikkhave, bhikkhuniyo anāpucchā ārāmaṁ pavisantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo anāpucchā ārāmaṁ pavisissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

“yā pana bhikkhunī anāpucchā ārāmaṁ paviseyya, pācittiyan”-ti.

evañcidaṁ bhagavatā bhikkhunīnaṁ sikkhāpadaṁ paññattaṁ hoti.

1022. tena kho pana samayena te bhikkhū tamhā āvāsā pakkamiṁsu. bhikkhuniyo -- “ayyā pakkantā” ti, ārāmaṁ nāgamaṁsu. atha kho te bhikkhū punadeva taṁ āvāsaṁ paccāgacchiṁsu. bhikkhuniyo -- “ayyā āgatā” ti, āpucchā ārāmaṁ pavisitvā yena te bhikkhū tenupasaṅkamiṁsu; upasaṅkamitvā te bhikkhū abhivādetvā ekamantaṁ aṭṭhaṁsu. ekamantaṁ ṭhitā kho tā bhikkhuniyo te bhikkhū etadavocuṁ -- “kissa tumhe, bhaginiyo, ārāmaṁ neva sammajjittha na pānīyaṁ paribhojanīyaṁ upaṭṭhāpitthāti? bhagavatā, ayyā, sikkhāpadaṁ paññattaṁ {paññattaṁ hoti (ka0)} hoti -- “na anāpucchā ārāmo pavisitabbo” ti. tena mayaṁ na āgamimhā” ti. bhagavato etamatthaṁ ārocesuṁ ...pe0 ... anujānāmi, bhikkhave, santaṁ bhikkhuṁ āpucchā ārāmaṁ pavisituṁ. evañca pana, bhikkhave, bhikkhuniyo imaṁ sikkhāpadaṁ uddisantu --

“yā pana bhikkhunī santaṁ bhikkhuṁ anāpucchā ārāmaṁ paviseyya, pācittiyan”-ti.

evañcidaṁ bhagavatā bhikkhunīnaṁ sikkhāpadaṁ paññattaṁ hoti.

1023. tena kho pana samayena te bhikkhū tamhā āvāsā pakkamitvā punadeva taṁ āvāsaṁ paccāgacchiṁsu. bhikkhuniyo -- “ayyā pakkantā” ti anāpucchā ārāmaṁ pavisiṁsu. tāsaṁ kukkuccaṁ ahosi -- “bhagavatā sikkhāpadaṁ paññattaṁ -- `na santaṁ bhikkhuṁ anāpucchā ārāmo pavisitabbo'ti. mayañcamhā santaṁ bhikkhuṁ anāpucchā ārāmaṁ pavisimhā. kacci nu kho mayaṁ pācittiyaṁ āpattiṁ āpannā” ti ...pe0 ... bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1024. “yā pana bhikkhunī jānaṁ sabhikkhukaṁ ārāmaṁ anāpucchā paviseyya, pācittiyan”-ti.

1025. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

jānāti nāma sāmaṁ vā jānāti, aññe vā tassā ārocenti, te vā ārocenti.

sabhikkhuko nāma ārāmo yattha bhikkhū rukkhamūlepi vasanti.

anāpucchā ārāmaṁ paviseyyāti bhikkhuṁ vā sāmaṇeraṁ vā ārāmikaṁ vā anāpucchā parikkhittassa ārāmassa parikkhepaṁ atikkāmentiyā āpatti pācittiyassa. aparikkhittassa ārāmassa upacāraṁ okkamantiyā āpatti pācittiyassa.

1026. sabhikkhuke sabhikkhukasaññā santaṁ bhikkhuṁ anāpucchā ārāmaṁ pavisati, āpatti pācittiyassa. sabhikkhuke vematikā santaṁ bhikkhuṁ anāpucchā ārāmaṁ pavisati, āpatti dukkaṭassa. sabhikkhuke abhikkhukasaññā santaṁ bhikkhuṁ anāpucchā ārāmaṁ pavisati, anāpatti.

abhikkhuke sabhikkhukasaññā, āpatti dukkaṭassa. abhikkhuke vematikā, āpatti dukkaṭassa. abhikkhuke abhikkhukasaññā, anāpatti.

1027. anāpatti santaṁ bhikkhuṁ āpucchā pavisati, asantaṁ bhikkhuṁ anāpucchā pavisati, sīsānulokikā gacchati, yattha bhikkhuniyo sannipatitā honti tattha gacchati, ārāmena maggo hoti, gilānāya, āpadāsu, ummattikāya, ādikammikāyāti.

paṭhamasikkhāpadaṁ niṭṭhitaṁ.

2. dutiyasikkhāpadaṁ

1028. tena samayena buddho bhagavā vesāliyaṁ viharati mahāvane kūṭāgārasālāyaṁ. tena kho pana samayena āyasmato upālissa upajjhāyo āyasmā kappitako susāne viharati. tena kho pana samayena chabbaggiyānaṁ bhikkhunīnaṁ mahattarā {mahantatarā (sī0)} bhikkhunī kālaṅkatā hoti. chabbaggiyā bhikkhuniyo taṁ bhikkhuniṁ nīharitvā āyasmato kappitakassa vihārassa avidūre jhāpetvā thūpaṁ katvā gantvā tasmiṁ thūpe rodanti. atha kho āyasmā kappitako tena saddena ubbāḷho taṁ thūpaṁ bhinditvā pakiresi. chabbaggiyā bhikkhuniyo -- “iminā kappitakena amhākaṁ ayyāya thūpo bhinno, handa naṁ ghātemā” ti, mantesuṁ. aññatarā bhikkhunī āyasmato upālissa etamatthaṁ ārocesi. āyasmā upāli āyasmato kappitakassa etamatthaṁ ārocesi. atha kho āyasmā kappitako vihārā nikkhamitvā nilīno acchi. atha kho chabbaggiyā bhikkhuniyo yenāyasmato kappitakassa vihāro tenupasaṅkamiṁsu ; upasaṅkamitvā āyasmato kappitakassa vihāraṁ pāsāṇehi ca leḍḍūhi ca ottharāpetvā, “mato kappitako” ti pakkamiṁsu.

atha kho āyasmā kappitako tassā rattiyā accayena pubbaṇhasamayaṁ nivāsetvā pattacīvaramādāya vesāliṁ piṇḍāya pāvisi. addasaṁsu kho chabbaggiyā bhikkhuniyo āyasmantaṁ kappitakaṁ piṇḍāya carantaṁ. disvāna evamāhaṁsu -- “ayaṁ kappitako jīvati, ko nu kho amhākaṁ mantaṁ saṁharī” ti? assosuṁ kho chabbaggiyā bhikkhuniyo -- “ayyena kira upālinā amhākaṁ manto saṁhaṭo” ti. tā āyasmantaṁ upāliṁ akkosiṁsu -- “kathañhi nāma ayaṁ kāsāvaṭo malamajjano nihīnajacco amhākaṁ mantaṁ saṁharissatī” ti! yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo ayyaṁ upāliṁ akkosissantī” ti ...pe0 ... saccaṁ kira, bhikkhave, chabbaggiyā bhikkhuniyo upāliṁ akkosantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo upāliṁ akkosissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1029. “yā pana bhikkhunī bhikkhuṁ akkoseyya vā paribhāseyya vā, pācittiyan”-ti.

1030. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

bhikkhunti upasampannaṁ. akkoseyya vāti dasahi vā akkosavatthūhi akkosati etesaṁ vā aññatarena, āpatti pācittiyassa.

paribhāseyya vāti bhayaṁ upadaṁseti, āpatti pācittiyassa.

1031. upasampanne upasampannasaññā akkosati vā paribhāsati vā, āpatti pācittiyassa. upasampanne vematikā akkosati vā paribhāsati vā, āpatti pācittiyassa. upasampanne anupasampannasaññā akkosati vā paribhāsati vā, āpatti pācittiyassa.

anupasampannaṁ akkosati vā paribhāsati vā, āpatti dukkaṭassa. anupasampanne upasampannasaññā, āpatti dukkaṭassa. anupasampanne vematikā, āpatti dukkaṭassa. anupasampanne anupasampannasaññā, āpatti dukkaṭassa.

1032. anāpatti atthapurekkhārāya, dhammapurekkhārāya, anusāsanipurekkhārāya, ummattikāya, ādikammikāyāti.

dutiyasikkhāpadaṁ niṭṭhitaṁ.

3. tatiyasikkhāpadaṁ

1033. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena caṇḍakāḷī bhikkhunī bhaṇḍanakārikā hoti kalahakārikā vivādakārikā bhassakārikā saṅghe adhikaraṇakārikā. thullanandā bhikkhunī tassā kamme karīyamāne paṭikkosati. tena kho pana samayena thullanandā bhikkhunī gāmakaṁ agamāsi kenacideva karaṇīyena. atha kho bhikkhunisaṅgho -- “thullanandā bhikkhunī pakkantā” ti caṇḍakāḷiṁ bhikkhuniṁ āpattiyā adassane ukkhipi. thullanandā bhikkhunī gāmake taṁ karaṇīyaṁ tīretvā punadeva sāvatthiṁ paccāgacchi. caṇḍakāḷī bhikkhunī thullanandāya bhikkhuniyā āgacchantiyā neva āsanaṁ paññapesi na pādodakaṁ pādapīṭhaṁ pādakaṭhalikaṁ upanikkhipi; na paccuggantvā pattacīvaraṁ paṭiggahesi na pānīyena āpucchi. thullanandā bhikkhunī caṇḍakāḷiṁ bhikkhuniṁ etadavoca -- “kissa tvaṁ, ayye, mayi āgacchantiyā neva āsanaṁ paññapesi na pādodakaṁ pādapīṭhaṁ pādakaṭhalikaṁ upanikkhipi; na paccuggantvā pattacīvaraṁ paṭiggahesi na pānīyena āpucchī” ti? “evañhetaṁ, ayye, hoti yathā taṁ anāthāyā” ti. “kissa pana tvaṁ, ayye, anāthā” ti? “imā maṁ, ayye, bhikkhuniyo -- “ayaṁ anāthā appaññātā, natthi imissā kāci pativattā” ti, āpattiyā adassane ukkhipiṁsū” ti. thullanandā bhikkhunī -- “bālā etā abyattā etā netā jānanti kammaṁ vā kammadosaṁ vā kammavipattiṁ vā kammasampattiṁ vā” ti, caṇḍīkatā gaṇaṁ paribhāsi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā caṇḍīkatā gaṇaṁ paribhāsissatī” ti ...pe0 ... saccaṁ kira, bhikkhave, thullanandā bhikkhunī caṇḍīkatā gaṇaṁ paribhāsatīti {paribhāsīti (ka0)}? “saccaṁ, bhagavā” ti. vigarahi buddho bhagavā ...pe0 ...kathañhi nāma, bhikkhave, thullanandā bhikkhunī caṇḍīkatā gaṇaṁ paribhāsissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1034. “yā pana bhikkhunī caṇḍīkatā gaṇaṁ paribhāseyya, pācittiyan”-ti.

1035. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

caṇḍīkatā nāma kodhanā vuccati.

gaṇo nāma bhikkhunisaṅgho vuccati.

paribhāseyyāti “bālā etā abyattā etā netā jānanti kammaṁ vā kammadosaṁ vā kammavipattiṁ vā kammasampattiṁ vā” ti paribhāsati, āpatti pācittiyassa. sambahulā bhikkhuniyo vā ekaṁ bhikkhuniṁ vā anupasampannaṁ vā paribhāsati, āpatti dukkaṭassa.

1036. anāpatti atthapurekkhārāya, dhammapurekkhārāya, anusāsanipurekkhārāya, ummattikāya, ādikammikāyāti.

tatiyasikkhāpadaṁ niṭṭhitaṁ.

4. catutthasikkhāpadaṁ

1037. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññataro brāhmaṇo bhikkhuniyo nimantetvā bhojesi. bhikkhuniyo bhuttāvī {bhuttāvinī (ka0)} pavāritā ñātikulāni gantvā ekaccā bhuñjiṁsu ekaccā piṇḍapātaṁ ādāya agamaṁsu. atha kho so brāhmaṇo paṭivissake etadavoca -- “bhikkhuniyo mayā ayyā santappitā, etha tumhepi santappessāmī” ti. te evamāhaṁsu -- “kiṁ tvaṁ, ayyo, amhe santappessasi! yāpi tayā nimantitā tāpi amhākaṁ gharāni āgantvā ekaccā bhuñjiṁsu ekaccā piṇḍapātaṁ ādāya agamaṁsū” ti. atha kho so brāhmaṇo ujjhāyati khiyyati vipāceti -- “kathañhi nāma bhikkhuniyo amhākaṁ ghare bhuñjitvā aññatra bhuñjissanti, na cāhaṁ paṭibalo yāvadatthaṁ dātu” nti! assosuṁ kho bhikkhuniyo tassa brāhmaṇassa ujjhāyantassa khiyyantassa vipācentassa. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo bhuttāvī {bhuttāvinī (ka0)} pavāritā aññatra bhuñjissantī” ti ...pe0 ... saccaṁ kira, bhikkhave, bhikkhuniyo bhuttāvī pavāritā aññatra bhuñjantīti ? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo bhuttāvī pavāritā aññatra bhuñjissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1038. “yā pana bhikkhunī nimantitā vā pavāritā vā khādanīyaṁ vā bhojanīyaṁ vā khādeyya vā bhuñjeyya vā, pācittiyan”-ti.

1039. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

nimantitā nāma pañcannaṁ bhojanānaṁ aññatarena bhojanena nimantitā.

pavāritā nāma asanaṁ paññāyati, bhojanaṁ paññāyati, hatthapāse ṭhitā abhiharati, paṭikkhepo paññāyati.

khādanīyaṁ nāma pañca bhojanāni -- yāguṁ yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.

bhojanīyaṁ nāma pañca bhojanāni -- odano, kummāso, sattu, maccho, maṁsaṁ.

“khādissāmi bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti pācittiyassa.

1040. nimantite nimantitasaññā khādanīyaṁ vā bhojanīyaṁ vā khādati vā bhuñjati vā, āpatti pācittiyassa. nimantite vematikā khādanīyaṁ vā bhojanīyaṁ vā khādati vā bhuñjati vā, āpatti pācittiyassa. nimantite animantitasaññā khādanīyaṁ vā bhojanīyaṁ vā khādati vā bhuñjati vā, āpatti pācittiyassa.

yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. ajjhohāre ajjhohāre āpatti dukkaṭassa ...pe0 ....

1041. anāpatti nimantitā appavāritā, yāguṁ pivati, sāmike apaloketvā bhuñjati, yāmakālikaṁ sattāhakālikaṁ yāvajīvikaṁ sati paccaye paribhuñjati, ummattikāya, ādikammikāyāti.

catutthasikkhāpadaṁ niṭṭhitaṁ.

5. pañcamasikkhāpadaṁ

1042. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarā bhikkhunī sāvatthiyaṁ aññatarissā visikhāya piṇḍāya caramānā yena aññataraṁ kulaṁ tenupasaṅkami; upasaṅkamitvā paññatte āsane nisīdi. atha kho te manussā taṁ bhikkhuniṁ bhojetvā etadavocuṁ -- “aññāpi, ayye, bhikkhuniyo āgacchantū” ti. atha kho sā bhikkhunī, “kathañhi nāma {kathaṁ aññā (syā0)} bhikkhuniyo nāgaccheyyu” nti, bhikkhuniyo upasaṅkamitvā etadavoca -- “amukasmiṁ, ayye, okāse vāḷā sunakhā caṇḍo balibaddo cikkhallo okāso. mā kho tattha agamitthā” ti. aññatarāpi bhikkhunī tassā visikhāya piṇḍāya caramānā yena taṁ kulaṁ tenupasaṅkami; upasaṅkamitvā paññatte āsane nisīdi. atha kho te manussā taṁ bhikkhuniṁ bhojetvā etadavocuṁ -- “kissa, ayye, bhikkhuniyo na āgacchantī” ti? atha kho sā bhikkhunī tesaṁ manussānaṁ etamatthaṁ ārocesi. manussā ujjhāyanti khiyyanti vipācenti -- “kathañhi nāma bhikkhunī kulaṁ maccharāyissatī” ti ...pe0 ... saccaṁ kira, bhikkhave, bhikkhunī kulaṁ maccharāyatīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī kulaṁ maccharāyissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1043. “yā pana bhikkhunī kulamaccharinī assa, pācittiyan”-ti.

1044. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

kulaṁ nāma cattāri kulāni -- khattiyakulaṁ, brāhmaṇakulaṁ, vessakulaṁ, suddakulaṁ.

maccharinī assāti “kathaṁ bhikkhuniyo nāgaccheyyu” nti bhikkhunīnaṁ santike kulassa avaṇṇaṁ bhāsati, āpatti pācittiyassa. kulassa vā santike bhikkhunīnaṁ avaṇṇaṁ bhāsati, āpatti pācittiyassa.

1045. anāpatti kulaṁ na maccharāyantī santaṁyeva ādīnavaṁ ācikkhati, ummattikāya, ādikammikāyāti.

pañcamasikkhāpadaṁ niṭṭhitaṁ.

6. chaṭṭhasikkhāpadaṁ

1046. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā bhikkhuniyo gāmakāvāse vassaṁvuṭṭhā sāvatthiṁ agamaṁsu. bhikkhuniyo tā bhikkhuniyo etadavocuṁ -- “katthāyyāyo vassaṁvuṭṭhā? kacci ovādo iddho ahosī” ti? “natthayye, tattha bhikkhū; kuto ovādo iddho bhavissatī” ti! yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo abhikkhuke āvāse vassaṁ vasissantī” ti ...pe0 ... saccaṁ kira, bhikkhave, bhikkhuniyo abhikkhuke āvāse vassaṁ vasantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo abhikkhuke āvāse vassaṁ vasissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1047. “yā pana bhikkhunī abhikkhuke āvāse vassaṁ vaseyya, pācittiyan”-ti.

1048. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

abhikkhuko nāma āvāso na sakkā hoti ovādāya vā saṁvāsāya vā gantuṁ. “vassaṁ vasissāmī” ti senāsanaṁ paññapeti pānīyaṁ paribhojanīyaṁ upaṭṭhapeti pariveṇaṁ sammajjati, āpatti dukkaṭassa. saha aruṇuggamanā āpatti pācittiyassa.

1049. anāpatti vassupagatā bhikkhū pakkantā vā honti vibbhantā vā kālaṅkatā vā pakkhasaṅkantā vā, āpadāsu, ummattikāya, ādikammikāyāti.

chaṭṭhasikkhāpadaṁ niṭṭhitaṁ.

7. sattamasikkhāpadaṁ

1050. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā bhikkhuniyo gāmakāvāse vassaṁvuṭṭhā sāvatthiṁ agamaṁsu. bhikkhuniyo tā bhikkhuniyo etadavocuṁ -- “katthāyyāyo vassaṁvuṭṭhā; kattha {kacci (syā0)} bhikkhusaṅgho pavārito” ti ? “na mayaṁ, ayye, bhikkhusaṅghaṁ pavāremā” ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo vassaṁvuṭṭhā bhikkhusaṅghaṁ na pavāressantī” ti ...pe0 ... saccaṁ kira, bhikkhave, bhikkhuniyo vassaṁvuṭṭhā bhikkhusaṅghaṁ na pavārentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo vassaṁvuṭṭhā bhikkhusaṅghaṁ na pavāressanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1051. “yā pana bhikkhunī vassaṁvuṭṭhā ubhatosaṅghe tīhi ṭhānehi na pavāreyya diṭṭhena vā sutena vā parisaṅkāya vā, pācittiyan”-ti.

1052. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

vassaṁvuṭṭhā nāma purimaṁ vā temāsaṁ pacchimaṁ vā temāsaṁ vuṭṭhā. ubhatosaṅghe tīhi ṭhānehi na pavāressāmi diṭṭhena vā sutena vā parisaṅkāya vā” ti dhuraṁ nikkhittamatte āpatti pācittiyassa.

1053. anāpatti sati antarāye, pariyesitvā na labhati, gilānāya, āpadāsu, ummattikāya, ādikammikāyāti.

sattamasikkhāpadaṁ niṭṭhitaṁ.

8. aṭṭhamasikkhāpadaṁ

1054. tena samayena buddho bhagavā sakkesu viharati kapilavatthusmiṁ nigrodhārāme. tena kho pana samayena chabbaggiyā bhikkhū bhikkhunupassayaṁ upasaṅkamitvā chabbaggiyā bhikkhuniyo ovadanti. bhikkhuniyo chabbaggiyā bhikkhuniyo etadavocuṁ -- “ethāyye ovādaṁ gamissāmā” ti. “yampi mayaṁ, ayye, gaccheyyāma ovādassa kāraṇā, ayyā chabbaggiyā idheva āgantvā amhe ovadantī” ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo ovādaṁ na gacchissantī” ti ...pe0 ... saccaṁ kira, bhikkhave, chabbaggiyā bhikkhuniyo ovādaṁ na gacchantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo ovādaṁ na gacchissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1055. “yā pana bhikkhunī ovādāya vā saṁvāsāya vā na gaccheyya, pācittiyan”-ti.

1056. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

ovādo nāma aṭṭha garudhammā.

saṁvāso nāma ekakammaṁ ekuddeso samasikkhatā. ovādāya vā saṁvāsāya vā na gacchissāmīti dhuraṁ nikkhittamatte āpatti pācittiyassa.

1057. anāpatti sati antarāye, pariyesitvā dutiyikaṁ bhikkhuniṁ na labhati, gilānāya, āpadāsu, ummattikāya, ādikammikāyāti.

aṭṭhamasikkhāpadaṁ niṭṭhitaṁ.

9. navamasikkhāpadaṁ

1058. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo uposathampi na pucchanti ovādampi na yācanti. bhikkhū ujjhāyanti khiyyanti vipācenti -- “kathañhi nāma bhikkhuniyo uposathampi na pucchissanti ovādampi na yācissantī” ti ...pe0 ... saccaṁ kira, bhikkhave, bhikkhuniyo “uposathampi na pucchanti ovādampi na yācantī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo uposathampi na pucchissanti ovādampi na yācissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1059. “anvaddhamāsaṁ bhikkhuniyā bhikkhusaṅghato dve dhammā paccāsīsitabbā -- uposathapucchakañca ovādūpasaṅkamanañca. taṁ atikkāmentiyā pācittiyan”-ti.

1060. anvaddhamāsanti anuposathikaṁ. uposatho nāma dve uposathā -- cātuddasiko ca pannarasiko ca.

ovādo nāma aṭṭha garudhammā. “uposathampi na pucchissāmi ovādampi na yācissāmī” ti dhuraṁ nikkhittamatte āpatti pācittiyassa.

1061. anāpatti sati antarāye, pariyesitvā dutiyikaṁ bhikkhuniṁ na labhati, gilānāya, āpadāsu, ummattikāya, ādikammikāyāti.

navamasikkhāpadaṁ niṭṭhitaṁ.

10. dasamasikkhāpadaṁ

1062. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarā bhikkhunī pasākhe jātaṁ gaṇḍaṁ purisena saddhiṁ ekenekā bhedāpesi. atha kho so puriso taṁ bhikkhuniṁ dūsetuṁ upakkami. sā vissaramakāsi. bhikkhuniyo upadhāvitvā taṁ bhikkhuniṁ etadavocuṁ -- “kissa tvaṁ, ayye, vissaramakāsī” ti? atha kho sā bhikkhunī bhikkhunīnaṁ etamatthaṁ ārocesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī pasākhe jātaṁ gaṇḍaṁ purisena saddhiṁ ekenekā bhedāpessatī” ti ...pe0 ... saccaṁ kira, bhikkhave, bhikkhunī pasākhe jātaṁ gaṇḍaṁ purisena saddhiṁ ekenekā bhedāpetīti {bhedāpesīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī pasākhe jātaṁ gaṇḍaṁ purisena saddhiṁ ekenekā bhedāpessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1063. “yā pana bhikkhunī pasākhe jātaṁ gaṇḍaṁ vā rudhitaṁ vā anapaloketvā saṅghaṁ vā gaṇaṁ vā purisena saddhiṁ ekenekā bhedāpeyya vā phālāpeyya vā dhovāpeyya vā ālimpāpeyya vā bandhāpeyya vā mocāpeyya vā, pācittiyan”-ti.

1064. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

pasākhaṁ nāma adhonābhi ubbhajāṇumaṇḍalaṁ. jātanti tattha jātaṁ. gaṇḍo nāma yo koci gaṇḍo. rudhitaṁ nāma yaṁ kiñci vaṇaṁ. anapaloketvāti anāpucchā. saṅgho nāma bhikkhunisaṅgho vuccati. gaṇo nāma sambahulā bhikkhuniyo vuccanti. puriso nāma manussapuriso, na yakkho, na peto, na tiracchānagato, viññū paṭibalo dūsetuṁ. saddhinti ekato. ekenekāti puriso ceva hoti bhikkhunī ca.

1065. “bhindā” ti āṇāpeti, āpatti dukkaṭassa. bhinne āpatti pācittiyassa. “phālehī” ti āṇāpeti, āpatti dukkaṭassa. phālite āpatti pācittiyassa. “dhovā” ti āṇāpeti, āpatti dukkaṭassa. dhovite {dhote (syā0)} āpatti pācittiyassa. “ālimpā” ti āṇāpeti, āpatti dukkaṭassa. litte {ālitte (syā0)} āpatti pācittiyassa. “bandhāhī” ti āṇāpeti, āpatti dukkaṭassa. baddhe āpatti pācittiyassa. “mocehī” ti āṇāpeti, āpatti dukkaṭassa. mutte āpatti pācittiyassa.

1066. anāpatti apaloketvā bhedāpeti vā phālāpeti vā dhovāpeti vā ālimpāpeti vā bandhāpeti vā mocāpeti vā, yā kāci viññū dutiyikā {yā kāci viññū dutiyā (syā0), yo koci viññū dutiyo (ka0)} hoti, ummattikāya, ādikammikāyāti.

dasamasikkhāpadaṁ niṭṭhitaṁ.

ārāmavaggo chaṭṭho.

7. gabbhinīvaggo

1. paṭhamasikkhāpadaṁ

1067. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo gabbhiniṁ vuṭṭhāpenti. sā piṇḍāya carati. manussā evamāhaṁsu -- “dethāyyāya bhikkhaṁ, garubhārā {garugabbhā (syā0)} ayyā” ti. manussā ujjhāyanti khiyyanti vipācenti -- “kathañhi nāma bhikkhuniyo gabbhiniṁ vuṭṭhāpessantī” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo gabbhiniṁ vuṭṭhāpessantī” ti ...pe0 ... saccaṁ kira, bhikkhave, bhikkhuniyo gabbhiniṁ vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo gabbhiniṁ vuṭṭhāpessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1068. “yā pana bhikkhunī gabbhiniṁ vuṭṭhāpeyya, pācittiyan”-ti.

1069. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

gabbhinī nāma āpannasattā vuccati. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1070. gabbhiniyā gabbhinisaññā vuṭṭhāpeti, āpatti pācittiyassa. gabbhiniyā vematikā vuṭṭhāpeti, āpatti dukkaṭassa. gabbhiniyā agabbhinisaññā vuṭṭhāpeti, anāpatti. agabbhiniyā gabbhinisaññā, āpatti dukkaṭassa. agabbhiniyā vematikā, āpatti dukkaṭassa. agabbhiniyā agabbhinisaññā, anāpatti.

1071. anāpatti gabbhiniṁ agabbhinisaññā vuṭṭhāpeti, agabbhiniṁ agabbhinisaññā vuṭṭhāpeti, ummattikāya, ādikammikāyāti.

paṭhamasikkhāpadaṁ niṭṭhitaṁ.

2. dutiyasikkhāpadaṁ

1072. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo pāyantiṁ vuṭṭhāpenti. sā piṇḍāya carati. manussā evamāhaṁsu -- “dethāyyāya bhikkhaṁ, sadutiyikā ayyā” ti. manussā ujjhāyanti khiyyanti vipācenti -- “kathañhi nāma bhikkhuniyo pāyantiṁ vuṭṭhāpessantī” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo pāyantiṁ vuṭṭhāpessantī” ti ...pe0 ... saccaṁ kira, bhikkhave, bhikkhuniyo pāyantiṁ vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo pāyantiṁ vuṭṭhāpessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1073. “yā pana bhikkhunī pāyantiṁ vuṭṭhāpeyya, pācittiyan”-ti.

1074. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

pāyantī nāma mātā vā hoti {hotu (ka0)} dhāti {dhātī (sī0 syā0)} vā.

vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1075. pāyantiyā pāyantisaññā vuṭṭhāpeti, āpatti pācittiyassa. pāyantiyā vematikā vuṭṭhāpeti, āpatti dukkaṭassa. pāyantiyā apāyantisaññā vuṭṭhāpeti, anāpatti. apāyantiyā pāyantisaññā, āpatti dukkaṭassa. apāyantiyā vematikā, āpatti dukkaṭassa. apāyantiyā apāyantisaññā, anāpatti.

1076. anāpatti pāyantiṁ apāyantisaññā vuṭṭhāpeti, apāyantiṁ apāyantisaññā vuṭṭhāpeti, ummattikāya, ādikammikāyāti.

dutiyasikkhāpadaṁ niṭṭhitaṁ.

3. tatiyasikkhāpadaṁ

1077. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo dve vassāni chasu dhammesu asikkhitasikkhaṁ sikkhamānaṁ vuṭṭhāpenti. tā bālā honti abyattā na jānanti kappiyaṁ vā akappiyaṁ vā. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo dve vassāni chasu dhammesu asikkhitasikkhaṁ sikkhamānaṁ vuṭṭhāpessantī” ti ...pe0 ... saccaṁ kira, bhikkhave, bhikkhuniyo dve vassāni chasu dhammesu asikkhitasikkhaṁ sikkhamānaṁ vuṭṭhāpentī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo dve vassāni chasu dhammesu asikkhitasikkhaṁ sikkhamānaṁ vuṭṭhāpessanti! netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “anujānāmi, bhikkhave, sikkhamānāya dve vassāni chasu dhammesu sikkhāsammutiṁ dātuṁ. evañca pana, bhikkhave, dātabbā. tāya sikkhamānāya saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- ahaṁ, ayye, itthannāmā itthannāmāya ayyāya sikkhamānā. saṅghaṁ dve vassāni chasu dhammesu sikkhāsammutiṁ yācāmī” ti. dutiyampi yācitabbā. tatiyampi yācitabbā. byattāya bhikkhuniyā paṭibalāya saṅgho ñāpetabbo --

1078. “suṇātu me, ayye, saṅgho. ayaṁ itthannāmā itthannāmāya ayyāya sikkhamānā saṅghaṁ dve vassāni chasu dhammesu sikkhāsammutiṁ yācati. yadi saṅghassa pattakallaṁ saṅgho itthannāmāya sikkhamānāya dve vassāni chasu dhammesu sikkhāsammutiṁ dadeyya. esā ñatti.

“suṇātu me, ayye, saṅgho. ayaṁ itthannāmā itthannāmāya ayyāya sikkhamānā saṅghaṁ dve vassāni chasu dhammesu sikkhāsammutiṁ yācati. saṅgho itthannāmāya sikkhamānāya dve vassāni chasu dhammesu sikkhāsammutiṁ deti. yassā ayyāya khamati itthannāmāya sikkhamānāya dve vassāni chasu dhammesu sikkhāsammutiyā dānaṁ, sā tuṇhassa; yassā nakkhamati, sā bhāseyya.

“dinnā saṅghena itthannāmāya sikkhamānāya dve vassāni chasu dhammesu sikkhāsammuti. khamati saṅghassa, tasmā tuṇhī, evametaṁ dhārayāmī” ti.

1079. sā sikkhamānā “evaṁ vadehī” ti vattabbā -- “pāṇātipātā veramaṇiṁ dve vassāni avītikkamma samādānaṁ samādiyāmi. adinnādānā veramaṇiṁ dve vassāni avītikkamma samādānaṁ samādiyāmi. abrahmacariyā veramaṇiṁ dve vassāni avītikkamma samādānaṁ samādiyāmi. musāvādā veramaṇiṁ dve vassāni avītikkamma samādānaṁ samādiyāmi. surāmerayamajjappamādaṭṭhānā veramaṇiṁ dve vassāni avītikkamma samādānaṁ samādiyāmi. vikālabhojanā veramaṇiṁ dve vassāni avītikkamma samādānaṁ samādiyāmī” ti.

atha kho bhagavā tā bhikkhuniyo anekapariyāyena vigarahitvā dubbharatāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1080. “yā pana bhikkhunī dve vassāni chasu dhammesu asikkhitasikkhaṁ sikkhamānaṁ vuṭṭhāpeyya, pācittiyan”-ti.

1081. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

dve vassānīti dve saṁvaccharāni. asikkhitasikkhā nāma sikkhā vā na dinnā hoti, dinnā vā sikkhā kupitā. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1082. dhammakamme dhammakammasaññā vuṭṭhāpeti, āpatti pācittiyassa. dhammakamme vematikā vuṭṭhāpeti, āpatti pācittiyassa. dhammakamme adhammakammasaññā vuṭṭhāpeti, āpatti pācittiyassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā, āpatti dukkaṭassa.

1083. anāpatti dve vassāni chasu dhammesu sikkhitasikkhaṁ sikkhamānaṁ vuṭṭhāpeti, ummattikāya, ādikammikāyāti.

tatiyasikkhāpadaṁ niṭṭhitaṁ.

4. catutthasikkhāpadaṁ

1084. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo dve vassāni chasu dhammesu sikkhitasikkhaṁ sikkhamānaṁ saṅghena asammataṁ vuṭṭhāpenti. bhikkhuniyo evamāhaṁsu -- “etha, sikkhamānā, imaṁ jānātha, imaṁ detha, imaṁ āharatha, iminā attho, imaṁ kappiyaṁ karothā” ti. tā evamāhaṁsu -- “na mayaṁ, ayye, sikkhamānā. bhikkhuniyo mayan”-ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo dve vassāni chasu dhammesu sikkhitasikkhaṁ sikkhamānaṁ saṅghena asammataṁ vuṭṭhāpessantī” ti ...pe0 ... saccaṁ kira, bhikkhave, bhikkhuniyo dve vassāni chasu dhammesu sikkhitasikkhaṁ sikkhamānaṁ saṅghena asammataṁ vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo dve vassāni chasu dhammesu sikkhitasikkhaṁ sikkhamānaṁ saṅghena asammataṁ vuṭṭhāpessanti! netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “anujānāmi, bhikkhave, dve vassāni chasu dhammesu sikkhitasikkhāya sikkhamānāya vuṭṭhānasammutiṁ dātuṁ. evañca pana, bhikkhave, dātabbā. tāya dve vassāni chasu dhammesu sikkhitasikkhāya sikkhamānāya saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- “ahaṁ, ayye, itthannāmā itthannāmāya ayyāya dve vassāni chasu dhammesu sikkhitasikkhā sikkhamānā saṅghaṁ vuṭṭhānasammutiṁ yācāmī” ti. dutiyampi yācitabbā. tatiyampi yācitabbā. byattāya bhikkhuniyā paṭibalāya saṅgho ñāpetabbo --

1085. “suṇātu me, ayye, saṅgho. ayaṁ itthannāmā itthannāmāya ayyāya dve vassāni chasu dhammesu sikkhitasikkhā sikkhamānā saṅghaṁ vuṭṭhānasammutiṁ yācati. yadi saṅghassa pattakallaṁ, saṅgho itthannāmāya dve vassāni chasu dhammesu sikkhitasikkhāya sikkhamānāya vuṭṭhānasammutiṁ dadeyya. esā ñatti.

“suṇātu me, ayye, saṅgho. ayaṁ itthannāmā itthannāmāya ayyāya dve vassāni chasu dhammesu sikkhitasikkhā sikkhamānā saṅghaṁ vuṭṭhānasammutiṁ yācati. saṅgho itthannāmāya dve vassāni chasu dhammesu sikkhitasikkhāya sikkhamānāya vuṭṭhānasammutiṁ deti. yassā ayyāya khamati itthannāmāya dve vassāni chasu dhammesu sikkhitasikkhāya sikkhamānāya vuṭṭhānasammutiyā dānaṁ, sā tuṇhassa; yassā nakkhamati, sā bhāseyya.

“dinnā saṅghena itthannāmāya dve vassāni chasu dhammesu sikkhitasikkhāya sikkhamānāya vuṭṭhānasammuti; khamati saṅghassa, tasmā tuṇhī, evametaṁ dhārayāmī” ti.

atha kho bhagavā tā bhikkhuniyo anekapariyāyena vigarahitvā dubbharatāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1086. “yā pana bhikkhunī dve vassāni chasu dhammesu sikkhitasikkhaṁ sikkhamānaṁ saṅghena asammataṁ vuṭṭhāpeyya, pācittiyan”-ti.

1087. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

dve vassānīti dve saṁvaccharāni. sikkhitasikkhā nāma chasu dhammesu sikkhitasikkhā. asammatā nāma ñattidutiyena kammena vuṭṭhānasammuti na dinnāhoti. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1088. dhammakamme dhammakammasaññā vuṭṭhāpeti, āpatti pācittiyassa. dhammakamme vematikā vuṭṭhāpeti, āpatti pācittiyassa. dhammakamme adhammakammasaññā vuṭṭhāpeti, āpatti pācittiyassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā, āpatti dukkaṭassa.

1089. anāpatti dve vassāni chasu dhammesu sikkhitasikkhaṁ sikkhamānaṁ saṅghena sammataṁ vuṭṭhāpeti, ummattikāya, ādikammikāyāti.

catutthasikkhāpadaṁ niṭṭhitaṁ.

5. pañcamasikkhāpadaṁ

1090. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo ūnadvādasavassaṁ gihigataṁ vuṭṭhāpenti. tā akkhamā honti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ. uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātikā honti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo ūnadvādasavassaṁ gihigataṁ vuṭṭhāpessantī” ti ...pe0 ... saccaṁ kira, bhikkhave, bhikkhuniyo ūnadvādasavassaṁ gihigataṁ vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo ūnadvādasavassaṁ gihigataṁ vuṭṭhāpessanti! ūnadvādasavassā {ūnadvādasavassāhi (ka0)}, bhikkhave, gihigatā akkhamā hoti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ. uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātikā hoti. dvādasavassāva {dvādasavassā ca (syā0 ka0)} kho, bhikkhave, gihigatā khamā hoti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ. uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ adhivāsakajātikā hoti. netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1091. “yā pana bhikkhunī ūnadvādasavassaṁ gihigataṁ vuṭṭhāpeyya, pācittiyan”-ti.

1092. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

ūnadvādasavassā nāma appattadvādasavassā. gihigatā nāma purisantaragatā vuccati. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1093. ūnadvādasavassāya ūnadvādasavassasaññā vuṭṭhāpeti, āpatti pācittiyassa. ūnadvādasavassāya vematikā vuṭṭhāpeti, āpatti dukkaṭassa. ūnadvādasavassāya paripuṇṇasaññā vuṭṭhāpeti, anāpatti.

paripuṇṇadvādasavassāya ūnadvādasavassasaññā, āpatti dukkaṭassa. paripuṇṇadvādasavassāya vematikā, āpatti dukkaṭassa. paripuṇṇadvādasavassāya paripuṇṇasaññā, anāpatti.

1094. anāpatti ūnadvādasavassaṁ paripuṇṇasaññā vuṭṭhāpeti, paripuṇṇadvādasavassaṁ paripuṇṇasaññā vuṭṭhāpeti, ummattikāya, ādikammikāyāti.

pañcamasikkhāpadaṁ niṭṭhitaṁ.

6. chaṭṭhasikkhāpadaṁ

1095. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpenti. tā bālā honti abyattā na jānanti kappiyaṁ vā akappiyaṁ vā. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpessantī” ti ...pe0 ... saccaṁ kira, bhikkhave, bhikkhuniyo paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpessanti! netaṁ, bhikkhave, appasannānaṁ vā pasādāya ...pe0 ... vigarahitvā dhammiṁ kathaṁ katvā bhikkhū āmantesi -- “anujānāmi, bhikkhave, paripuṇṇadvādasavassāya gihigatāya dve vassāni chasu dhammesu sikkhāsammutiṁ dātuṁ. evañca pana, bhikkhave, dātabbā. tāya paripuṇṇadvādasavassāya gihigatāya saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- ahaṁ, ayye, itthannāmā itthannāmāya ayyāya paripuṇṇadvādasavassā gihigatā saṅghaṁ dve vassāni chasu dhammesu sikkhāsammutiṁ yācāmī” ti. dutiyampi yācitabbā. tatiyampi yācitabbā. byattāya bhikkhuniyā paṭibalāya saṅgho ñāpetabbo --

1096. “suṇātu me, ayye, saṅgho. ayaṁ itthannāmā itthannāmāya ayyāya paripuṇṇadvādasavassā gihigatā saṅghaṁ dve vassāni chasu dhammesu sikkhāsammutiṁ yācati. yadi saṅghassa pattakallaṁ saṅgho itthannāmāya paripuṇṇadvādasavassāya gihigatāya dve vassāni chasu dhammesu sikkhāsammutiṁ dadeyya. esā ñatti.

“suṇātu me, ayye, saṅgho. ayaṁ itthannāmā itthannāmāya ayyāya paripuṇṇadvādasavassā gihigatā saṅghaṁ dve vassāni chasu dhammesu sikkhāsammutiṁ yācati. saṅgho itthannāmāya paripuṇṇadvādasavassāya gihigatāya dve vassāni chasu dhammesu sikkhāsammutiṁ deti. yassā ayyāya khamati itthannāmāya paripuṇṇadvādasavassāya gihigatāya dve vassāni chasu dhammesu sikkhāsammutiyā dānaṁ, sā tuṇhassa; yassā nakkhamati, sā bhāseyya.

“dinnā saṅghena itthannāmāya paripuṇṇadvādasavassāya gihigatāya dve vassāni chasu dhammesu sikkhāsammuti. khamati saṅghassa, tasmā tuṇhī, evametaṁ dhārayāmī” ti.

sā paripuṇṇadvādasavassā gihigatā evaṁ vadehīti vattabbā -- “pāṇātipātā veramaṇiṁ dve vassāni avītikkamma samādānaṁ samādiyāmi ...pe0 ... vikālabhojanā veramaṇiṁ dve vassāni avītikkamma samādānaṁ samādiyāmī” ti.

atha kho bhagavā tā bhikkhuniyo anekapariyāyena vigarahitvā dubbharatāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1097. “yā pana bhikkhunī paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpeyya, pācittiyan”-ti.

1098. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

paripuṇṇadvādasavassā nāma pattadvādasavassā. gihigatā nāma purisantaragatā vuccati. dve vassānīti dve saṁvaccharāni. asikkhitasikkhā nāma sikkhā vā na dinnā hoti, dinnā vā sikkhā kupitā. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1099. dhammakamme dhammakammasaññā vuṭṭhāpeti, āpatti pācittiyassa. dhammakamme vematikā vuṭṭhāpeti, āpatti pācittiyassa. dhammakamme adhammakammasaññā vuṭṭhāpeti, āpatti pācittiyassa.

adhammakamme dhammakammasaññā vuṭṭhāpeti, āpatti dukkaṭassa. adhammakamme vematikā vuṭṭhāpeti, āpatti dukkaṭassa. adhammakamme adhammakammasaññā vuṭṭhāpeti, āpatti dukkaṭassa.

1100. anāpatti paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ vuṭṭhāpeti, ummattikāya, ādikammikāyāti.

chaṭṭhasikkhāpadaṁ niṭṭhitaṁ.

7. sattamasikkhāpadaṁ

1101. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpenti. bhikkhuniyo evamāhaṁsu -- “etha sikkhamānā, imaṁ jānātha, imaṁ detha, imaṁ āharatha, iminā attho, imaṁ kappiyaṁ karothā” ti. tā evamāhaṁsu -- “na mayaṁ, ayye, sikkhamānā, bhikkhuniyo mayan”-ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpessantī” ti ...pe0 ... saccaṁ kira, bhikkhave, bhikkhuniyo paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena asammattaṁ vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma bhikkhave bhikkhuniyo paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpessanti! netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “anujānāmi, bhikkhave, paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammutiṁ dātuṁ. evañca pana, bhikkhave, dātabbā. tāya paripuṇṇadvādasavassāya gihigatāya dve vassāni chasu dhammesu sikkhitasikkhāya saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- ahaṁ, ayye, itthannāmā itthannāmāya ayyāya paripuṇṇadvādasavassā gihigatā dve vassāni chasu dhammesu sikkhitasikkhā, saṅghaṁ vuṭṭhānasammutiṁ yācāmī” ti. dutiyampi yācitabbā. tatiyampi yācitabbā. byattāya bhikkhuniyā paṭibalāya saṅgho ñāpetabbo.

1102. “suṇātu me, ayye, saṅgho. ayaṁ itthannāmā itthannāmāya ayyāya paripuṇṇadvādasavassā gihigatā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācati. yadi saṅghassa pattakallaṁ, saṅgho itthannāmāya paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammutiṁ dadeyya. esā ñatti.

“suṇātu me, ayye, saṅgho. ayaṁ itthannāmā itthannāmāya ayyāya paripuṇṇadvādasavassā gihigatā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācati. saṅgho itthannāmāya paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammutiṁ deti. yassā ayyāya khamati itthannāmāya paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammutiyā dānaṁ, sā tuṇhassa; yassā nakkhamati, sā bhāseyya.

“dinnā saṅghena itthannāmāya paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammuti. khamati saṅghassa, tasmā tuṇhī, evametaṁ dhārayāmī” ti.

atha kho bhagavā tā bhikkhuniyo anekapariyāyena vigarahitvā dubbharatāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1103. “yā pana bhikkhunī paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpeyya, pācittiyan”-ti.

1104. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

paripuṇṇadvādasavassā nāma pattadvādasavassā. gihigatā nāma purisantaragatā vuccati. dve vassānīti dve saṁvaccharāni. sikkhitasikkhā nāma chasu dhammesu sikkhitasikkhā. asammatā nāma ñattidutiyena kammena vuṭṭhānasammuti na dinnā hoti. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1105. dhammakamme dhammakammasaññā vuṭṭhāpeti, āpatti pācittiyassa. dhammakamme vematikā vuṭṭhāpeti, āpatti pācittiyassa. dhammakamme adhammakammasaññā vuṭṭhāpeti, āpatti pācittiyassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā, āpatti dukkaṭassa.

1106. anāpatti paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena sammataṁ vuṭṭhāpeti, ummattikāya, ādikammikāyāti.

sattamasikkhāpadaṁ niṭṭhitaṁ.

8. aṭṭhamasikkhāpadaṁ

1107. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī sahajīviniṁ vuṭṭhāpetvā dve vassāni neva anuggaṇhāti na anuggaṇhāpeti. tā bālā honti abyattā; na jānanti kappiyaṁ vā akappiyaṁ vā. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā sahajīviniṁ vuṭṭhāpetvā dve vassāni neva anuggaṇhissati na anuggaṇhāpessatī” ti ...pe0 ... saccaṁ kira, bhikkhave, thullanandā bhikkhunī sahajīviniṁ vuṭṭhāpetvā dve vassāni neva anuggaṇhāti na anuggaṇhāpetīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī sahajīviniṁ vuṭṭhāpetvā dve vassāni neva anuggaṇhissati na anuggaṇhāpessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1108. “yā pana bhikkhunī sahajīviniṁ vuṭṭhāpetvā dve vassāni neva anuggaṇheyya na anuggaṇhāpeyya, pācittiyan”-ti.

1109. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

sahajīvinī nāma saddhivihārinī vuccati. vuṭṭhāpetvāti upasampādetvā. dve vassānīti dve saṁvaccharāni.

neva anuggaṇheyyāti na sayaṁ anuggaṇheyya uddesena paripucchāya ovādena anusāsaniyā.

na anuggaṇhāpeyyāti na aññaṁ āṇāpeyya “dve vassāni neva anuggaṇhissāmi na anuggaṇhāpessāmī” ti dhuraṁ nikkhittamatte āpatti pācittiyassa.

1110. anāpatti sati antarāye, pariyesitvā na labhati, gilānāya, āpadāsu, ummattikāya, ādikammikāyāti.

aṭṭhamasikkhāpadaṁ niṭṭhitaṁ.

9. navamasikkhāpadaṁ

1111. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo vuṭṭhāpitaṁ pavattiniṁ dve vassāni nānubandhanti. tā bālā honti abyattā; na jānanti kappiyaṁ vā akappiyaṁ vā. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo vuṭṭhāpitaṁ pavattiniṁ dve vassāni nānubandhissantī” ti ...pe0 ... saccaṁ kira, bhikkhave, bhikkhuniyo vuṭṭhāpitaṁ pavattiniṁ dve vassāni nānubandhantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo vuṭṭhāpitaṁ pavattiniṁ dve vassāni nānubandhissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1112. “yā pana bhikkhunī vuṭṭhāpitaṁ pavattiniṁ dve vassāni nānubandheyya, pācittiyan”-ti.

1113. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

vuṭṭhāpitanti upasampāditaṁ. pavattinī nāma upajjhāyā vuccati. dve vassānīti dve saṁvaccharāni. nānubandheyyāti na sayaṁ upaṭṭhaheyya. dve vassāni nānubandhissāmīti dhuraṁ nikkhittamatte āpatti pācittiyassa.

1114. anāpatti upajjhāyā bālā vā hoti alajjinī vā, gilānāya, āpadāsu, ummattikāya, ādikammikāyāti.

navamasikkhāpadaṁ niṭṭhitaṁ.

10. dasamasikkhāpadaṁ

1115. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī sahajīviniṁ vuṭṭhāpetvā neva vūpakāseti na vūpakāsāpeti. sāmiko aggahesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā sahajīviniṁ vuṭṭhāpetvā neva vūpakāsessati na vūpakāsāpessati, sāmiko aggahesi ! sacāyaṁ bhikkhunī pakkantā assa, na ca sāmiko gaṇheyyā” ti ...pe0 ... saccaṁ kira, bhikkhave, thullanandā bhikkhunī sahajīviniṁ vuṭṭhāpetvā neva vūpakāseti na vūpakāsāpeti { ...si (ka0)}, sāmiko aggahesīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī sahajīviniṁ vuṭṭhāpetvā neva vūpakāsessati na vūpakāsāpessati, sāmiko aggahesi! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1116. “yā pana bhikkhunī sahajīviniṁ vuṭṭhāpetvā neva vūpakāseyya na vūpakāsāpeyya antamaso chappañcayojanānipi, pācittiyan”-ti.

1117. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

sahajīvinī nāma saddhivihārinī vuccati. vuṭṭhāpetvāti upasampādetvā. neva vūpakāseyyāti na sayaṁ vūpakāseyya. na vūpakāsāpeyyāti na aññaṁ āṇāpeyya. “neva vūpakāsessāmi na vūpakāsāpessāmi antamaso chappañcayojanānipī” ti dhuraṁ nikkhittamatte āpatti pācittiyassa.

1118. anāpatti sati antarāye, pariyesitvā dutiyikaṁ bhikkhuniṁ na labhati, gilānāya, āpadāsu, ummattikāya, ādikammikāyāti.

dasamasikkhāpadaṁ niṭṭhitaṁ.

gabbhinivaggo sattamo.

8. kumārībhūtavaggo

1. paṭhamasikkhāpadaṁ

1119. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo ūnavīsativassaṁ kumāribhūtaṁ vuṭṭhāpenti. tā akkhamā honti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ. uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātikā honti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo ūnavīsativassaṁ kumāribhūtaṁ vuṭṭhāpessantī” ti ...pe0 ... saccaṁ kira, bhikkhave, bhikkhuniyo ūnavīsativassaṁ kumāribhūtaṁ vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo ūnavīsativassaṁ kumāribhūtaṁ vuṭṭhāpessanti! ūnavīsativassā, bhikkhave, kumāribhūtā akkhamā hoti sītassa uṇhassa ...pe0 ... pāṇaharānaṁ anadhivāsakajātikā hoti. vīsativassāva kho, bhikkhave, kumāribhūtā khamā hoti sītassa uṇhassa ...pe0 ... pāṇaharānaṁ adhivāsakajātikā hoti. netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1120. “yā pana bhikkhunī ūnavīsativassaṁ kumāribhūtaṁ vuṭṭhāpeyya, pācittiyan”-ti.

1121. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

ūnavīsativassā nāma appattavīsativassā. kumāribhūtā nāma sāmaṇerī vuccati. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1122. ūnavīsativassāya ūnavīsativassasaññā vuṭṭhāpeti, āpatti pācittiyassa. ūnavīsativassāya vematikā vuṭṭhāpeti, āpatti dukkaṭassa. ūnavīsativassāya paripuṇṇasaññā vuṭṭhāpeti, anāpatti. paripuṇṇavīsativassāya ūnavīsativassasaññā, āpatti dukkaṭassa. paripuṇṇavīsativassāya vematikā, āpatti dukkaṭassa. paripuṇṇavīsativassāya paripuṇṇasaññā, anāpatti.

1123. anāpatti ūnavīsativassaṁ paripuṇṇasaññā vuṭṭhāpeti, paripuṇṇavīsativassaṁ paripuṇṇasaññā vuṭṭhāpeti, ummattikāya, ādikammikāyāti.

paṭhamasikkhāpadaṁ niṭṭhitaṁ.

2. dutiyasikkhāpadaṁ

1124. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu asikkhitasikkhaṁ vuṭṭhāpenti. tā bālā honti abyattā; na jānanti kappiyaṁ vā akappiyaṁ vā. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu asikkhitasikkhaṁ vuṭṭhāpessantī” ti ...pe0 ... saccaṁ kira, bhikkhave, bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu asikkhitasikkhaṁ vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu asikkhitasikkhaṁ vuṭṭhāpessanti! netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “anujānāmi, bhikkhave, aṭṭhārasavassāya kumāribhūtāya dve vassāni chasu dhammesu sikkhāsammutiṁ dātuṁ. evañca pana bhikkhave dātabbā. tāya aṭṭhārasavassāya kumāribhūtāya saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- ahaṁ, ayye, itthannāmā itthannāmāya ayyāya aṭṭhārasavassā kumāribhūtā saṅghaṁ dve vassāni chasu dhammesu sikkhāsammutiṁ yācāmī” ti. dutiyampi yācitabbā. tatiyampi yācitabbā. byattāya bhikkhuniyā paṭibalāya saṅgho ñāpetabbo --

1125. “suṇātu me, ayye, saṅgho. ayaṁ itthannāmā itthannāmāya ayyāya aṭṭhārasavassā kumāribhūtā saṅghaṁ dve vassāni chasu dhammesu sikkhāsammutiṁ yācati. yadi saṅghassa pattakallaṁ, saṅgho itthannāmāya aṭṭhārasavassāya kumāribhūtāya dve vassāni chasu dhammesu sikkhāsammutiṁ dadeyya. esā ñatti.

“suṇātu me, ayye, saṅgho. ayaṁ itthannāmā itthannāmāya ayyāya aṭṭhārasavassā kumāribhūtā saṅghaṁ dve vassāni chasu dhammesu sikkhāsammutiṁ yācati. saṅgho itthannāmāya aṭṭhārasavassāya kumāribhūtāya dve vassāni chasu dhammesu sikkhāsammutiṁ deti. yassā ayyāya khamati itthannāmāya aṭṭhārasavassāya kumāribhūtāya dve vassāni chasu dhammesu sikkhāsammutiyā dānaṁ, sā tuṇhassa; yassā nakkhamati, sā bhāseyya.

“dinnā saṅghena itthannāmāya aṭṭhārasavassāya kumāribhūtāya dve vassāni chasu dhammesu sikkhāsammuti. khamati saṅghassa, tasmā tuṇhī, evametaṁ dhārayāmī” ti.

sā aṭṭhārasavassā kumāribhūtā evaṁ vadehīti vattabbā -- “pāṇātipātā veramaṇiṁ dve vassāni avītikkamma samādānaṁ samādiyāmi ...pe0 ... vikālabhojanā veramaṇiṁ dve vassāni avītikkamma samādānaṁ samādiyāmī” ti.

atha kho bhagavā tā bhikkhuniyo anekapariyāyena vigarahitvā dubbharatāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1126. “yā pana bhikkhunī paripuṇṇavīsativassaṁ kumāribhūtaṁ dve vassāni chasu dhammesu asikkhitasikkhaṁ vuṭṭhāpeyya, pācittiyan”-ti.

1127. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

paripuṇṇavīsativassā nāma pattavīsativassā. kumāribhūtā nāma sāmaṇerī vuccati. dve vassānīti dve saṁvaccharāni. asikkhitasikkhā nāma sikkhā vā na dinnā hoti, dinnā vā sikkhā kupitā. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1128. dhammakamme dhammakammasaññā vuṭṭhāpeti, āpatti pācittiyassa. dhammakamme vematikā vuṭṭhāpeti, āpatti pācittiyassa. dhammakamme adhammakammasaññā vuṭṭhāpeti, āpatti pācittiyassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā, āpatti dukkaṭassa.

1129. anāpatti paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ vuṭṭhāpeti, ummattikāya, ādikammikāyāti.

dutiyasikkhāpadaṁ niṭṭhitaṁ.

3. tatiyasikkhāpadaṁ

1130. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpenti. bhikkhuniyo evamāhaṁsu -- “etha sikkhamānā, imaṁ jānātha, imaṁ detha, imaṁ āharatha, iminā attho, imaṁ kappiyaṁ karothā” ti. tā evamāhaṁsu -- “na mayaṁ, ayye, sikkhamānā; bhikkhuniyo mayan”-ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpessantī” ti ...pe0 ... saccaṁ kira, bhikkhave, bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpessanti! netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “anujānāmi, bhikkhave, paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiṁ dātuṁ. evañca pana, bhikkhave, dātabbā. tāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- ahaṁ, ayye, itthannāmā itthannāmāya ayyāya paripuṇṇavīsativassā kumāribhūtā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācāmī” ti. dutiyampi yācitabbā. tatiyampi yācitabbā. byattāya bhikkhuniyā paṭibalāya saṅgho ñāpetabbo --

1131. “suṇātu me, ayye, saṅgho. ayaṁ itthannāmā itthannāmāya ayyāya paripuṇṇavīsativassā kumāribhūtā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācati. yadi saṅghassa pattakallaṁ saṅgho itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiṁ dadeyya. esā ñatti.

“suṇātu me, ayye, saṅgho. ayaṁ itthannāmā itthannāmāya ayyāya paripuṇṇavīsativassā kumāribhūtā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācati. saṅgho itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiṁ deti. yassā ayyāya khamati itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiyā dānaṁ, sā tuṇhassa; yassā nakkhamati, sā bhāseyya.

“dinnā saṅghena itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammuti. khamati saṅghassa, tasmā tuṇhī, evametaṁ dhārayāmī” ti.

atha kho bhagavā tā bhikkhuniyo anekapariyāyena vigarahitvā dubbharatāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1132. “yā pana bhikkhunī paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpeyya, pācittiyan”-ti.

1133. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

paripuṇṇavīsativassā nāma pattavīsativassā. kumāribhūtā nāma sāmaṇerī vuccati. dve vassānīti dve saṁvaccharāni. sikkhitasikkhā nāma chasu dhammesu sikkhitasikkhā. asammatā nāma ñattidutiyena kammena vuṭṭhānasammuti na dinnā hoti. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1134. dhammakamme dhammakammasaññā vuṭṭhāpeti, āpatti pācittiyassa. dhammakamme vematikā vuṭṭhāpeti, āpatti pācittiyassa. dhammakamme adhammakammasaññā vuṭṭhāpeti, āpatti pācittiyassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā, āpatti dukkaṭassa.

1135. anāpatti paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena sammataṁ vuṭṭhāpeti, ummattikāya, ādikammikāyāti.

tatiyasikkhāpadaṁ niṭṭhitaṁ.

4. catutthasikkhāpadaṁ

1136. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo ūnadvādasavassā vuṭṭhāpenti. tā bālā honti abyattā na jānanti kappiyaṁ vā akappiyaṁ vā. saddhivihāriniyopi bālā honti abyattā; na jānanti kappiyaṁ vā akappiyaṁ vā. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo ūnadvādasavassā vuṭṭhāpessantī” ti ...pe0 ... saccaṁ kira, bhikkhave, bhikkhuniyo ūnadvādasavassā vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo ūnadvādasavassā vuṭṭhāpessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1137. “yā pana bhikkhunī ūnadvādasavassā vuṭṭhāpeyya, pācittiyan”-ti.

1138. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

ūnadvādasavassā nāma appattadvādasavassā.

vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1139. anāpatti paripuṇṇadvādasavassā vuṭṭhāpeti, ummattikāya, ādikammikāyāti.

catutthasikkhāpadaṁ niṭṭhitaṁ.

5. pañcamasikkhāpadaṁ

1140. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo paripuṇṇadvādasavassā saṅghena asammatā vuṭṭhāpenti. tā bālā honti abyattā; na jānanti kappiyaṁ vā akappiyaṁ vā. saddhivihāriniyopi bālā honti abyattā; na jānanti kappiyaṁ vā akappiyaṁ vā. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo paripuṇṇadvādasavassā saṅghena asammatā vuṭṭhāpessantī” ti ...pe0 ... saccaṁ kira, bhikkhave, bhikkhuniyo paripuṇṇadvādasavassā saṅghena asammatā vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo paripuṇṇadvādasavassā saṅghena asammatā vuṭṭhāpessanti! netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “anujānāmi, bhikkhave, paripuṇṇadvādasavassāya bhikkhuniyā vuṭṭhāpanasammutiṁ dātuṁ. evañca pana, bhikkhave, dātabbā. tāya paripuṇṇadvādasavassāya bhikkhuniyā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- ahaṁ, ayye, itthannāmā paripuṇṇadvādasavassā bhikkhunī saṅghaṁ vuṭṭhāpanasammutiṁ yācāmī” ti. dutiyampi yācitabbā. tatiyampi yācitabbā. sā bhikkhunī saṅghena paricchinditabbā -- “byattāyaṁ bhikkhunī lajjinī” ti. sace bālā ca hoti alajjinī ca, na dātabbā. sace bālā hoti lajjinī, na dātabbā. sace byattā hoti alajjinī, na dātabbā. sace byattā ca hoti lajjinī ca, dātabbā. evañca pana, bhikkhave, dātabbā. byattāya bhikkhuniyā paṭibalāya saṅgho ñāpetabbo --

1141. “suṇātu me, ayye, saṅgho. ayaṁ itthannāmā paripuṇṇadvādasavassā bhikkhunī saṅghaṁ vuṭṭhāpanasammutiṁ yācati. yadi saṅghassa pattakallaṁ, saṅgho itthannāmāya paripuṇṇadvādasavassāya bhikkhuniyā vuṭṭhāpanasammutiṁ dadeyya. esā ñatti.

“suṇātu me, ayye, saṅgho. ayaṁ itthannāmā paripuṇṇadvādasavassā bhikkhunī saṅghaṁ vuṭṭhāpanasammutiṁ yācati. saṅgho itthannāmāya paripuṇṇadvādasavassāya bhikkhuniyā vuṭṭhāpanasammutiṁ deti. yassā ayyāya khamati itthannāmāya paripuṇṇadvādasavassāya bhikkhuniyā vuṭṭhāpanasammutiyā dānaṁ, sā tuṇhassa; yassā nakkhamati, sā bhāseyya.

“dinnā saṅghena itthannāmāya paripuṇṇadvādasavassāya bhikkhuniyā vuṭṭhāpanasammuti. khamati saṅghassa, tasmā tuṇhī, evametaṁ dhārayāmī” ti.

atha kho bhagavā tā bhikkhuniyo anekapariyāyena vigarahitvā dubbharatāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1142. “yā pana bhikkhunī paripuṇṇadvādasavassā saṅghena asammatā vuṭṭhāpeyya, pācittiyan”-ti.

1143. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

paripuṇṇadvādasavassā nāma pattadvādasavassā.

asammatā nāma ñattidutiyena kammena vuṭṭhāpanasammuti na dinnā hoti. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1144. dhammakamme dhammakammasaññā vuṭṭhāpeti, āpatti pācittiyassa. dhammakamme vematikā vuṭṭhāpeti, āpatti pācittiyassa. dhammakamme adhammakammasaññā vuṭṭhāpeti, āpatti pācittiyassa.

adhammakamme dhammakammasaññā, āpatti dukkaṭassa. adhammakamme vematikā, āpatti dukkaṭassa. adhammakamme adhammakammasaññā, āpatti dukkaṭassa.

1145. anāpatti paripuṇṇadvādasavassā saṅghena sammatā vuṭṭhāpeti, ummattikāya, ādikammikāyāti.

pañcamasikkhāpadaṁ niṭṭhitaṁ.

6. chaṭṭhasikkhāpadaṁ

1146. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena caṇḍakāḷī bhikkhunī bhikkhunisaṅghaṁ upasaṅkamitvā vuṭṭhāpanasammutiṁ yācati. atha kho bhikkhunisaṅgho caṇḍakāḷiṁ bhikkhuniṁ paricchinditvā -- “alaṁ tāva te, ayye, vuṭṭhāpitenā” ti, vuṭṭhāpanasammutiṁ na adāsi. caṇḍakāḷī bhikkhunī `sādhū'ti paṭissuṇi. tena kho pana samayena bhikkhunisaṅgho aññāsaṁ bhikkhunīnaṁ vuṭṭhāpanasammutiṁ deti. caṇḍakāḷī bhikkhunī ujjhāyati khiyyati vipāceti -- “ahameva nūna bālā, ahameva nūna alajjinī; yaṁ saṅgho aññāsaṁ bhikkhunīnaṁ vuṭṭhāpanasammutiṁ deti, mayhameva na detī” ti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā caṇḍakāḷī -- `alaṁ tāva te, ayye, vuṭṭhāpitenā'ti vuccamānā `sādhū'ti paṭissuṇitvā pacchā khīyanadhammaṁ āpajjissatī” ti ...pe0 ... saccaṁ kira, bhikkhave, `caṇḍakāḷī bhikkhunī alaṁ tāva te ayye vuṭṭhāpitenā'ti vuccamānā “sādhū” ti paṭissuṇitvā pacchā khīyanadhammaṁ āpajjatīti {āpajjīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, caṇḍakāḷī bhikkhunī -- “alaṁ tāva te, ayye, vuṭṭhāpitenā” ti vuccamānā `sādhū'ti paṭissuṇitvā pacchā khīyanadhammaṁ āpajjissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1147. “yā pana bhikkhunī -- `alaṁ tāva te, ayye, vuṭṭhāpitenā'ti vuccamānā `sādhū'ti paṭissuṇitvā pacchā khīyanadhammaṁ āpajjeyya, pācittiyan”-ti.

1148. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

alaṁ tāva te ayye vuṭṭhāpitenāti alaṁ tāva te, ayye, upasampāditena. `sādhū'ti paṭissuṇitvā pacchā khīyanadhammaṁ āpajjati, āpatti pācittiyassa.

1149. anāpatti pakatiyā chandā dosā mohā bhayā karontaṁ khiyyati, ummattikāya, ādikammikāyāti.

chaṭṭhasikkhāpadaṁ niṭṭhitaṁ.

7. sattamasikkhāpadaṁ

1150. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarā sikkhamānā thullanandaṁ bhikkhuniṁ upasaṅkamitvā upasampadaṁ yāci. thullanandā bhikkhunī taṁ sikkhamānaṁ -- “sace me tvaṁ, ayye, cīvaraṁ dassasi evāhaṁ taṁ vuṭṭhāpessāmī” ti vatvā, neva vuṭṭhāpeti na vuṭṭhāpanāya ussukkaṁ karoti. atha kho sā sikkhamānā bhikkhunīnaṁ etamatthaṁ ārocesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā sikkhamānaṁ -- `sace me tvaṁ, ayye, cīvaraṁ dassasi evāhaṁ taṁ vuṭṭhāpessāmī'ti vatvā, neva vuṭṭhāpessati na vuṭṭhāpanāya ussukkaṁ karissatī” ti ...pe0 ... saccaṁ kira, bhikkhave, thullanandā bhikkhunī sikkhamānaṁ -- “sace me tvaṁ, ayye, cīvaraṁ dassasi evāhaṁ taṁ vuṭṭhāpessāmī” ti vatvā, neva vuṭṭhāpeti na vuṭṭhāpanāya ussukkaṁ karotīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī sikkhamānaṁ -- “sace me tvaṁ, ayye, cīvaraṁ dassasi evāhaṁ taṁ vuṭṭhāpessāmī” ti vatvā, neva vuṭṭhāpessati na vuṭṭhāpanāya ussukkaṁ karissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1151. “yā pana bhikkhunī sikkhamānaṁ -- `sace me tvaṁ, ayye, cīvaraṁ dassasi, evāhaṁ taṁ vuṭṭhāpessāmī'ti vatvā, sā pacchā anantarāyikinī neva vuṭṭhāpeyya na vuṭṭhāpanāya ussukkaṁ kareyya, pācittiyan”-ti.

1152. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

sikkhamānā nāma dve vassāni chasu dhammesu sikkhitasikkhā.

sace me tvaṁ ayye cīvaraṁ dassasi evāhaṁ taṁ vuṭṭhāpessāmīti evāhaṁ taṁ upasampādessāmi.

sā pacchā anantarāyikinīti asati antarāye.

neva vuṭṭhāpeyyāti na sayaṁ vuṭṭhāpeyya.

na vuṭṭhāpanāya ussukkaṁ kareyyāti na aññaṁ āṇāpeyya. “neva vuṭṭhāpessāmi na vuṭṭhāpanāya ussukkaṁ karissāmī” ti dhuraṁ nikkhittamatte āpatti pācittiyassa.

1153. anāpatti sati antarāye, pariyesitvā na labhati, gilānāya, āpadāsu, ummattikāya, ādikammikāyāti.

sattamasikkhāpadaṁ niṭṭhitaṁ.

8. aṭṭhamasikkhāpadaṁ

1154. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarā sikkhamānā thullanandaṁ bhikkhuniṁ upasaṅkamitvā upasampadaṁ yāci. thullanandā bhikkhunī taṁ sikkhamānaṁ “sace maṁ tvaṁ, ayye, dve vassāni anubandhissasi evāhaṁ taṁ vuṭṭhāpessāmī” ti vatvā, neva vuṭṭhāpeti na vuṭṭhāpanāya ussukkaṁ karoti. atha kho sā sikkhamānā bhikkhunīnaṁ etamatthaṁ ārocesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā sikkhamānaṁ -- sace maṁ tvaṁ, ayye, dve vassāni anubandhissasi evāhaṁ taṁ vuṭṭhāpessāmīti vatvā, neva vuṭṭhāpessati na vuṭṭhāpanāya ussukkaṁ karissatī” ti ...pe0 ... saccaṁ kira, bhikkhave, thullanandā bhikkhunī sikkhamānaṁ -- “sace maṁ tvaṁ ayye dve vassāni anubandhissasi evāhaṁ taṁ vuṭṭhāpessāmī” ti vatvā, neva vuṭṭhāpeti na vuṭṭhāpanāya ussukkaṁ karotīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī sikkhamānaṁ -- “sace maṁ tvaṁ, ayye, dve vassāni anubandhissasi evāhaṁ taṁ vuṭṭhāpessāmī” ti vatvā, neva vuṭṭhāpessati na vuṭṭhāpanāya ussukkaṁ karissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1155. “yā pana bhikkhunī sikkhamānaṁ -- `sace maṁ tvaṁ ayye dve vassāni anubandhissasi evāhaṁ taṁ vuṭṭhāpessāmī'ti vatvā, sā pacchā anantarāyikinī neva vuṭṭhāpeyya na vuṭṭhāpanāya ussukkaṁ kareyya, pācittiyan”-ti.

1156. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

sikkhamānā nāma dve vassāni chasu dhammesu sikkhitasikkhā.

sace maṁ tvaṁ ayye dve vassāni anubandhissasīti dve saṁvaccharāni upaṭṭhahissasi.

evāhaṁ taṁ vuṭṭhāpessāmīti evāhaṁ taṁ upasampādessāmi.

sā pacchā anantarāyikinīti asati antarāye.

neva vuṭṭhāpeyyāti na sayaṁ vuṭṭhāpeyya.

na vuṭṭhāpanāya ussukkaṁ kareyyāti na aññaṁ āṇāpeyya. “neva vuṭṭhāpessāmi na vuṭṭhāpanāya ussukkaṁ karissāmī” ti dhuraṁ nikkhittamatte āpatti pācittiyassa.

1157. anāpatti sati antarāye, pariyesitvā na labhati, gilānāya, āpadāsu, ummattikāya, ādikammikāyāti.

aṭṭhamasikkhāpadaṁ niṭṭhitaṁ.

9. navamasikkhāpadaṁ

1158. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ {sokavassaṁ (sī0) sokāvassaṁ (syā0)} caṇḍakāḷiṁ sikkhamānaṁ vuṭṭhāpeti. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ {sokavassaṁ (sī0) sokāvassaṁ (syā0)} caṇḍakāḷiṁ sikkhamānaṁ vuṭṭhāpessatī” ti ...pe0 ... saccaṁ kira, bhikkhave, thullanandā bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ {sokavassaṁ (sī0) sokāvassaṁ (syā0)} caṇḍakāḷiṁ sikkhamānaṁ vuṭṭhāpetīti {vuṭṭhāpesīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ caṇḍakāḷiṁ sikkhamānaṁ vuṭṭhāpessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1159. “yā pana bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ sikkhamānaṁ vuṭṭhāpeyya, pācittiyan”-ti.

1160. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

puriso nāma pattavīsativasso. kumārako nāma appattavīsativasso. saṁsaṭṭhā nāma ananulomikena kāyikavācasikena saṁsaṭṭhā. caṇḍī nāma kodhanā vuccati.

sokāvāsā nāma paresaṁ dukkhaṁ uppādeti, sokaṁ āvisati. sikkhamānā nāma dve vassāni chasu dhammesu sikkhitasikkhā. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa; gaṇassa ca ācariniyā ca āpatti dukkaṭassa.

1161. anāpatti ajānantī vuṭṭhāpeti, ummattikāya, ādikammikāyāti.

navamasikkhāpadaṁ niṭṭhitaṁ.

10. dasamasikkhāpadaṁ

1162. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena thullanandā bhikkhunī mātāpitūhipi sāmikenapi ananuññātaṁ sikkhamānaṁ vuṭṭhāpeti. mātāpitaropi sāmikopi ujjhāyanti khiyyanti vipācenti -- “kathañhi nāma ayyā thullanandā amhehi ananuññātaṁ sikkhamānaṁ vuṭṭhāpessatī” ti! assosuṁ kho bhikkhuniyo mātāpitūnampi sāmikassapi ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā mātāpitūhipi sāmikenapi ananuññātaṁ sikkhamānaṁ vuṭṭhāpessatī” ti ...pe0 ... saccaṁ kira, bhikkhave, thullanandā bhikkhunī, mātāpitūhipi sāmikenapi ananuññātaṁ sikkhamānaṁ vuṭṭhāpetīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī mātāpitūhipi sāmikenapi ananuññātaṁ sikkhamānaṁ vuṭṭhāpessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1163. “yā pana bhikkhunī mātāpitūhi vā sāmikena vā ananuññātaṁ sikkhamānaṁ vuṭṭhāpeyya, pācittiyan”-ti.

1164. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

mātāpitaro nāma janakā vuccanti. sāmiko nāma yena pariggahitā hoti. ananuññātāti anāpucchā. sikkhamānā nāma dve vassāni chasu dhammesu sikkhitasikkhā. vuṭṭhāpeyyāti upasampādeyya.

vuṭṭhāpessāmīti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1165. anāpatti ajānantī vuṭṭhāpeti, apaloketvā vuṭṭhāpeti, ummattikāya, ādikammikāyāti.

dasamasikkhāpadaṁ niṭṭhitaṁ.

11. ekādasamasikkhāpadaṁ

1166. tena samayena buddho bhagavā rājagahe viharati veḷuvane kalandakanivāpe. tena kho pana samayena thullanandā bhikkhunī -- “sikkhamānaṁ vuṭṭhāpessāmī” ti there bhikkhū sannipātetvā pahūtaṁ khādanīyaṁ bhojanīyaṁ passitvā -- “na tāvāhaṁ, ayyā, sikkhamānaṁ vuṭṭhāpessāmī” ti there bhikkhū uyyojetvā devadattaṁ kokālikaṁ kaṭamodakatissakaṁ khaṇḍadeviyā puttaṁ samuddadattaṁ sannipātetvā sikkhamānaṁ vuṭṭhāpesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma ayyā thullanandā pārivāsikachandadānena sikkhamānaṁ vuṭṭhāpessatī” ti ...pe0 ... saccaṁ kira, bhikkhave, thullanandā bhikkhunī pārivāsikachandadānena sikkhamānaṁ vuṭṭhāpetīti {vuṭṭhāpesīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, thullanandā bhikkhunī pārivāsikachandadānena sikkhamānaṁ vuṭṭhāpessati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1167. “yā pana bhikkhunī pārivāsikachandadānena sikkhamānaṁ vuṭṭhāpeyya, pācittiyan”-ti.

1168. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

pārivāsikachandadānenāti vuṭṭhitāya parisāya. sikkhamānā nāma dve vassāni chasu dhammesu sikkhitasikkhā. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1169. anāpatti avuṭṭhitāya parisāya vuṭṭhāpeti, ummattikāya, ādikammikāyāti.

ekādasamasikkhāpadaṁ niṭṭhitaṁ.

12. dvādasamasikkhāpadaṁ

1170. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo anuvassaṁ vuṭṭhāpenti, upassayo na sammati. manussā {manussā vihāracārikaṁ āhiṇḍantā passitvā (sī0)} ujjhāyanti khiyyanti vipācenti -- “kathañhi nāma bhikkhuniyo anuvassaṁ vuṭṭhāpessanti, upassayo na sammatī” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo anuvassaṁ vuṭṭhāpessantī” ti ...pe0 ... saccaṁ kira, bhikkhave, bhikkhuniyo anuvassaṁ vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo anuvassaṁ vuṭṭhāpessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1171. “yā pana bhikkhunī anuvassaṁ vuṭṭhāpeyya, pācittiyan”-ti.

1172. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

anuvassanti anusaṁvaccharaṁ. vuṭṭhāpeyyāti upasampādeyya.

“vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1173. anāpatti ekantarikaṁ vuṭṭhāpeti, ummattikāya, ādikammikāyāti.

dvādasamasikkhāpadaṁ niṭṭhitaṁ.

13. terasamasikkhāpadaṁ

1174. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo ekaṁ vassaṁ dve vuṭṭhāpenti. upassayo tatheva na sammati. manussā {manussā vihāracārikaṁ āhiṇḍantā passitvā (sī0)} tatheva ujjhāyanti khiyyanti vipācenti -- “kathañhi nāma bhikkhuniyo ekaṁ vassaṁ dve vuṭṭhāpessanti! upassayo tatheva na sammatī” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo ekaṁ vassaṁ dve vuṭṭhāpessantī” ti ...pe0 ... saccaṁ kira, bhikkhave, bhikkhuniyo ekaṁ vassaṁ dve vuṭṭhāpentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo ekaṁ vassaṁ dve vuṭṭhāpessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1175. “yā pana bhikkhunī ekaṁ vassaṁ dve vuṭṭhāpeyya, pācittiyan”-ti.

1176. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

ekaṁ vassanti ekaṁ saṁvaccharaṁ. dve vuṭṭhāpeyyāti dve upasampādeyya.

“dve vuṭṭhāpessāmī” ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ñattiyā dukkaṭaṁ. dvīhi kammavācāhi dukkaṭā. kammavācāpariyosāne upajjhāyāya āpatti pācittiyassa. gaṇassa ca ācariniyā ca āpatti dukkaṭassa.

1177. anāpatti ekantarikaṁ ekaṁ vuṭṭhāpeti, ummattikāya, ādikammikāyāti.

terasamasikkhāpadaṁ niṭṭhitaṁ.

kumārībhūtavaggo aṭṭhamo.

9. chattupāhanavaggo

1. paṭhamasikkhāpadaṁ

1178. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo chattupāhanaṁ dhārenti. manussā ujjhāyanti khiyyanti vipācenti -- “kathañhi nāma bhikkhuniyo chattupāhanaṁ dhāressanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo chattupāhanaṁ dhāressantī” ti ...pe0 ... saccaṁ kira, bhikkhave, chabbaggiyā bhikkhuniyo chattupāhanaṁ dhārentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo chattupāhanaṁ dhāressanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

“yā pana bhikkhunī chattupāhanaṁ dhāreyya, pācittiyan”-ti.

evañcidaṁ bhagavatā bhikkhunīnaṁ sikkhāpadaṁ paññattaṁ hoti.

1179. tena kho pana samayena aññatarā bhikkhunī gilānā hoti. tassā vinā chattupāhanaṁ na phāsu hoti ...pe0 ... bhagavato etamatthaṁ ārocesuṁ ...pe0 ... anujānāmi, bhikkhave, gilānāya bhikkhuniyā chattupāhanaṁ. evañca pana, bhikkhave, bhikkhuniyo imaṁ sikkhāpadaṁ uddisantu --

1180. “yā pana bhikkhunī agilānā chattupāhanaṁ dhāreyya, pācittiyan”-ti.

1181. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

agilānā nāma yassā vinā chattupāhanaṁ phāsu hoti.

gilānā nāma yassā vinā chattupāhanaṁ na phāsu hoti.

chattaṁ nāma tīṇi chattāni -- setacchattaṁ, kilañjacchattaṁ, paṇṇacchattaṁ maṇḍalabaddhaṁ salākabaddhaṁ. dhāreyyāti sakimpi dhāreti, āpatti pācittiyassa.

1182. agilānā agilānasaññā chattupāhanaṁ dhāreti, āpatti pācittiyassa. agilānā vematikā chattupāhanaṁ dhāreti, āpatti pācittiyassa. agilānā gilānasaññā chattupāhanaṁ dhāreti, āpatti pācittiyassa.

chattaṁ dhāreti na upāhanaṁ, āpatti dukkaṭassa. upāhanaṁ dhāreti na chattaṁ, āpatti dukkaṭassa. gilānā agilānasaññā, āpatti dukkaṭassa. gilānā vematikā, āpatti dukkaṭassa. gilānā gilānasaññā, anāpatti.

1183. anāpatti gilānāya, ārāme ārāmūpacāre dhāreti, āpadāsu, ummattikāya, ādikammikāyāti.

paṭhamasikkhāpadaṁ niṭṭhitaṁ.

2. dutiyasikkhāpadaṁ

1184. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo yānena yāyanti. manussā ujjhāyanti khiyyanti vipācenti -- “kathañhi nāma bhikkhuniyo yānena yāyissanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo yānena yāyissantī” ti ...pe0 ... saccaṁ kira, bhikkhave, chabbaggiyā bhikkhuniyo yānena yāyantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo yānena yāyissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

“yā pana bhikkhunī yānena yāyeyya, pācittiyan”-ti.

evañcidaṁ bhagavatā bhikkhunīnaṁ sikkhāpadaṁ paññattaṁ hoti.

1185. tena kho pana samayena aññatarā bhikkhunī gilānā hoti, na sakkoti padasā gantuṁ ...pe0 ... bhagavato etamatthaṁ ārocesuṁ ...pe0 ... anujānāmi, bhikkhave, gilānāya bhikkhuniyā yānaṁ. evañca pana, bhikkhave, bhikkhuniyo imaṁ sikkhāpadaṁ uddisantu --

1186. “yā pana bhikkhunī agilānā yānena yāyeyya, pācittiyan”-ti.

1187. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

agilānā nāma sakkoti padasā gantuṁ.

gilānā nāma na sakkoti padasā gantuṁ.

yānaṁ nāma vayhaṁ ratho sakaṭaṁ sandamānikā sivikā pāṭaṅkī.

yāyeyyāti sakimpi yānena yāyati, āpatti pācittiyassa.

1188. agilānā agilānasaññā yānena yāyati, āpatti pācittiyassa. agilānā vematikā yānena yāyati, āpatti pācittiyassa. agilānā gilānasaññā yānena yāyati, āpatti pācittiyassa.

gilānā agilānasaññā, āpatti dukkaṭassa. gilānā vematikā, āpatti dukkaṭassa. gilānā gilānasaññā, anāpatti.

1189. anāpatti gilānāya, āpadāsu, ummattikāya, ādikammikāyāti.

dutiyasikkhāpadaṁ niṭṭhitaṁ.

3. tatiyasikkhāpadaṁ

1190. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarā bhikkhunī aññatarissā itthiyā kulūpikā hoti. atha kho sā itthī taṁ bhikkhuniṁ etadavoca -- “handāyye, imaṁ saṅghāṇiṁ amukāya nāma itthiyā dehī” ti. atha kho sā bhikkhunī -- “sacāhaṁ pattena ādāya gacchāmi vissaro me bhavissatī” ti paṭimuñcitvā agamāsi. tassā rathikāya suttake chinne vippakiriyiṁsu. manussā ujjhāyanti khiyyanti vipācenti -- “kathañhi nāma bhikkhuniyo saṅghāṇiṁ dhāressanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī saṅghāṇiṁ dhāressatī” ti ...pe0 ... saccaṁ kira, bhikkhave, bhikkhunī saṅghāṇiṁ dhāretī” ti {dhāresīti (ka0)}? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī saṅghāṇiṁ dhāressati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1191. “yā pana bhikkhunī saṅghāṇiṁ dhāreyya, pācittiyan”-ti.

1192. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

saṅghāṇi nāma yā kāci kaṭūpagā.

dhāreyyāti sakimpi dhāreti, āpatti pācittiyassa.

1193. anāpatti ābādhappaccayā, kaṭisuttakaṁ dhāreti, ummattikāya, ādikammikāyāti.

tatiyasikkhāpadaṁ niṭṭhitaṁ.

4. catutthasikkhāpadaṁ

1194. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo itthālaṅkāraṁ dhārenti. manussā ujjhāyanti khiyyanti vipācenti -- “kathañhi nāma bhikkhuniyo itthālaṅkāraṁ dhāressanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo itthālaṅkāraṁ dhāressantī” ti ...pe0 ... saccaṁ kira, bhikkhave, chabbaggiyā bhikkhuniyo itthālaṅkāraṁ dhārentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo itthālaṅkāraṁ dhāressanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1195. “yā pana bhikkhunī itthālaṅkāraṁ dhāreyya, pācittiyan”-ti.

1196. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

itthālaṅkāro nāma sīsūpago gīvūpago hatthūpago pādūpago kaṭūpago. dhāreyyāti sakimpi dhāreti, āpatti pācittiyassa.

1197. anāpatti ābādhapaccayā, ummattikāya, ādikammikāyāti.

catutthasikkhāpadaṁ niṭṭhitaṁ.

5. pañcamasikkhāpadaṁ

1198. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo gandhavaṇṇakena nahāyanti. manussā ujjhāyanti khiyyanti vipācenti -- “kathañhi nāma bhikkhuniyo gandhavaṇṇakena nahāyissanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo gandhavaṇṇakena nahāyissantī” ti ...pe0 ... saccaṁ kira, bhikkhave, chabbaggiyā bhikkhuniyo gandhavaṇṇakena nahāyantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo gandhavaṇṇakena nahāyissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1199. “yā pana bhikkhunī gandhavaṇṇakena nahāyeyya, pācittiyan”-ti.

1200. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

gandho nāma yo koci gandho. vaṇṇakaṁ nāma yaṁ kiñci vaṇṇakaṁ. nahāyeyyāti nahāyati. payoge dukkaṭaṁ, nahānapariyosāne āpatti pācittiyassa.

1201. anāpatti ābādhappaccayā, ummattikāya, ādikammikāyāti.

pañcamasikkhāpadaṁ niṭṭhitaṁ.

6. chaṭṭhasikkhāpadaṁ

1202. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo vāsitakena piññākena nahāyanti. manussā ujjhāyanti khiyyanti vipācenti -- “kathañhi nāma bhikkhuniyo vāsitakena piññākena nahāyissanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo vāsitakena piññākena nahāyissantī” ti ...pe0 ... saccaṁ kira, bhikkhave, chabbaggiyā bhikkhuniyo vāsitakena piññākena nahāyantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo vāsitakena piññākena nahāyissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1203. “yā pana bhikkhunī vāsitakena piññākena nahāyeyya, pācittiyan”-ti.

1204. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

vāsitakaṁ nāma yaṁ kiñci gandhavāsitakaṁ. piññākaṁ nāma tilapiṭṭhaṁ vuccati. nahāyeyyāti nahāyati. payoge dukkaṭaṁ, nahānapariyosāne āpatti pācittiyassa.

1205. anāpatti ābādhappaccayā, pakatipiññākena nahāyati, ummattikāya, ādikammikāyāti.

chaṭṭhasikkhāpadaṁ niṭṭhitaṁ.

7. sattamasikkhāpadaṁ

1206. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo bhikkhuniyā ummaddāpentipi parimaddāpentipi. manussā vihāracārikaṁ āhiṇḍantā passitvā ujjhāyanti khiyyanti vipācenti -- “kathañhi nāma bhikkhuniyo bhikkhuniyā ummaddāpessantipi parimaddāpessantipi seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo bhikkhuniyā ummaddāpessantipi parimaddāpessantipī” ti ...pe0 ... saccaṁ kira, bhikkhave, bhikkhuniyo bhikkhuniyā ummaddāpentipi parimaddāpentipīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo bhikkhuniyā ummaddāpessantipi parimaddāpessantipi! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1207. “yā pana bhikkhunī bhikkhuniyā ummaddāpeyya vā parimaddāpeyya vā, pācittiyan”-ti.

1208. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

bhikkhuniyāti aññāya bhikkhuniyā. ummaddāpeyya vāti ummaddāpeti {ubbaṭṭāpeti (sī0)}, āpatti pācittiyassa. parimaddāpeyya vāti sambāhāpeti, āpatti pācittiyassa.

1209. anāpatti gilānāya, āpadāsu, ummattikāya, ādikammikāyāti.

sattamasikkhāpadaṁ niṭṭhitaṁ.

8-9-10. aṭṭhama-navama-dasamasikkhāpadaṁ

1210. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo sikkhamānāya ummaddāpentipi parimaddāpentipi ...pe0 ... sāmaṇeriyā ummaddāpentipi parimaddāpentipi ...pe0 ... gihiniyā ummaddāpentipi parimaddāpentipi. manussā vihāracārikaṁ āhiṇḍantā passitvā ujjhāyanti khiyyanti vipācenti -- “kathañhi nāma bhikkhuniyo gihiniyā ummaddāpessantipi parimaddāpessantipi, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- kathañhi nāma bhikkhuniyo gihiniyā ummaddāpessantipi parimaddāpessantipīti ...pe0 ... saccaṁ kira, bhikkhave, bhikkhuniyo gihiniyā ummaddāpentipi parimaddāpentipīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo gihiniyā ummaddāpessantipi parimaddāpessantipi! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1211. “yā pana bhikkhunī (sikkhamānāya ...pe0 ... sāmaṇeriyā ...pe0 ...) gihiniyā ummaddāpeyya vā parimaddāpeyya vā, pācittiyan”-ti.

1212. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

sikkhamānā nāma dve vassāni chasu dhammesu sikkhitasikkhā.

sāmaṇerī nāma dasasikkhāpadikā.

gihinī nāma agārinī vuccati.

ummaddāpeyya vāti ummaddāpeti, āpatti pācittiyassa.

parimaddāpeyya vāti sambāhāpeti, āpatti pācittiyassa.

1213. anāpatti gilānāya {ābādhappaccayā (ka0)}, āpadāsu, ummattikāya, ādikammikāyāti.

aṭṭhama navama dasamasikkhāpadāni niṭṭhitāni.

11. ekādasamasikkhāpadaṁ

1214. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo bhikkhussa purato anāpucchā āsane nisīdanti. bhikkhū ujjhāyanti khiyyanti vipācenti -- “kathañhi nāma bhikkhuniyo bhikkhussa purato anāpucchā āsane nisīdissantī” ti ...pe0 ... saccaṁ kira, bhikkhave, bhikkhuniyo bhikkhussa purato anāpucchā āsane nisīdantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo bhikkhussa purato anāpucchā āsane nisīdissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1215. “yā pana bhikkhunī bhikkhussa purato anāpucchā āsane nisīdeyya, pācittiyan”-ti.

1216. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

bhikkhussa puratoti upasampannassa purato. anāpucchāti anapaloketvā. āsane nisīdeyyāti antamaso chamāyapi nisīdati, āpatti pācittiyassa.

1217. anāpucchite anāpucchitasaññā āsane nisīdati, āpatti pācittiyassa. anāpucchite vematikā āsane nisīdati, āpatti pācittiyassa. anāpucchite āpucchitasaññā āsane nisīdati, āpatti pācittiyassa.

āpucchite anāpucchitasaññā, āpatti dukkaṭassa. āpucchite vematikā, āpatti dukkaṭassa. āpucchite āpucchitasaññā, anāpatti.

1218. anāpatti āpucchā āsane nisīdati, gilānāya, āpadāsu, ummattikāya, ādikammikāyāti.

ekādasamasikkhāpadaṁ niṭṭhitaṁ.

12. dvādasamasikkhāpadaṁ

1219. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhuniyo anokāsakataṁ bhikkhuṁ pañhaṁ pucchanti. bhikkhū ujjhāyanti khiyyanti vipācenti -- “kathañhi nāma bhikkhuniyo anokāsakataṁ bhikkhuṁ pañhaṁ pucchissantī” ti ...pe0 ... saccaṁ kira, bhikkhave, bhikkhuniyo anokāsakataṁ bhikkhuṁ pañhaṁ pucchantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhuniyo anokāsakataṁ bhikkhuṁ pañhaṁ pucchissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1220. “yā pana bhikkhunī anokāsakataṁ bhikkhuṁ pañhaṁ puccheyya, pācittiyan”-ti.

1221. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

anokāsakatanti anāpucchā. bhikkhunti upasampannaṁ. pañhaṁ puccheyyāti suttante okāsaṁ kārāpetvā vinayaṁ vā abhidhammaṁ vā pucchati, āpatti pācittiyassa. vinaye okāsaṁ kārāpetvā suttantaṁ vā abhidhammaṁ vā pucchati, āpatti pācittiyassa. abhidhamme okāsaṁ kārāpetvā suttantaṁ vā vinayaṁ vā pucchati, āpatti pācittiyassa.

1222. anāpucchite anāpucchitasaññā pañhaṁ pucchati, āpatti pācittiyassa. anāpucchite vematikā pañhaṁ pucchati, āpatti pācittiyassa. anāpucchite āpucchitasaññā pañhaṁ pucchati, āpatti pācittiyassa.

āpucchite anāpucchitasaññā, āpatti dukkaṭassa. āpucchite vematikā, āpatti dukkaṭassa. āpucchite āpucchitasaññā, anāpatti.

1223. anāpatti okāsaṁ kārāpetvā pucchati, anodissa okāsaṁ kārāpetvā yattha katthaci pucchati, ummattikāya, ādikammikāyāti.

dvādasamasikkhāpadaṁ niṭṭhitaṁ.

13. terasamasikkhāpadaṁ

1224. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarā bhikkhunī asaṅkaccikā {asaṅkacchikā (syā0)} gāmaṁ piṇḍāya pāvisi. tassā rathikāya vātamaṇḍalikā saṅghāṭiyo ukkhipiṁsu. manussā ukkuṭṭhiṁ akaṁsu -- “sundarā ayyāya thanudarā” ti. sā bhikkhunī tehi manussehi uppaṇḍiyamānā maṅku ahosi. atha kho sā bhikkhunī upassayaṁ gantvā bhikkhunīnaṁ etamatthaṁ ārocesi. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhunī asaṅkaccikā gāmaṁ pavisissatī” ti ...pe0 ... saccaṁ kira, bhikkhave, bhikkhunī asaṅkaccikā gāmaṁ pāvisīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, bhikkhunī asaṅkaccikā gāmaṁ pavisissati! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

1225. “yā pana bhikkhunī asaṅkaccikā {asaṅkacchikā (syā0)} gāmaṁ paviseyya, pācittiyan”-ti.

1226. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

asaṅkaccikāti vinā saṅkaccikaṁ.

saṅkaccikaṁ nāma adhakkhakaṁ ubbhanābhi, tassa paṭicchādanatthāya.

gāmaṁ paviseyyāti parikkhittassa gāmassa parikkhepaṁ atikkāmentiyā āpatti pācittiyassa. aparikkhittassa gāmassa upacāraṁ okkamantiyā āpatti pācittiyassa.

1227. anāpatti acchinnacīvarikāya, naṭṭhacīvarikāya, gilānāya, assatiyā, ajānantiyā, āpadāsu, ummattikāya, ādikammikāyāti.

terasamasikkhāpadaṁ niṭṭhitaṁ.

chattupāhanavaggo navamo.

uddiṭṭhā kho, ayyāyo, chasaṭṭhisatā pācittiyā dhammā. tatthāyyāyo pucchāmi -- “kaccittha parisuddhā” ? dutiyampi pucchāmi -- “kaccittha parisuddhā” ? tatiyampi pucchāmi -- “kaccittha parisuddhā” ? parisuddhetthāyyāyo, tasmā tuṇhī, evametaṁ dhārayāmīti.

khuddakaṁ samattaṁ.

bhikkhunivibhaṅge pācittiyakaṇḍaṁ niṭṭhitaṁ.

5. pāṭidesanīyakaṇḍaṁ (bhikkhunīvibhaṅgo)

1. paṭhamapāṭidesanīyasikkhāpadaṁ

ime kho panāyyāyo aṭṭha pāṭidesanīyā

dhammā uddesaṁ āgacchanti.

1228. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo sappiṁ viññāpetvā bhuñjanti. manussā ujjhāyanti khiyyanti vipācenti -- “kathañhi nāma bhikkhuniyo sappiṁ viññāpetvā bhuñjissanti! kassa sampannaṁ na manāpaṁ, kassa sāduṁ na ruccatī” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo sappiṁ viññāpetvā bhuñjissantī” ti ...pe0 ... saccaṁ kira, bhikkhave, chabbaggiyā, bhikkhuniyo sappiṁ viññāpetvā bhuñjantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo sappiṁ viññāpetvā bhuñjissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

“yā pana bhikkhunī sappiṁ viññāpetvā bhuñjeyya, paṭidesetabbaṁ tāya bhikkhuniyā -- `gārayhaṁ, ayye, dhammaṁ āpajjiṁ asappāyaṁ pāṭidesanīyaṁ, taṁ paṭidesemī” 'ti.

evañcidaṁ bhagavatā bhikkhunīnaṁ sikkhāpadaṁ paññattaṁ hoti.

1229. tena kho pana samayena bhikkhuniyo gilānā honti. gilānapucchikā bhikkhuniyo gilānā bhikkhuniyo etadavocuṁ -- “kacci, ayye, khamanīyaṁ, kacci yāpanīyan”-ti? “pubbe mayaṁ, ayye, sappiṁ viññāpetvā bhuñjāma, tena no phāsu hoti; idāni pana “bhagavatā paṭikkhittan”-ti kukkuccāyantā na viññāpema, tena no na phāsu hotī” ti ...pe0 ... bhagavato etamatthaṁ ārocesuṁ ...pe0 ... anujānāmi, bhikkhave, gilānāya bhikkhuniyā sappiṁ viññāpetvā bhuñjituṁ. evañca pana, bhikkhave, bhikkhuniyo imaṁ sikkhāpadaṁ uddisantu --

1230. “yā pana bhikkhunī agilānā sappiṁ viññāpetvā bhuñjeyya, paṭidesetabbaṁ tāya bhikkhuniyā -- `gārayhaṁ, ayye, dhammaṁ āpajjiṁ asappāyaṁ pāṭidesanīyaṁ taṁ paṭidesemī” 'ti.

1231. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

agilānā nāma yassā vinā sappinā phāsu hoti.

gilānā nāma yassā vinā sappinā na phāsu hoti.

sappi nāma gosappi vā ajikāsappi vā mahiṁsasappi vā. yesaṁ maṁsaṁ kappati tesaṁ sappi.

agilānā attano atthāya viññāpeti, payoge dukkaṭaṁ. paṭilābhena “bhuñjissāmī” ti paṭiggaṇhāti, āpatti dukkaṭassa. ajjhohāre ajjhohāre āpatti pāṭidesanīyassa.

1232. agilānā agilānasaññā sappiṁ viññāpetvā bhuñjati, āpatti pāṭidesanīyassa. agilānā vematikā sappiṁ viññāpetvā bhuñjati, āpatti pāṭidesanīyassa. agilānā gilānasaññā sappiṁ viññāpetvā bhuñjati, āpatti pāṭidesanīyassa.

gilānā agilānasaññā, āpatti dukkaṭassa. gilānā vematikā, āpatti dukkaṭassa. gilānā gilānasaññā, anāpatti.

1233. anāpatti gilānāya, gilānā hutvā viññāpetvā agilānā bhuñjati, gilānāya sesakaṁ bhuñjati, ñātakānaṁ pavāritānaṁ, aññassatthāya, attano dhanena, ummattikāya, ādikammikāyāti.

paṭhamapāṭidesanīyasikkhāpadaṁ niṭṭhitaṁ.

2. dutiyādipāṭidesanīyasikkhāpadāni

1234. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo telaṁ viññāpetvā bhuñjanti ...pe0 ... madhuṁ viññāpetvā bhuñjanti ...pe0 ... phāṇitaṁ viññāpetvā bhuñjanti ...pe0 ... macchaṁ viññāpetvā bhuñjanti ...pe0 ... maṁsaṁ viññāpetvā bhuñjanti ...pe0 ... khīraṁ viññāpetvā bhuñjanti ...pe0 ... dadhiṁ viññāpetvā bhuñjanti. manussā ujjhāyanti khiyyanti vipācenti -- “kathañhi nāma bhikkhuniyo dadhiṁ viññāpetvā bhuñjissanti! kassa sampannaṁ na manāpaṁ, kassa sāduṁ na ruccatī” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo dadhiṁ viññāpetvā bhuñjissantī” ti ...pe0 ... saccaṁ kira, bhikkhave, chabbaggiyā bhikkhuniyo dadhiṁ viññāpetvā bhuñjantīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo dadhiṁ viññāpetvā bhuñjissanti! netaṁ, bhikkhave, appasannānaṁ vā pasādāya ...pe0 ... evañca pana bhikkhave, bhikkhuniyo imaṁ sikkhāpadaṁ uddisantu --

“yā pana bhikkhunī dadhiṁ viññāpetvā bhuñjeyya, paṭidesetabbaṁ tāya bhikkhuniyā -- `gārayhaṁ, ayye, dhammaṁ āpajjiṁ asappāyaṁ pāṭidesanīyaṁ, taṁ paṭidesemī” 'ti.

evañcidaṁ bhagavatā bhikkhunīnaṁ sikkhāpadaṁ paññattaṁ hoti.

1235. tena kho pana samayena bhikkhuniyo gilānā honti. gilānapucchikā bhikkhuniyo gilānā bhikkhuniyo etadavocuṁ -- “kacci, ayye, khamanīyaṁ, kacci yāpanīyan”-ti? “pubbe mayaṁ, ayye, dadhiṁ viññāpetvā bhuñjimhā, tena no phāsu hoti, idāni pana “bhagavatā paṭikkhittan”-ti kukkuccāyantā na viññāpema, tena no na phāsu hotī” ti ...pe0 ... bhagavato etamatthaṁ ārocesuṁ ...pe0 ... anujānāmi, bhikkhave, gilānāya bhikkhuniyā dadhiṁ viññāpetvā bhuñjituṁ. evañca pana, bhikkhave, bhikkhuniyo imaṁ sikkhāpadaṁ uddisantu --

1236. “yā pana bhikkhunī agilānā (telaṁ ...pe0 ... madhuṁ ...pe0 ... phāṇitaṁ ...pe0 ... macchaṁ ...pe0 ... maṁsaṁ ...pe0 ... khīraṁ ...pe0 ...) dadhiṁ viññāpetvā bhuñjeyya, paṭidesetabbaṁ tāya bhikkhuniyā -- `gārayhaṁ, ayye, dhammaṁ āpajjiṁ asappāyaṁ pāṭidesanīyaṁ, taṁ paṭidesemī” 'ti.

1237. yā panāti yā yādisā ...pe0 ... bhikkhunīti ...pe0 ... ayaṁ imasmiṁ atthe adhippetā bhikkhunīti.

agilānā nāma yassā vinā dadhinā phāsu hoti.

gilānā nāma yassā vinā dadhinā na phāsu hoti.

telaṁ nāma tilatelaṁ sāsapatelaṁ madhukatelaṁ eraṇḍatelaṁ vasātelaṁ.

madhu nāma makkhikāmadhu. phāṇitaṁ nāma ucchumhā nibbattaṁ. maccho nāma odako vuccati. maṁsaṁ nāma yesaṁ maṁsaṁ kappati tesaṁ maṁsaṁ. khīraṁ nāma gokhīraṁ vā ajikākhīraṁ vā mahiṁsakhīraṁ vā yesaṁ maṁsaṁ kappati tesaṁ khīraṁ. dadhi nāma tesaññeva dadhi.

agilānā attano atthāya viññāpeti, payoge dukkaṭaṁ. paṭilābhena bhuñjissāmīti paṭiggaṇhāti, āpatti dukkaṭassa. ajjhohāre ajjhohāre āpatti pāṭidesanīyassa.

1238. agilānā agilānasaññā dadhiṁ viññāpetvā bhuñjati, āpatti pāṭidesanīyassa. agilānā vematikā dadhiṁ viññāpetvā bhuñjati, āpatti pāṭidesanīyassa. agilānā gilānasaññā dadhiṁ viññāpetvā bhuñjati, āpatti pāṭidesanīyassa.

gilānā agilānasaññā, āpatti dukkaṭassa. gilānā vematikā, āpatti dukkaṭassa. gilānā gilānasaññā anāpatti.

1239. anāpatti gilānāya, gilānā hutvā viññāpetvā agilānā bhuñjati, gilānāya sesakaṁ bhuñjati, ñātakānaṁ pavāritānaṁ, aññassatthāya, attano dhanena, ummattikāya, ādikammikāyāti.

aṭṭhamapāṭidesanīyasikkhāpadaṁ niṭṭhitaṁ.

uddiṭṭhā kho, ayyāyo, aṭṭha pāṭidesanīyā dhammā. tatthāyyāyo pucchāmi -- “kaccittha parisuddhā” ? dutiyampi pucchāmi -- “kaccittha parisuddhā” ? tatiyampi pucchāmi -- “kaccittha parisuddhā” ? parisuddhetthāyyāyo, tasmā tuṇhī, evametaṁ dhārayāmīti.

bhikkhunivibhaṅge pāṭidesanīyakaṇḍaṁ niṭṭhitaṁ.

6. sekhiyakaṇḍaṁ (bhikkhunīvibhaṅgo)

1. parimaṇḍalavaggo

ime kho panāyyāyo sekhiyā

dhammā uddesaṁ āgacchanti.

1240. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo puratopi pacchatopi olambentī nivāsenti. manussā ujjhāyanti khiyyanti vipācenti -- “kathañhi nāma bhikkhuniyo puratopi pacchatopi olambentī nivāsessanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma chabbaggiyā bhikkhuniyo puratopi pacchatopi olambentī nivāsessantī” ti ...pe0 ... saccaṁ kira, bhikkhave, chabbaggiyā bhikkhuniyo puratopi pacchatopi olambentī nivāsentīti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo puratopi pacchatopi olambentī nivāsessanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

“parimaṇḍalaṁ nivāsessāmīti sikkhā karaṇīyā” ti.

parimaṇḍalaṁ nivāsetabbaṁ nābhimaṇḍalaṁ jāṇumaṇḍalaṁ paṭicchādentiyā. yā anādariyaṁ paṭicca purato vā pacchato vā olambentī nivāseti, āpatti dukkaṭassa.

anāpatti asañcicca, assatiyā, ajānantiyā, gilānāya, āpadāsu, ummattikāya, ādikammikāyāti ...pe0 ... (saṁkhittaṁ).

7. pādukavaggo

1241. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhuniyo udake uccārampi passāvampi kheḷampi karonti. manussā ujjhāyanti khiyyanti vipācenti -- “kathañhi nāma bhikkhuniyo udake uccārampi passāvampi kheḷampi karissanti, seyyathāpi gihiniyo kāmabhoginiyo” ti! assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. yā tā bhikkhuniyo appicchā, tā ujjhāyanti khiyyanti vipācenti -- “kathañhi nāma chabbaggiyā bhikkhuniyo udake uccārampi passāvampi kheḷampi karissantī” ti! atha kho bhikkhuniyo bhikkhūnaṁ etamatthaṁ ārocesuṁ. bhikkhū {ye te bhikkhū ...pe0 ... (?)} bhagavato etamatthaṁ ārocesuṁ. atha kho bhagavā ...pe0 ... bhikkhū paṭipucchi -- “saccaṁ kira, bhikkhave, chabbaggiyā bhikkhuniyo udake uccārampi passāvampi kheḷampi karontī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma, bhikkhave, chabbaggiyā bhikkhuniyo udake uccārampi passāvampi kheḷampi karissanti! netaṁ, bhikkhave, appasannānaṁ vā pasādāya ...pe0 ... evañca pana, bhikkhave, bhikkhuniyo imaṁ sikkhāpadaṁ uddisantu --

“na udake uccāraṁ vā passāvaṁ vā kheḷaṁ vā karissāmīti sikkhā karaṇīyā” ti.

evañcidaṁ bhagavatā bhikkhunīnaṁ sikkhāpadaṁ paññattaṁ hoti.

tena kho pana samayena gilānā bhikkhuniyo udake uccārampi passāvampi kheḷampi kātuṁ kukkuccāyanti. bhagavato etamatthaṁ ārocesuṁ ...pe0 ... anujānāmi, bhikkhave, gilānāya bhikkhuniyā udake uccārampi passāvampi kheḷampi kātuṁ. evañca pana, bhikkhave, bhikkhuniyo imaṁ sikkhāpadaṁ uddisantu --

“na udake agilānā uccāraṁ vā passāvaṁ vā kheḷaṁ vā karissāmīti sikkhā karaṇīyā” ti.

na udake agilānāya uccāro vā passāvo vā kheḷo vā kātabbo. yā anādariyaṁ paṭicca udake agilānā uccāraṁ vā passāvaṁ vā kheḷaṁ vā karoti, āpatti dukkaṭassa.

anāpatti asañcicca, assatiyā, ajānantiyā, gilānāya, thale kato udakaṁ ottharati, āpadāsu, ummattikāya, khittacittāya, vedanāṭṭāya, ādikammikāyāti.

pannarasamasikkhāpadaṁ niṭṭhitaṁ.

pādukavaggo sattamo.

uddiṭṭhā kho, ayyāyo, sekhiyā dhammā. tatthāyyāyo pucchāmi -- “kaccittha parisuddhā” ? dutiyampi pucchāmi -- “kaccittha parisuddhā” ? tatiyampi pucchāmi -- “kaccittha parisuddhā” ? parisuddhetthāyyāyo, tasmā tuṇhī, evametaṁ dhārayāmīti.

sekhiyakaṇḍaṁ niṭṭhitaṁ.

7. adhikaraṇasamathā (bhikkhunīvibhaṅgo)

ime kho panāyyāyo satta adhikaraṇasamathā

dhammā uddesaṁ āgacchanti.

1242. uppannuppannānaṁ adhikaraṇānaṁ samathāya vūpasamāya sammukhāvinayo dātabbo, sativinayo dātabbo, amūḷhavinayo dātabbo, paṭiññāya kāretabbaṁ, yebhuyyasikā, tassapāpiyasikā, tiṇavatthārakoti.

uddiṭṭhā kho, ayyāyo, satta adhikaraṇasamathā dhammā. tatthāyyāyo pucchāmi -- “kaccittha parisuddhā” ? dutiyampi pucchāmi -- “kaccittha parisuddhā” ? tatiyampi pucchāmi -- “kaccittha parisuddhā” ? parisuddhetthāyyāyo, tasmā tuṇhī, evametaṁ dhārayāmīti.

adhikaraṇasamathā niṭṭhitā.

uddiṭṭhaṁ kho, ayyāyo, nidānaṁ. uddiṭṭhā aṭṭha pārājikā dhammā. uddiṭṭhā sattarasa saṅghādisesā dhammā. uddiṭṭhā tiṁsa nissaggiyā pācittiyā dhammā. uddiṭṭhā chasaṭṭhisatā pācittiyā dhammā. uddiṭṭhā aṭṭha pāṭidesanīyā dhammā. uddiṭṭhā sekhiyā dhammā. uddiṭṭhā satta adhikaraṇasamathā dhammā. ettakaṁ tassa bhagavato suttāgataṁ suttapariyāpannaṁ anvaddhamāsaṁ uddesaṁ āgacchati. tattha sabbāheva samaggāhi sammodamānāhi avivadamānāhi sikkhitabbanti.

bhikkhunivibhaṅgo niṭṭhito.

pācittiyapāḷi niṭṭhitā.

