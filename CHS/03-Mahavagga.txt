.. namo tassa bhagavato arahato sammāsambuddhassa..

vinayapiṭake

mahāvaggapāḷi

1. mahākhandhako

1. bodhikathā

1. {udā0 1 ādayo} tena samayena buddho bhagavā uruvelāyaṁ viharati najjā nerañjarāya tīre bodhirukkhamūle paṭhamābhisambuddho. atha kho bhagavā bodhirukkhamūle sattāhaṁ ekapallaṅkena nisīdi vimuttisukhapaṭisaṁvedī {vimuttisukhaṁ paṭisaṁvedī (ka0)}. atha kho bhagavā rattiyā paṭhamaṁ yāmaṁ paṭiccasamuppādaṁ anulomapaṭilomaṁ manasākāsi -- “avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti -- evametassa kevalassa dukkhakkhandhassa samudayo hoti. “avijjāyatveva asesavirāganirodhā saṅkhāranirodho, saṅkhāranirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho, saḷāyatananirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṁ sokaparidevadukkhadomanassupāyāsā nirujjhanti -- evametassa kevalassa dukkhakkhandhassa nirodho hotī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yadā have pātubhavanti dhammā.

ātāpino jhāyato brāhmaṇassa.

athassa kaṅkhā vapayanti sabbā.

yato pajānāti sahetudhamman”-ti..

2. {udā0 2} atha kho bhagavā rattiyā majjhimaṁ yāmaṁ paṭiccasamuppādaṁ anulomapaṭilomaṁ manasākāsi -- “avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ ...pe0 ... evametassa kevalassa dukkhakkhandhassa samudayo hotī ...pe0 ... nirodho hotī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yadā have pātubhavanti dhammā.

ātāpino jhāyato brāhmaṇassa.

athassa kaṅkhā vapayanti sabbā.

yato khayaṁ paccayānaṁ avedī” ti..

3. {udā0 3} atha kho bhagavā rattiyā pacchimaṁ yāmaṁ paṭiccasamuppādaṁ anulomapaṭilomaṁ manasākāsi -- “avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ ...pe0 ... evametassa kevalassa dukkhakkhandhassa samudayo hoti ...pe0 ... nirodho hotī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yadā have pātubhavanti dhammā.

ātāpino jhāyato brāhmaṇassa.

vidhūpayaṁ tiṭṭhati mārasenaṁ.

sūriyova {suriyova (sī0 syā0 kaṁ0)} obhāsayamantalikkhan”-ti..

bodhikathā niṭṭhitā.

2. ajapālakathā

4. {udā0 4} atha kho bhagavā sattāhassa accayena tamhā samādhimhā vuṭṭhahitvā bodhirukkhamūlā yena ajapālanigrodho tenupasaṅkami, upasaṅkamitvā ajapālanigrodhamūle sattāhaṁ ekapallaṅkena nisīdi vimuttisukhapaṭisaṁvedī. atha kho aññataro huṁhuṅkajātiko brāhmaṇo yena bhagavā tenupasaṅkami. upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. ekamantaṁ ṭhito kho so brāhmaṇo bhagavantaṁ etadavoca -- “kittāvatā nu kho, bho gotama, brāhmaṇo hoti, katame ca pana brāhmaṇakaraṇā {brāhmaṇakārakā (ka0) brāhmaṇakarāṇā (?)} dhammā” ti? atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

{netti0 103} yo brāhmaṇo bāhitapāpadhammo.

nihuṁhuṅko nikkasāvo yatatto.

vedantagū vusitabrahmacariyo.

dhammena so brahmavādaṁ vadeyya.

yassussadā natthi kuhiñci loke” ti..

ajapālakathā niṭṭhitā.

3. mucalindakathā

5. {udā0 11} atha kho bhagavā sattāhassa accayena tamhā samādhimhā vuṭṭhahitvā ajapālanigrodhamūlā yena mucalindo tenupasaṅkami, upasaṅkamitvā mucalindamūle sattāhaṁ ekapallaṅkena nisīdi vimuttisukhapaṭisaṁvedī. tena kho pana samayena mahā akālamegho udapādi, sattāhavaddalikā sītavātaduddinī. atha kho mucalindo nāgarājā sakabhavanā nikkhamitvā bhagavato kāyaṁ sattakkhattuṁ bhogehi parikkhipitvā uparimuddhani mahantaṁ phaṇaṁ karitvā aṭṭhāsi -- “mā bhagavantaṁ sītaṁ, mā bhagavantaṁ uṇhaṁ, mā bhagavantaṁ ḍaṁsamakasavātātapasarīsapasamphasso” ti { ...siriṁ sapa ... (sī0 syā0 kaṁ0)}. atha kho mucalindo nāgarājā sattāhassa accayena viddhaṁ vigatavalāhakaṁ devaṁ viditvā bhagavato kāyā bhoge viniveṭhetvā sakavaṇṇaṁ paṭisaṁharitvā māṇavakavaṇṇaṁ abhinimminitvā bhagavato purato aṭṭhāsi pañjaliko bhagavantaṁ namassamāno. atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

{kathā0 338 kathāvatthupāḷiyampi}“sukho viveko tuṭṭhassa, sutadhammassa passato.

abyāpajjaṁ sukhaṁ loke, pāṇabhūtesu saṁyamo..

{kathā0 338 kathāvatthupāḷiyampi}“sukhā virāgatā loke, kāmānaṁ samatikkamo.

asmimānassa yo vinayo, etaṁ ve paramaṁ sukhan”-ti..

mucalindakathā niṭṭhitā.

4. rājāyatanakathā

6. atha kho bhagavā sattāhassa accayena tamhā samādhimhā vuṭṭhahitvā mucalindamūlā yena rājāyatanaṁ tenupasaṅkami, upasaṅkamitvā rājāyatanamūle sattāhaṁ ekapallaṅkena nisīdi vimuttisukhapaṭisaṁvedī. tena kho pana samayena tapussa {tapassu (sī0)} bhallikā vāṇijā ukkalā taṁ desaṁ addhānamaggappaṭipannā honti. atha kho tapussabhallikānaṁ vāṇijānaṁ ñātisālohitā devatā tapussabhallike vāṇije etadavoca -- “ayaṁ, mārisā, bhagavā rājāyatanamūle viharati paṭhamābhisambuddho; gacchatha taṁ bhagavantaṁ manthena ca madhupiṇḍikāya ca patimānetha; taṁ vo bhavissati dīgharattaṁ hitāya sukhāyā” ti. atha kho tapussabhallikā vāṇijā manthañca madhupiṇḍikañca ādāya yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ aṭṭhaṁsu. ekamantaṁ ṭhitā kho tapussabhallikā vāṇijā bhagavantaṁ etadavocuṁ -- “paṭiggaṇhātu no, bhante, bhagavā manthañca madhupiṇḍikañca, yaṁ amhākaṁ assa dīgharattaṁ hitāya sukhāyā” ti. atha kho bhagavato etadahosi -- “na kho tathāgatā hatthesu paṭiggaṇhanti. kimhi nu kho ahaṁ paṭiggaṇheyyaṁ manthañca madhupiṇḍikañcā” ti? atha kho cattāro mahārājāno bhagavato cetasā cetoparivitakkamaññāya catuddisā cattāro selamaye patte bhagavato upanāmesuṁ -- “idha, bhante, bhagavā paṭiggaṇhātu manthañca madhupiṇḍikañcā” ti. paṭiggahesi bhagavā paccagghe selamaye patte manthañca madhupiṇḍikañca, paṭiggahetvā paribhuñji. atha kho tapussabhallikā vāṇijā bhagavantaṁ onītapattapāṇiṁ viditvā bhagavato pādesu sirasā nipatitvā bhagavantaṁ (onītapattapāṇiṁ viditvā bhagavato pādesu sirasā nipatitvā bhagavantaṁ) {( ) sī0 syā0 potthakesu natthi} etadavocuṁ -- “ete mayaṁ, bhante, bhagavantaṁ saraṇaṁ gacchāma dhammañca, upāsake no bhagavā dhāretu ajjatagge pāṇupete saraṇaṁ gate” ti. te ca loke paṭhamaṁ upāsakā ahesuṁ dvevācikā.

rājāyatanakathā niṭṭhitā.

5. brahmayācanakathā

7. {ayaṁ brahmayācanakathā dī0 ni0 2.64 ādayo; ma0 ni0 1.281 ādayo; ma0 ni0 2.336 ādayo; saṁ0 ni0 1.172 ādayo} atha kho bhagavā sattāhassa accayena tamhā samādhimhā vuṭṭhahitvā rājāyatanamūlā yena ajapālanigrodho tenupasaṅkami. tatra sudaṁ bhagavā ajapālanigrodhamūle viharati. atha kho bhagavato rahogatassa paṭisallīnassa evaṁ cetaso parivitakko udapādi -- “adhigato kho myāyaṁ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo. ālayarāmā kho panāyaṁ pajā ālayaratā ālayasammuditā. ālayarāmāya kho pana pajāya ālayaratāya ālayasammuditāya duddasaṁ idaṁ ṭhānaṁ yadidaṁ idappaccayatāpaaccasamuppādo; idampi kho ṭhānaṁ sududdasaṁ yadidaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. ahañceva kho pana dhammaṁ deseyyaṁ, pare ca me na ājāneyyuṁ, so mamassa kilamatho, sā mamassa vihesā” ti. apissu bhagavantaṁ imā anacchariyā gāthāyo paṭibhaṁsu pubbe assutapubbā --

“kicchena me adhigataṁ, halaṁ dāni pakāsituṁ.

rāgadosaparetehi, nāyaṁ dhammo susambudho..

“paṭisotagāmiṁ nipuṇaṁ, gambhīraṁ duddasaṁ aṇuṁ.

rāgarattā na dakkhanti, tamokhandhena āvuṭā {āvaṭā (sī0)}” ti..

itiha bhagavato paṭisañcikkhato appossukkatāya cittaṁ namati, no dhammadesanāya.

8. atha kho brahmuno sahampatissa bhagavato cetasā cetoparivitakkamaññāya etadahosi -- “nassati vata bho loko, vinassati vata bho loko, yatra hi nāma tathāgatassa arahato sammāsambuddhassa appossukkatāya cittaṁ namati {namissati (?)}, no dhammadesanāyā” ti. atha kho brahmā sahampati -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya evameva -- brahmaloke antarahito bhagavato purato pāturahosi. atha kho brahmā sahampati ekaṁsaṁ uttarāsaṅgaṁ karitvā dakkhiṇajāṇumaṇḍalaṁ pathaviyaṁ nihantvā yena bhagavā tenañjaliṁ paṇāmetvā bhagavantaṁ etadavoca -- “desetu, bhante, bhagavā dhammaṁ, desetu sugato dhammaṁ. santi sattā apparajakkhajātikā, assavanatā dhammassa parihāyanti, bhavissanti dhammassa aññātāro” ti. idamavoca brahmā sahampati, idaṁ vatvāna athāparaṁ etadavoca --

“pāturahosi magadhesu pubbe.

dhammo asuddho samalehi cintito.

apāpuretaṁ {avāpuretaṁ (sī0)} amatassa dvāraṁ.

suṇantu dhammaṁ vimalenānubuddhaṁ..

“sele yathā pabbatamuddhaniṭṭhito.

yathāpi passe janataṁ samantato.

tathūpamaṁ dhammamayaṁ sumedha.

pāsādamāruyha samantacakkhu.

sokāvatiṇṇaṁ janatamapetasoko.

avekkhassu jātijarābhibhūtaṁ..

“uṭṭhehi vīra vijitasaṅgāma.

satthavāha aṇaṇa {anaṇa (ka0)} vicara loke.

desassu {desetu (ka0)} bhagavā dhammaṁ.

aññātāro bhavissantī” ti..

{[ ] sī0 syā0 potthakesu natthi, mūlapaṇṇāsakesu pāsarāsisutthe brahmayācanā sakiṁ yeva āgatā} [ evaṁ vutte bhagavā brahmānaṁ sahampatiṁ etadavoca -- “mayhampi kho, brahme, etadahosi -- `adhigato kho myāyaṁ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo. ālayarāmā kho panāyaṁ pajā ālayaratā ālayasammuditā. ālayarāmāya kho pana pajāya ālayaratāya ālayasammuditāya duddasaṁ idaṁ ṭhānaṁ yadidaṁ idappaccayatāpaṭiccasamuppādo; idampi kho ṭhānaṁ sududdasaṁ yadidaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. ahañceva kho pana dhammaṁ deseyyaṁ, pare ca me na ājāneyyuṁ, so mamassa kilamatho, sā mamassa vihesā'ti. apissu maṁ, brahme, imā anacchariyā gāthāyo paṭibhaṁsu pubbe assutapubbā --

`kicchena me adhigataṁ, halaṁ dāni pakāsituṁ.

rāgadosaparetehi, nāyaṁ dhammo susambudho..

`paṭisotagāmiṁ nipuṇaṁ, gambhīraṁ duddasaṁ aṇuṁ.

rāgarattā na dakkhanti, tamokhandhena āvuṭā'ti..

itiha me, brahme, paṭisañcikkhato appossukkatāya cittaṁ namati no dhammadesanāyā” ti.

dutiyampi kho brahmā sahampati bhagavantaṁ etadavoca -- “desetu, bhante, bhagavā dhammaṁ, desetu sugato dhammaṁ; santi sattā apparajakkhajātikā, assavanatā dhammassa parihāyanti, bhavissanti dhammassa aññātāro” ti. idamavoca brahmā sahampati, idaṁ vatvāna athāparaṁ etadavoca --

“pāturahosi magadhesu pubbe.

dhammo asuddho samalehi cintito.

apāpuretaṁ amatassa dvāraṁ.

suṇantu dhammaṁ vimalenānubuddhaṁ..

“sele yathā pabbatamuddhaniṭṭhito.

yathāpi passe janataṁ samantato.

tathūpamaṁ dhammamayaṁ sumedha.

pāsādamāruyha samantacakkhu.

sokāvatiṇṇaṁ janatamapetasoko.

avekkhassu jātijarābhibhūtaṁ..

“uṭṭhehi vīra vijitasaṅgāma.

satthavāha aṇaṇa vicara loke.

desassu bhagavā dhammaṁ.

aññātāro bhavissantī” ti..

dutiyampi kho bhagavā brahmānaṁ sahampatiṁ etadavoca -- “mayhampi kho, brahme, etadahosi -- `adhigato kho myāyaṁ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo. ālayarāmā kho panāyaṁ pajā ālayaratā ālayasammuditā. ālayarāmāya kho pana pajāya ālayaratāya ālayasammuditāya duddasaṁ idaṁ ṭhānaṁ yadidaṁ idappaccayatāpaṭiccasamuppādo; idampi kho ṭhānaṁ sududdasaṁ yadidaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. ahañceva kho pana dhammaṁ deseyyaṁ, pare ca me na ājāneyyuṁ, so mamassa kilamatho, sā mamassa vihesā'ti. apissu maṁ, brahme, imā anacchariyā gāthāyo paṭibhaṁsu pubbe assutapubbā --

`kicchena me adhigataṁ, halaṁ dāni pakāsituṁ.

rāgadosaparetehi, nāyaṁ dhammo susambudho..

`paṭisotagāmiṁ nipuṇaṁ, gambhīraṁ duddasaṁ aṇuṁ.

rāgarattā na dakkhanti, tamokhandhena āvuṭā'ti..

itiha me, brahme, paṭisañcikkhato appossukkatāya cittaṁ namati, no dhammadesanāyā” ti.

tatiyampi kho brahmā sahampati bhagavantaṁ etadavoca -- “desetu, bhante, bhagavā dhammaṁ, desetu sugato dhammaṁ. santi sattā apparajakkhajātikā, assavanatā dhammassa parihāyanti, bhavissanti dhammassa aññātāro” ti. idamavoca brahmā sahampati, idaṁ vatvāna athāparaṁ etadavoca --

“pāturahosi magadhesu pubbe.

dhammo asuddho samalehi cintito.

apāpuretaṁ amatassa dvāraṁ.

suṇantu dhammaṁ vimalenānubuddhaṁ..

“sele yathā pabbatamuddhaniṭṭhito.

yathāpi passe janataṁ samantato.

tathūpamaṁ dhammamayaṁ sumedha.

pāsādamāruyha samantacakkhu.

sokāvatiṇṇaṁ janatamapetasoko.

avekkhassu jātijarābhibhūtaṁ..

“uṭṭhehi vīra vijitasaṅgāma.

satthavāha aṇaṇa vicara loke.

desassu bhagavā dhammaṁ.

aññātāro bhavissantī” ti..

9. atha kho bhagavā brahmuno ca ajjhesanaṁ viditvā sattesu ca kāruññataṁ paṭicca buddhacakkhunā lokaṁ volokesi. addasā kho bhagavā buddhacakkhunā lokaṁ volokento satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye, appekacce paralokavajjabhayadassāvine {dassāvino (sī0 syā0 kaṁ0)} viharante, appekacce na paralokavajjabhayadassāvine viharante. seyyathāpi nāma uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakānuggatāni anto nimuggaposīni, appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni samodakaṁ ṭhitāni, appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakaṁ accuggamma ṭhitāni {tiṭṭhanti (sī0 syā0)} anupalittāni udakena, evamevaṁ bhagavā buddhacakkhunā lokaṁ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye, appekacce paralokavajjabhayadassāvine viharante, appekacce na paralokavajjabhayadassāvine viharante; disvāna brahmānaṁ sahampatiṁ gāthāya paccabhāsi --

“apārutā tesaṁ amatassa dvārā.

ye sotavanto pamuñcantu saddhaṁ.

vihiṁsasaññī paguṇaṁ na bhāsiṁ.

dhammaṁ paṇītaṁ manujesu brahme” ti..

atha kho brahmā sahampati “katāvakāso khomhi bhagavatā dhammadesanāyā” ti bhagavantaṁ abhivādetvā padakkhiṇaṁ katvā tatthevantaradhāyi.

brahmayācanakathā niṭṭhitā.

6. pañcavaggiyakathā

10. {ma0 ni0 1.284 ādayo; ma0 ni0 2.339 ādayo} atha kho bhagavato etadahosi -- “kassa nu kho ahaṁ paṭhamaṁ dhammaṁ deseyyaṁ? ko imaṁ dhammaṁ khippameva ājānissatī” ti? atha kho bhagavato etadahosi -- “ayaṁ kho āḷāro kālāmo paṇḍito byatto medhāvī dīgharattaṁ apparajakkhajātiko; yaṁnūnāhaṁ āḷārassa kālāmassa paṭhamaṁ dhammaṁ deseyyaṁ, so imaṁ dhammaṁ khippameva ājānissatī” ti. atha kho antarahitā devatā bhagavato ārocesi -- “sattāhakālaṅkato, bhante, āḷāro kālāmo” ti. bhagavatopi kho ñāṇaṁ udapādi -- “sattāhakālaṅkato āḷāro kālāmo” ti. atha kho bhagavato etadahosi -- “mahājāniyo kho āḷāro kālāmo; sace hi so imaṁ dhammaṁ suṇeyya, khippameva ājāneyyā” ti. atha kho bhagavato etadahosi -- “kassa nu kho ahaṁ paṭhamaṁ dhammaṁ deseyyaṁ? ko imaṁ dhammaṁ khippameva ājānissatī” ti? atha kho bhagavato etadahosi -- “ayaṁ kho udako {uddako (sī0 syā0)} rāmaputto paṇḍito byatto medhāvī dīgharattaṁ apparajakkhajātiko; yaṁnūnāhaṁ udakassa rāmaputtassa paṭhamaṁ dhammaṁ deseyyaṁ, so imaṁ dhammaṁ khippameva ājānissatī” ti. atha kho antarahitā devatā bhagavato ārocesi -- “abhidosakālaṅkato, bhante, udako rāmaputto” ti. bhagavatopi kho ñāṇaṁ udapādi -- “abhidosakālaṅkato udako rāmaputto” ti. atha kho bhagavato etadahosi -- “mahājāniyo kho udako rāmaputto; sace hi so imaṁ dhammaṁ suṇeyya, khippameva ājāneyyā” ti

atha kho bhagavato etadahosi -- “kassa nu kho ahaṁ paṭhamaṁ dhammaṁ deseyyaṁ? ko imaṁ dhammaṁ khippameva ājānissatī” ti? atha kho bhagavato etadahosi -- “bahukārā kho me pañcavaggiyā bhikkhū, ye maṁ padhānapahitattaṁ upaṭṭhahiṁsu; yaṁnūnāhaṁ pañcavaggiyānaṁ bhikkhūnaṁ paṭhamaṁ dhammaṁ deseyyan”-ti. atha kho bhagavato etadahosi -- “kahaṁ nu kho etarahi pañcavaggiyā bhikkhū viharantī” ti? addasā kho bhagavā dibbena cakkhunā visuddhena atikkantamānusakena pañcavaggiye bhikkhū bārāṇasiyaṁ viharante isipatane migadāye. atha kho bhagavā uruvelāyaṁ yathābhirantaṁ viharitvā yena bārāṇasī tena cārikaṁ pakkāmi.

11. addasā kho upako ājīvako bhagavantaṁ antarā ca gayaṁ antarā ca bodhiṁ addhānamaggappaṭipannaṁ, disvāna bhagavantaṁ etadavoca -- “vippasannāni kho te, āvuso, indriyāni, parisuddho chavivaṇṇo pariyodāto. kaṁsi tvaṁ, āvuso, uddissa pabbajito? ko vā te satthā? kassa vā tvaṁ dhammaṁ rocesī” ti? evaṁ vutte bhagavā upakaṁ ājīvakaṁ gāthāhi ajjhabhāsi --

{dha0 pa0 353; kathā0 405} “sabbābhibhū sabbavidūhamasmi,

sabbesu dhammesu anūpalitto.

sabbañjaho taṇhākkhaye vimutto,

sayaṁ abhiññāya kamuddiseyyaṁ..

{mi0 pa0 4.5.11 milindapañhepi; kathā0 405} “na me ācariyo atthi, sadiso me na vijjati.

sadevakasmiṁ lokasmiṁ, natthi me paṭipuggalo..

{kathā0 405 kathāvatthupāḷiyampi} “ahañhi arahā loke, ahaṁ satthā anuttaro.

ekomhi sammāsambuddho, sītibhūtosmi nibbuto..

{kathā0 405 kathāvatthupāḷiyampi}“dhammacakkaṁ pavattetuṁ, gacchāmi kāsinaṁ puraṁ.

andhībhūtasmiṁ lokasmiṁ, āhañchaṁ {āhaññiṁ (ka0)} amatadundubhi” nti..

yathā kho tvaṁ, āvuso, paṭijānāsi, arahasi anantajinoti.

{kathā0 405 kathāvatthupāḷiyampi} “mādisā ve jinā honti, ye pattā āsavakkhayaṁ.

jitā me pāpakā dhammā, tasmāhamupaka {tasmāhamupakā (sī0)} jino” ti..

evaṁ vutte upako ājīvako hupeyyapāvusoti {huveyyapāvuso (sī0) huveyyāvuso (syā0)} vatvā sīsaṁ okampetvā ummaggaṁ gahetvā pakkāmi.

12. atha kho bhagavā anupubbena cārikaṁ caramāno yena bārāṇasī isipatanaṁ migadāyo, yena pañcavaggiyā bhikkhū tenupasaṅkami. addasaṁsu kho pañcavaggiyā bhikkhū bhagavantaṁ dūratova āgacchantaṁ; disvāna aññamaññaṁ katikaṁ {idaṁ padaṁ kesuci natthi} saṇṭhapesuṁ -- “ayaṁ, āvuso, samaṇo gotamo āgacchati, bāhulliko padhānavibbhanto āvatto bāhullāya. so neva abhivādetabbo, na paccuṭṭhātabbo, nāssa pattacīvaraṁ paṭiggahetabbaṁ; api ca kho āsanaṁ ṭhapetabbaṁ, sace so ākaṅkhissati nisīdissatī” ti. yathā yathā kho bhagavā pañcavaggiye bhikkhū upasaṅkamati, tathā tathā {tathā tathā te (sī0 syā0)} pañcavaggiyā bhikkhū nāsakkhiṁsu sakāya katikāya saṇṭhātuṁ. asaṇṭhahantā bhagavantaṁ paccuggantvā eko bhagavato pattacīvaraṁ paṭiggahesi, eko āsanaṁ paññapesi, eko pādodakaṁ, eko pādapīṭhaṁ, eko pādakaṭhalikaṁ upanikkhipi. nisīdi bhagavā paññatte āsane; nisajja kho bhagavā pāde pakkhālesi. apissu {api ca kho (pāsarāsisuttha)} bhagavantaṁ nāmena ca āvusovādena ca samudācaranti. evaṁ vutte bhagavā pañcavaggiye bhikkhū etadavoca -- “mā, bhikkhave, tathāgataṁ nāmena ca āvusovādena ca samudācaratha {samudācarittha (sī0 syā0)}. arahaṁ, bhikkhave, tathāgato sammāsambuddho, odahatha, bhikkhave, sotaṁ, amatamadhigataṁ, ahamanusāsāmi, ahaṁ dhammaṁ desemi. yathānusiṭṭhaṁ tathā paṭipajjamānā {yathānusiṭṭhaṁ paṭipajjamānā (syā0)} nacirasseva -- yassatthāya kulaputtā sammadeva agārasmā anagāriyaṁ pabbajanti tadanuttaraṁ -- brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharissathā” ti. evaṁ vutte pañcavaggiyā bhikkhū bhagavantaṁ etadavocuṁ -- “tāyapi kho tvaṁ, āvuso gotama, iriyāya {cariyāya (syā0)}, tāya paṭipadāya, tāya dukkarakārikāya nevajjhagā uttari manussadhammā {uttarimanussadhammaṁ (syā0 ka0)} alamariyañāṇadassanavisesaṁ, kiṁ pana tvaṁ etarahi, bāhulliko padhānavibbhanto āvatto bāhullāya, adhigamissasi uttari manussadhammā alamariyañāṇadassanavisesan”-ti? evaṁ vutte bhagavā pañcavaggiye bhikkhū etadavoca -- “na, bhikkhave, tathāgato bāhulliko, na padhānavibbhanto, na āvatto bāhullāya; arahaṁ, bhikkhave, tathāgato sammāsambuddho. odahatha, bhikkhave, sotaṁ, amatamadhigataṁ, ahamanusāsāmi, ahaṁ dhammaṁ desemi. yathānusiṭṭhaṁ tathā paṭipajjamānā nacirasseva -- yassatthāya kulaputtā sammadeva agārasmā anagāriyaṁ pabbajanti tadanuttaraṁ -- brahmacariyapariyosānaṁ diṭṭhevadhamme sayaṁ abhiññā sacchikatvā upasampajja viharissathā” ti. dutiyampi kho pañcavaggiyā bhikkhū bhagavantaṁ etadavocuṁ ...pe0 .... dutiyampi kho bhagavā pañcavaggiye bhikkhū etadavoca ...pe0 .... tatiyampi kho pañcavaggiyā bhikkhū bhagavantaṁ etadavocuṁ -- “tāyapi kho tvaṁ, āvuso gotama, iriyāya, tāya paṭipadāya, tāya dukkarakārikāya nevajjhagā uttari manussadhammā alamariyañāṇadassanavisesaṁ, kiṁ pana tvaṁ etarahi, bāhulliko padhānavibbhanto āvatto bāhullāya, adhigamissasi uttari manussadhammā alamariyañāṇadassanavisesan”-ti? evaṁ vutte bhagavā pañcavaggiye bhikkhū etadavoca -- “abhijānātha me no tumhe, bhikkhave, ito pubbe evarūpaṁ pabhāvitametan”-ti {bhāsitametanti (sī0 syā0 ka0) ṭīkāyo oloketabbā}? “nohetaṁ, bhante”. arahaṁ, bhikkhave, tathāgato sammāsambuddho, odahatha, bhikkhave, sotaṁ, amatamadhigataṁ, ahamanusāsāmi, ahaṁ dhammaṁ desemi. yathānusiṭṭhaṁ tathā paṭipajjamānā nacirasseva -- yassatthāya kulaputtā sammadeva agārasmā anagāriyaṁ pabbajanti tadanuttaraṁbrahmacariyapariyosānaṁ diṭṭhevadhamme sayaṁ abhiññā sacchikatvā upasampajja viharissathāti. asakkhi kho bhagavā pañcavaggiye bhikkhū saññāpetuṁ. atha kho pañcavaggiyā bhikkhū bhagavantaṁ sussūsiṁsu, sotaṁ odahiṁsu, aññā cittaṁ upaṭṭhāpesuṁ.

13. atha kho bhagavā pañcavaggiye bhikkhū āmantesi --

“{saṁ0 ni0 5.1081 ādayo} dveme, bhikkhave, antā pabbajitena na sevitabbā. katame dve {idaṁ padadvayaṁ sī0 syā0 potthakesu natthi}? yo cāyaṁ kāmesu kāmasukhallikānuyogo hīno gammo pothujjaniko anariyo anatthasaṁhito, yo cāyaṁ attakilamathānuyogo dukkho anariyo anatthasaṁhito. ete kho, bhikkhave, ubho ante anupagamma, majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati. katamā ca sā, bhikkhave, majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati? ayameva ariyo aṭṭhaṅgiko maggo, seyyathidaṁ -- sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. ayaṁ kho sā, bhikkhave, majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.

14. “idaṁ kho pana, bhikkhave, dukkhaṁ ariyasaccaṁ. jātipi dukkhā, jarāpi dukkhā, byādhipi dukkho, maraṇampi dukkhaṁ, appiyehi sampayogo dukkho, piyehi vippayogo dukkho, yampicchaṁ na labhati tampi dukkhaṁ. saṁkhittena, pañcupādānakkhandhā {pañcupādānakhandhāpi (ka)} dukkhā. “idaṁ kho pana, bhikkhave, dukkhasamudayaṁ {ettha “idaṁ dukkhaṁ ariyasaccanti ādīsu dukkhasamudayo dukkhanirodhoti vattabbe dukkhasamudayaṁ dukkhanirodhanti liṅgavipallāso tato” ti paṭisambhidāmaggaṭṭhakathāyaṁ vuttaṁ. visuddhimaggaṭīkāyaṁ pana uppādo bhayantipāṭhavaṇṇanāyaṁ “satipi dvinnaṁ padānaṁ samānādhikaraṇabhāve liṅgabhedo gahito, yathā dukkhasamudayo ariyasaccan”-ti vuttaṁ. tesu dukkhasamudayo ariyasaccan”-ti sakaliṅgikapāṭho “dukkhanirodhagāminī paṭipadā ariyasaccan”-ti pāḷiyā sameti.} ariyasaccaṁ -- yāyaṁ taṇhā ponobbhavikā {ponobhavikā (ka0)} nandīrāgasahagatā {nandirāgasahagatā (sī0 syā0)} tatratatrābhinandinī, seyyathidaṁ -- kāmataṇhā, bhavataṇhā, vibhavataṇhā.

“idaṁ kho pana, bhikkhave, dukkhanirodhaṁ ariyasaccaṁ -- yo tassā yeva taṇhāya asesavirāganirodho, cāgo, paṭinissaggo, mutti, anālayo. “idaṁ kho pana, bhikkhave, dukkhanirodhagāminī paṭipadā ariyasaccaṁ -- ayameva ariyo aṭṭhaṅgiko maggo, seyyathidaṁ -- sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.

15. “idaṁ dukkhaṁ ariyasaccanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. taṁ kho panidaṁ dukkhaṁ ariyasaccaṁ pariññeyyanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. taṁ kho panidaṁ dukkhaṁ ariyasaccaṁ pariññātanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.

“idaṁ dukkhasamudayaṁ ariyasaccanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. taṁ kho panidaṁ dukkhasamudayaṁ ariyasaccaṁ pahātabbanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. taṁ kho panidaṁ dukkhasamudayaṁ ariyasaccaṁ pahīnanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.

“idaṁ dukkhanirodhaṁ ariyasaccanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. taṁ kho panidaṁ dukkhanirodhaṁ ariyasaccaṁ sacchikātabbanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. taṁ kho panidaṁ dukkhanirodhaṁ ariyasaccaṁ sacchikatanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.

“idaṁ dukkhanirodhagāminī paṭipadā ariyasaccanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. taṁ kho panidaṁ dukkhanirodhagāminī paṭipadā ariyasaccaṁ bhāvetabbanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. taṁ kho panidaṁ dukkhanirodhagāminī paṭipadā ariyasaccaṁ bhāvitanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.

16. “yāvakīvañca me, bhikkhave, imesu catūsu ariyasaccesu evaṁ tiparivaṭṭaṁ dvādasākāraṁ yathābhūtaṁ ñāṇadassanaṁ na suvisuddhaṁ ahosi, neva tāvāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddhoti paccaññāsiṁ. yato ca kho me, bhikkhave, imesu catūsu ariyasaccesu evaṁ tiparivaṭṭaṁ dvādasākāraṁ yathābhūtaṁ ñāṇadassanaṁ suvisuddhaṁ ahosi, athāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddhoti {abhisambuddho (sī0 syā0)} paccaññāsiṁ. ñāṇañca pana me dassanaṁ udapādi -- akuppā me vimutti, ayamantimā jāti, natthi dāni punabbhavo” ti. idamavoca bhagavā attamanā pañcavaggiyā bhikkhū bhagavato bhāsitaṁ abhinandunti {idamavoca ...pe0 ... abhinanduntivākyaṁ sī0 syā0 potthakesu natthi}.

imasmiñca pana veyyākaraṇasmiṁ bhaññamāne āyasmato koṇḍaññassa virajaṁ vītamalaṁ dhammacakkhuṁ udapādi -- “yaṁ kiñci samudayadhammaṁ sabbaṁ taṁ nirodhadhamman”-ti.

17. pavattite ca pana bhagavatā dhammacakke, bhummā devā saddamanussāvesuṁ -- “etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ, appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmi” nti. bhummānaṁ devānaṁ saddaṁ sutvā cātumahārājikā devā saddamanussāvesuṁ ...pe0 ... cātumahārājikānaṁ devānaṁ saddaṁ sutvā tāvatiṁsā devā ...pe0 ... yāmā devā ...pe0 ... tusitā devā ...pe0 ... nimmānaratī devā ...pe0 ... paranimmitavasavattī devā ...pe0 ... brahmakāyikā devā saddamanussāvesuṁ -- “etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmi” nti. itiha, tena khaṇena, tena layena {tena layenāti padadvayaṁ sī0 syā0 potthakesu natthi} tena muhuttena yāva brahmalokā saddo abbhuggacchi. ayañca dasasahassilokadhātu saṁkampi sampakampi sampavedhi ; appamāṇo ca uḷāro obhāso loke pāturahosi, atikkamma devānaṁ devānubhāvaṁ. atha kho bhagavā imaṁ udānaṁ udānesi -- “aññāsi vata, bho koṇḍañño, aññāsi vata bho koṇḍañño” ti. iti hidaṁ āyasmato koṇḍaññassa `aññāsikoṇḍañño' tveva nāmaṁ ahosi.

18. atha kho āyasmā aññāsikoṇḍañño diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṁkatho vesārajjappatto aparappaccayo satthusāsane bhagavantaṁ etadavoca -- “labheyyāhaṁ, bhante, bhagavato santike pabbajjaṁ, labheyyaṁ upasampadan”-ti. “ehi bhikkhū” ti bhagavā avoca -- “svākkhāto dhammo, cara brahmacariyaṁ sammā dukkhassa antakiriyāyā” ti. sāva tassa āyasmato upasampadā ahosi.

19. atha kho bhagavā tadavasese bhikkhū dhammiyā kathāya ovadi anusāsi. atha kho āyasmato ca vappassa āyasmato ca bhaddiyassa bhagavatā dhammiyā kathāya ovadiyamānānaṁ anusāsiyamānānaṁ virajaṁ vītamalaṁ dhammacakkhuṁ udapādi -- yaṁ kiñci samudayadhammaṁ, sabbaṁ taṁ nirodhadhammanti.

te diṭṭhadhammā pattadhammā viditadhammā pariyogāḷhadhammā tiṇṇavicikicchā vigatakathaṁkathā vesārajjappattā aparappaccayā satthusāsane bhagavantaṁ etadavocuṁ -- “labheyyāma mayaṁ, bhante, bhagavato santike pabbajjaṁ, labheyyāma upasampadan”-ti. “etha bhikkhavo” ti bhagavā avoca -- “svākkhāto dhammo, caratha brahmacariyaṁ sammā dukkhassa antakiriyāyā” ti. sāva tesaṁ āyasmantānaṁ upasampadā ahosi.

atha kho bhagavā tadavasese bhikkhū nīhārabhatto dhammiyā kathāya ovadi anusāsi. yaṁ tayo bhikkhū piṇḍāya caritvā āharanti, tena chabbaggo yāpeti. atha kho āyasmato ca mahānāmassa āyasmato ca assajissa bhagavatā dhammiyā kathāya ovadiyamānānaṁ anusāsiyamānānaṁ virajaṁ vītamalaṁ dhammacakkhuṁ udapādi -- yaṁ kiñci samudayadhammaṁ, sabbaṁ taṁ nirodhadhammanti. te diṭṭhadhammā pattadhammā viditadhammā pariyogāḷhadhammā tiṇṇavicikicchā vigatakathaṁkathā vesārajjappattā aparappaccayā satthusāsane bhagavantaṁ etadavocuṁ -- “labheyyāma mayaṁ, bhante, bhagavato santike pabbajjaṁ, labheyyāma upasampadan”-ti. “etha bhikkhavo” ti bhagavā avoca -- “svākkhāto dhammo, caratha brahmacariyaṁ sammā dukkhassa antakiriyāyā” ti. sāva tesaṁ āyasmantānaṁ upasampadā ahosi.

20. atha kho bhagavā pañcavaggiye bhikkhū āmantesi --

{saṁ0 ni0 3.59 ādayo} “rūpaṁ, bhikkhave, anattā. rūpañca hidaṁ, bhikkhave, attā abhavissa, nayidaṁ rūpaṁ ābādhāya saṁvatteyya, labbhetha ca rūpe -- `evaṁ me rūpaṁ hotu, evaṁ me rūpaṁ mā ahosī'ti. yasmā ca kho, bhikkhave, rūpaṁ anattā, tasmā rūpaṁ ābādhāya saṁvattati, na ca labbhati rūpe -- `evaṁ me rūpaṁ hotu, evaṁ me rūpaṁ mā ahosī'ti. vedanā, anattā. vedanā ca hidaṁ, bhikkhave, attā abhavissa, nayidaṁ vedanā ābādhāya saṁvatteyya, labbhetha ca vedanāya -- `evaṁ me vedanā hotu, evaṁ me vedanā mā ahosī'ti. yasmā ca kho, bhikkhave, vedanā anattā, tasmā vedanā ābādhāya saṁvattati, na ca labbhati vedanāya -- `evaṁ me vedanā hotu, evaṁ me vedanā mā ahosī'ti. saññā, anattā. saññā ca hidaṁ, bhikkhave, attā abhavissa, nayidaṁ saññā ābādhāya saṁvatteyya, labbhetha ca saññāya -- `evaṁ me saññā hotu, evaṁ me saññā mā ahosī'ti. yasmā ca kho, bhikkhave, saññā anattā, tasmā saññā ābādhāya saṁvattati, na ca labbhati saññāya -- `evaṁ me saññā hotu, evaṁ me saññā mā ahosī'ti. saṅkhārā, anattā. saṅkhārā ca hidaṁ, bhikkhave, attā abhavissaṁsu, nayidaṁ {nayime (ka0)} saṅkhārā ābādhāya saṁvatteyyuṁ, labbhetha ca saṅkhāresu -- `evaṁ me saṅkhārā hontu, evaṁ me saṅkhārā mā ahesu'nti. yasmā ca kho, bhikkhave, saṅkhārā anattā, tasmā saṅkhārā ābādhāya saṁvattanti, na ca labbhati saṅkhāresu -- `evaṁ me saṅkhārā hontu, evaṁ me saṅkhārā mā ahesu'nti. viññāṇaṁ, anattā. viññāṇañca hidaṁ, bhikkhave, attā abhavissa, nayidaṁ viññāṇaṁ ābādhāya saṁvatteyya, labbhetha ca viññāṇe -- `evaṁ me viññāṇaṁ hotu, evaṁ me viññāṇaṁ mā ahosī'ti. yasmā ca kho, bhikkhave, viññāṇaṁ anattā, tasmā viññāṇaṁ ābādhāya saṁvattati, na ca labbhati viññāṇe -- `evaṁ me viññāṇaṁ hotu, evaṁ me viññāṇaṁ mā ahosī'ti.

21. “taṁ kiṁ maññatha, bhikkhave, rūpaṁ niccaṁ vā aniccaṁ vāti? aniccaṁ, bhante. yaṁ panāniccaṁ dukkhaṁ vā taṁ sukhaṁ vāti? dukkhaṁ, bhante. yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- etaṁ mama, esohamasmi, eso me attāti? no hetaṁ, bhante. vedanā niccā vā aniccā vāti? aniccā, bhante. yaṁ panāniccaṁ dukkhaṁ vā taṁ sukhaṁ vāti? dukkhaṁ, bhante. yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- etaṁ mama, esohamasmi, eso me attāti? no hetaṁ, bhante. saññā niccā vā aniccā vāti? aniccā, bhante. yaṁ panāniccaṁ dukkhaṁ vā taṁ sukhaṁ vāti? dukkhaṁ, bhante. yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- etaṁ mama, esohamasmi, eso me attāti? no hetaṁ, bhante. saṅkhārā niccā vā aniccā vāti? aniccā, bhante. yaṁ panāniccaṁ, dukkhaṁ vā taṁ sukhaṁ vāti? dukkhaṁ, bhante. yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- etaṁ mama, esohamasmi, eso me attāti? no hetaṁ, bhante. viññāṇaṁ niccaṁ vā aniccaṁ vāti? aniccaṁ, bhante. yaṁ panāniccaṁ, dukkhaṁ vā taṁ sukhaṁ vāti? dukkhaṁ, bhante. yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- etaṁ mama, esohamasmi, eso me attāti? no hetaṁ, bhante.

22. “tasmātiha, bhikkhave, yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre {yaṁ dūre vā (syā0)} santike vā, sabbaṁ rūpaṁ -- netaṁ mama, nesohamasmi, na meso attāti -- evametaṁ yathābhūtaṁ sammappaññāya daṭṭhabbaṁ. yā kāci vedanā atītānāgatapaccuppannā ajjhattaṁ vā bahiddhā vā oḷārikā vā sukhumā vā hīnā vā paṇītā vā yā dūre santike vā, sabbā vedanā -- netaṁ mama, nesohamasmi, na meso attāti -- evametaṁ yathābhūtaṁ sammappaññāya daṭṭhabbaṁ. yā kāci saññā atītānāgatapaccuppannā ajjhattaṁ vā bahiddhā vā oḷārikā vā sukhumā vā hīnā vā paṇītā vā yā dūre santike vā, sabbā saññā -- netaṁ mama, nesohamasmi, na meso attāti -- evametaṁ yathābhūtaṁ sammappaññāya daṭṭhabbaṁ. ye keci saṅkhārā atītānāgatapaccuppannā ajjhattaṁ vā bahiddhā vā oḷārikā vā sukhumā vā hīnā vā paṇītā vā ye dūre santike vā, sabbe saṅkhārā -- netaṁ mama, nesohamasmi, na meso attāti -- evametaṁ yathābhūtaṁ sammappaññāya daṭṭhabbaṁ. yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ viññāṇaṁ -- netaṁ mama, nesohamasmi, na meso attāti -- evametaṁ yathābhūtaṁ sammappaññāya daṭṭhabbaṁ.

23. “evaṁ passaṁ, bhikkhave, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati; nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti, `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti pajānātī” ti.

24. idamavoca bhagavā. attamanā pañcavaggiyā bhikkhū bhagavato bhāsitaṁ abhinandunti {abhinanduṁ (syā0)}. imasmiñca pana veyyākaraṇasmiṁ bhaññamāne pañcavaggiyānaṁ bhikkhūnaṁ anupādāya āsavehi cittāni vimucciṁsu. tena kho pana samayena cha loke arahanto honti.

pañcavaggiyakathā niṭṭhitā.

paṭhamabhāṇavāro.

7. pabbajjākathā

25. tena kho pana samayena bārāṇasiyaṁ yaso nāma kulaputto seṭṭhiputto sukhumālo hoti. tassa tayo pāsādā honti -- eko hemantiko, eko gimhiko, eko vassiko. so vassike pāsāde cattāro māse {vassike pāsāde vassike cattāro māse (sī0)} nippurisehi tūriyehi paricārayamāno na heṭṭhāpāsādaṁ orohati. atha kho yasassa kulaputtassa pañcahi kāmaguṇehi samappitassa samaṅgībhūtassa paricārayamānassa paṭikacceva {paṭigacceva (sī0)} niddā okkami, parijanassapi niddā okkami, sabbarattiyo ca telapadīpo jhāyati. atha kho yaso kulaputto paṭikacceva pabujjhitvā addasa sakaṁ parijanaṁ supantaṁ -- aññissā kacche vīṇaṁ, aññissā kaṇṭhe mudiṅgaṁ, aññissā kacche āḷambaraṁ, aññaṁ vikesikaṁ, aññaṁ vikkheḷikaṁ, aññā vippalapantiyo, hatthappattaṁ susānaṁ maññe. disvānassa ādīnavo pāturahosi, nibbidāya cittaṁ saṇṭhāsi. atha kho yaso kulaputto udānaṁ udānesi -- “upaddutaṁ vata bho, upassaṭṭhaṁ vata bho” ti.

atha kho yaso kulaputto suvaṇṇapādukāyo ārohitvā yena nivesanadvāraṁ tenupasaṅkami. amanussā dvāraṁ vivariṁsu -- mā yasassa kulaputtassa koci antarāyamakāsi agārasmā anagāriyaṁ pabbajjāyāti. atha kho yaso kulaputto yena nagaradvāraṁ tenupasaṅkami. amanussā dvāraṁ vivariṁsu -- mā yasassa kulaputtassa koci antarāyamakāsi agārasmā anagāriyaṁ pabbajjāyāti. atha kho yaso kulaputto yena isipatanaṁ migadāyo tenupasaṅkami.

26. tena kho pana samayena bhagavā rattiyā paccūsasamayaṁ paccuṭṭhāya ajjhokāse caṅkamati. addasā kho bhagavā yasaṁ kulaputtaṁ dūratova āgacchantaṁ, disvāna caṅkamā orohitvā paññatte āsane nisīdi. atha kho yaso kulaputto bhagavato avidūre udānaṁ udānesi -- “upaddutaṁ vata bho, upassaṭṭhaṁ vata bho” ti. atha kho bhagavā yasaṁ kulaputtaṁ etadavoca -- “idaṁ kho, yasa, anupaddutaṁ, idaṁ anupassaṭṭhaṁ. ehi yasa, nisīda, dhammaṁ te desessāmī” ti. atha kho yaso kulaputto -- idaṁ kira anupaddutaṁ, idaṁ anupassaṭṭhanti haṭṭho udaggo suvaṇṇapādukāhi orohitvā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnassa kho yasassa kulaputtassa bhagavā anupubbiṁ kathaṁ kathesi, seyyathidaṁ -- dānakathaṁ sīlakathaṁ saggakathaṁ, kāmānaṁ ādīnavaṁ okāraṁ saṁkilesaṁ, nekkhamme ānisaṁsaṁ pakāsesi. yadā bhagavā aññāsi yasaṁ kulaputtaṁ kallacittaṁ, muducittaṁ, vinīvaraṇacittaṁ, udaggacittaṁ, pasannacittaṁ, atha yā buddhānaṁ sāmukkaṁsikā dhammadesanā taṁ pakāsesi -- dukkhaṁ, samudayaṁ, nirodhaṁ, maggaṁ. seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya, evameva yasassa kulaputtassa tasmiṁyeva āsane virajaṁ vītamalaṁ dhammacakkhuṁ udapādi -- yaṁ kiñci samudayadhammaṁ, sabbaṁ taṁ nirodhadhammanti.

27. atha kho yasassa kulaputtassa mātā pāsādaṁ abhiruhitvā yasaṁ kulaputtaṁ apassantī yena seṭṭhi gahapati tenupasaṅkami, upasaṅkamitvā seṭṭhiṁ gahapatiṁ etadavoca -- “putto te, gahapati, yaso na dissatī” ti. atha kho seṭṭhi gahapati catuddisā assadūte uyyojetvā sāmaṁyeva yena isipatanaṁ migadāyo tenupasaṅkami. addasā kho seṭṭhi gahapati suvaṇṇapādukānaṁ nikkhepaṁ, disvāna taṁyeva anugamāsi {anugamā (sī0 syā0)}. addasā kho bhagavā seṭṭhiṁ gahapatiṁ dūratova āgacchantaṁ, disvāna bhagavato etadahosi -- “yaṁnūnāhaṁ tathārūpaṁ iddhābhisaṅkhāraṁ abhisaṅkhareyyaṁ yathā seṭṭhi gahapati idha nisinno idha nisinnaṁ yasaṁ kulaputtaṁ na passeyyā” ti. atha kho bhagavā tathārūpaṁ iddhābhisaṅkhāraṁ abhisaṅkharesi. atha kho seṭṭhi gahapati yena bhagavā tenupasaṅkami, upasaṅkamitvā bhagavantaṁ etadavoca -- “api, bhante, bhagavā yasaṁ kulaputtaṁ passeyyā” ti? tena hi, gahapati, nisīda, appeva nāma idha nisinno idha nisinnaṁ yasaṁ kulaputtaṁ passeyyāsīti. atha kho seṭṭhi gahapati -- idheva kirāhaṁ nisinno idha nisinnaṁ yasaṁ kulaputtaṁ passissāmīti haṭṭho udaggo bhagavantaṁ abhivādetvā ekamantaṁ nisīdi. ekamantaṁ nisinnassa kho seṭṭhissa gahapatissa bhagavā anupubbiṁ kathaṁ kathesi, seyyathidaṁ -- dānakathaṁ sīlakathaṁ saggakathaṁ, kāmānaṁ ādīnavaṁ okāraṁ saṁkilesaṁ, nekkhamme ānisaṁsaṁ pakāsesi. yadā bhagavā aññāsi seṭṭhiṁ gahapatiṁ kallacittaṁ, muducittaṁ, vinīvaraṇacittaṁ, udaggacittaṁ, pasannacittaṁ, atha yā buddhānaṁ sāmukkaṁsikā dhammadesanā, taṁ pakāsesi -- dukkhaṁ, samudayaṁ, nirodhaṁ, maggaṁ. seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya evameva seṭṭhissa gahapatissa tasmiṁyeva āsane virajaṁ vītamalaṁ dhammacakkhuṁ udapādi -- yaṁ kiñci samudayadhammaṁ, sabbaṁ taṁ nirodhadhammanti. atha kho seṭṭhi gahapati diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṁkatho vesārajjappatto aparappaccayo satthusāsane bhagavantaṁ etadavoca -- “abhikkantaṁ, bhante, abhikkantaṁ, bhante, seyyathāpi, bhante, nikkujjitaṁ {nikujjitaṁ (ka0)} vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya -- cakkhumanto rūpāni dakkhantīti -- evamevaṁ bhagavatā anekapariyāyena dhammo pakāsito. esāhaṁ, bhante, bhagavantaṁ saraṇaṁ gacchāmi, dhammañca, bhikkhusaṅghañca. upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”-ti. sova loke paṭhamaṁ upāsako ahosi tevāciko.

28. atha kho yasassa kulaputtassa pituno dhamme desiyamāne yathādiṭṭhaṁ yathāviditaṁ bhūmiṁ paccavekkhantassa anupādāya āsavehi cittaṁ vimucci. atha kho bhagavato etadahosi -- “yasassa kho kulaputtassa pituno dhamme desiyamāne yathādiṭṭhaṁ yathāviditaṁ bhūmiṁ paccavekkhantassa anupādāya āsavehi cittaṁ vimuttaṁ. abhabbo kho yaso kulaputto hīnāyāvattitvā kāme paribhuñjituṁ, seyyathāpi pubbe agārikabhūto; yaṁnūnāhaṁ taṁ iddhābhisaṅkhāraṁ paṭippassambheyyan”-ti. atha kho bhagavā taṁ iddhābhisaṅkhāraṁ paṭippassambhesi. addasā kho seṭṭhi gahapati yasaṁ kulaputtaṁ nisinnaṁ, disvāna yasaṁ kulaputtaṁ etadavoca -- “mātā te tāta, yasa, parideva {paridevī (ka0)} sokasamāpannā, dehi mātuyā jīvitan”-ti. atha kho yaso kulaputto bhagavantaṁ ullokesi. atha kho bhagavā seṭṭhiṁ gahapatiṁ etadavoca -- “taṁ kiṁ maññasi, gahapati, yassa sekkhena ñāṇena sekkhena dassanena dhammo diṭṭho vidito seyyathāpi tayā? tassa yathādiṭṭhaṁ yathāviditaṁ bhūmiṁ paccavekkhantassa anupādāya āsavehi cittaṁ vimuttaṁ. bhabbo nu kho so, gahapati, hīnāyāvattitvā kāme paribhuñjituṁ seyyathāpi pubbe agārikabhūto” ti? “no hetaṁ, bhante”. “yasassa kho, gahapati, kulaputtassa sekkhena ñāṇena sekkhena dassanena dhammo diṭṭho vidito seyyathāpi tayā. tassa yathādiṭṭhaṁ yathāviditaṁ bhūmiṁ paccavekkhantassa anupādāya āsavehi cittaṁ vimuttaṁ. abhabbo kho, gahapati, yaso kulaputto hīnāyāvattitvā kāme paribhuñjituṁ seyyathāpi pubbe agārikabhūto” ti. “lābhā, bhante, yasassa kulaputtassa, suladdhaṁ, bhante, yasassa kulaputtassa, yathā yasassa kulaputtassa anupādāya āsavehi cittaṁ vimuttaṁ. adhivāsetu me, bhante, bhagavā ajjatanāya bhattaṁ yasena kulaputtena pacchāsamaṇenā” ti. adhivāsesi bhagavā tuṇhībhāvena. atha kho seṭṭhi gahapati bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho yaso kulaputto acirapakkante seṭṭhimhi gahapatimhi bhagavantaṁ etadavoca -- “labheyyāhaṁ, bhante, bhagavato santike pabbajjaṁ, labheyyaṁ upasampadan”-ti. “ehi bhikkhū” ti bhagavā avoca -- “svākkhāto dhammo, cara brahmacariyaṁ sammā dukkhassa antakiriyāyā” ti. sāva tassa āyasmato upasampadā ahosi. tena kho pana samayena satta loke arahanto honti.

yasassa pabbajjā niṭṭhitā.

29. atha kho bhagavā pubbaṇhasamayaṁ nivāsetvā pattacīvaramādāya āyasmatā yasena pacchāsamaṇena yena seṭṭhissa gahapatissa nivesanaṁ tenupasaṅkami, upasaṅkamitvā paññatte āsane nisīdi. atha kho āyasmato yasassa mātā ca purāṇadutiyikā ca yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. tāsaṁ bhagavā anupubbiṁ kathaṁ kathesi, seyyathidaṁ -- dānakathaṁ sīlakathaṁ saggakathaṁ, kāmānaṁ ādīnavaṁ okāraṁ saṁkilesaṁ, nekkhamme ānisaṁsaṁ pakāsesi. yadā tā bhagavā aññāsi kallacittā, muducittā, vinīvaraṇacittā, udaggacittā, pasannacittā, atha yā buddhānaṁ sāmukkaṁsikā dhammadesanā taṁ pakāsesi -- dukkhaṁ, samudayaṁ, nirodhaṁ, maggaṁ. seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya, evameva tāsaṁ tasmiṁyeva āsane virajaṁ vītamalaṁ dhammacakkhuṁ udapādi -- yaṁ kiñci samudayadhammaṁ, sabbaṁ taṁ nirodhadhammanti. tā diṭṭhadhammā pattadhammā viditadhammā pariyogāḷhadhammā tiṇṇavicikicchā vigatakathaṁkathā vesārajjappattā aparappaccayā satthusāsane bhagavantaṁ etadavocuṁ -- “abhikkantaṁ, bhante, abhikkantaṁ, bhante ...pe0 ... etā mayaṁ, bhante, bhagavantaṁ saraṇaṁ gacchāma, dhammañca, bhikkhusaṅghañca. upāsikāyo no bhagavā dhāretu ajjatagge pāṇupetā saraṇaṁ gatā” ti. tā ca loke paṭhamaṁ upāsikā ahesuṁ tevācikā.

atha kho āyasmato yasassa mātā ca pitā ca purāṇadutiyikā ca bhagavantañca āyasmantañca yasaṁ paṇītena khādanīyena bhojanīyena sahatthā santappetvā sampavāretvā, bhagavantaṁ bhuttāviṁ onītapattapāṇiṁ, ekamantaṁ nisīdiṁsu. atha kho bhagavā āyasmato yasassa mātarañca pitarañca purāṇadutiyikañca dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.

30. assosuṁ kho āyasmato yasassa cattāro gihisahāyakā bārāṇasiyaṁ seṭṭhānuseṭṭhīnaṁ kulānaṁ puttā -- vimalo, subāhu, puṇṇaji, gavampati -- yaso kira kulaputto kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitoti. sutvāna nesaṁ etadahosi -- “na hi nūna so orako dhammavinayo, na sā orakā pabbajjā, yattha yaso kulaputto kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajito” ti. te {te cattāro janā (ka0)} yenāyasmā yaso tenupasaṅkamiṁsu, upasaṅkamitvā āyasmantaṁ yasaṁ abhivādetvā ekamantaṁ aṭṭhaṁsu. atha kho āyasmā yaso te cattāro gihisahāyake ādāya yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā yaso bhagavantaṁ etadavoca -- “ime me, bhante, cattāro gihisahāyakā bārāṇasiyaṁ seṭṭhānuseṭṭhīnaṁ kulānaṁ puttā -- vimalo, subāhu, puṇṇaji, gavampati. ime {ime cattāro (ka0)} bhagavā ovadatu anusāsatū” ti. tesaṁ bhagavā anupubbiṁ kathaṁ kathesi, seyyathidaṁ -- dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṁkilesaṁ nekkhamme ānisaṁsaṁ pakāsesi, yadā te bhagavā aññāsi kallacitte muducitte vinīvaraṇacitte udaggacitte pasannacitte, atha yā buddhānaṁ sāmukkaṁsikā dhammadesanā, taṁ pakāsesi dukkhaṁ samudayaṁ nirodhaṁ maggaṁ, seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya, evameva tesaṁ tasmiṁyeva āsane virajaṁ vītamalaṁ dhammacakkhuṁ udapādi “yaṁ kiñci samudayadhammaṁ, sabbaṁ taṁ nirodhadhamman”-ti. te diṭṭhadhammā pattadhammā viditadhammā pariyogāḷhadhammā tiṇṇavicikicchā vigatakathaṁkathā vesārajjappattā aparappaccayā satthusāsane bhagavantaṁ etadavocuṁ -- “labheyyāma mayaṁ, bhante, bhagavato santike pabbajjaṁ, labheyyāma upasampadan”-ti. “etha bhikkhavo” ti bhagavā avoca -- “svākkhāto dhammo, caratha brahmacariyaṁ sammā dukkhassa antakiriyāyā” ti. sāva tesaṁ āyasmantānaṁ upasampadā ahosi. atha kho bhagavā te bhikkhū dhammiyā kathāya ovadi anusāsi. tesaṁ bhagavatā dhammiyā kathāya ovadiyamānānaṁ anusāsiyamānānaṁ anupādāya āsavehi cittāni vimucciṁsu. tena kho pana samayena ekādasa loke arahanto honti.

catugihisahāyakapabbajjā niṭṭhitā.

31. assosuṁ kho āyasmato yasassa paññāsamattā gihisahāyakā jānapadā pubbānupubbakānaṁ kulānaṁ puttā -- yaso kira kulaputto kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitoti. sutvāna nesaṁ etadahosi -- “na hi nūna so orako dhammavinayo, na sā orakā pabbajjā, yattha yaso kulaputto kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajito” ti. te yenāyasmā yaso tenupasaṅkamiṁsu, upasaṅkamitvā āyasmantaṁ yasaṁ abhivādetvā ekamantaṁ aṭṭhaṁsu. atha kho āyasmā yaso te paññāsamatte gihisahāyake ādāya yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā yaso bhagavantaṁ etadavoca -- “ime me, bhante, paññāsamattā gihisahāyakā jānapadā pubbānupubbakānaṁ kulānaṁ puttā. ime bhagavā ovadatu anusāsatū” ti. tesaṁ bhagavā anupubbiṁ kathaṁ kathesi, seyyathidaṁ -- dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṁkilesaṁ nekkhamme ānisaṁsaṁ pakāsesi. yadā te bhagavā aññāsi kallacitte muducitte vinīvaraṇacitte udaggacitte pasannacitte, atha yā buddhānaṁ sāmukkaṁsikā dhammadesanā, taṁ pakāsesi dukkhaṁ samudayaṁ nirodhaṁ maggaṁ, seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya, evameva tesaṁ tasmiṁyeva āsane virajaṁ vītamalaṁ dhammacakkhuṁ udapādi yaṁ kiñci samudayadhammaṁ, sabbaṁ taṁ nirodhadhammanti. te diṭṭhadhammā pattadhammā viditadhammā pariyogāḷhadhammā tiṇṇavicikicchā vigatakathaṁkathā vesārajjappattā aparappaccayā satthusāsane bhagavantaṁ etadavocuṁ -- “labheyyāma mayaṁ, bhante, bhagavato santike pabbajjaṁ, labheyyāma upasampadan”-ti. “etha bhikkhavo” ti bhagavā avoca -- “svākkhāto dhammo, caratha brahmacariyaṁ sammā dukkhassa antakiriyāyā” ti. sāva tesaṁ āyasmantānaṁ upasampadā ahosi. atha kho bhagavā te bhikkhū dhammiyā kathāya ovadi anusāsi. tesaṁ bhagavatā dhammiyā kathāya ovadiyamānānaṁ anusāsiyamānānaṁ anupādāya āsavehi cittāni vimucciṁsu. tena kho pana samayena ekasaṭṭhi loke arahanto honti.

paññāsagihisahāyakapabbajjā niṭṭhitā.

niṭṭhitā ca pabbajjākathā.

8. mārakathā

32. atha kho bhagavā te bhikkhū āmantesi {saṁ0 ni0 1.141 mārasaṁyuttepi} -- “muttāhaṁ, bhikkhave, sabbapāsehi, ye dibbā ye ca mānusā. tumhepi, bhikkhave, muttā sabbapāsehi, ye dibbā ye ca mānusā. caratha, bhikkhave, cārikaṁ bahujanahitāya bahujanasukhāya lokānukampāya atthāya hitāya sukhāya devamanussānaṁ. mā ekena dve agamittha. desetha, bhikkhave, dhammaṁ ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsetha. santi sattā apparajakkhajātikā, assavanatā dhammassa parihāyanti, bhavissanti dhammassa aññātāro. ahampi, bhikkhave, yena uruvelā senānigamo tenupasaṅkamissāmi dhammadesanāyā” ti.

33. atha kho māro pāpimā yena bhagavā tenupasaṅkami, upasaṅkamitvā bhagavantaṁ gāthāya ajjhabhāsi --

“baddhosi sabbapāsehi, ye dibbā ye ca mānusā.

mahābandhanabaddhosi, na me samaṇa mokkhasī” ti..

“muttāhaṁ {muttohaṁ (sī0 syā0)} sabbapāsehi, ye dibbā ye ca mānusā.

mahābandhanamuttomhi, nihato tvamasi antakāti..

{saṁ0 ni0 1.151 mārasaṁyuttepi} “antalikkhacaro pāso, yvāyaṁ carati mānaso.

tena taṁ bādhayissāmi, na me samaṇa mokkhasīti..

{saṁ0 ni0 1.1151 mārasaṁyuttepi} “rūpā saddā rasā gandhā, phoṭṭhabbā ca manoramā.

ettha me vigato chando, nihato tvamasi antakā” ti..

atha kho māro pāpimā -- jānāti maṁ bhagavā, jānāti maṁ sugatoti dukkhī dummano

tatthevantaradhāyīti.

mārakathā niṭṭhitā.

9. pabbajjūpasampadākathā

34. tena kho pana samayena bhikkhū nānādisā nānājanapadā pabbajjāpekkhe ca upasampadāpekkhe ca ānenti -- bhagavā ne pabbājessati upasampādessatīti. tattha bhikkhū ceva kilamanti pabbajjāpekkhā ca upasampadāpekkhā ca. atha kho bhagavato rahogatassa paṭisallīnassa evaṁ cetaso parivitakko udapādi -- “etarahi kho bhikkhū nānādisā nānājanapadā pabbajjāpekkhe ca upasampadāpekkhe ca ānenti -- bhagavā ne pabbājessati upasampādessatīti. tattha bhikkhū ceva kilamanti pabbajjāpekkhā ca upasampadāpekkhā ca. yaṁnūnāhaṁ bhikkhūnaṁ anujāneyyaṁ -- tumheva dāni, bhikkhave, tāsu tāsu disāsu tesu tesu janapadesu pabbājetha upasampādethā” ti. atha kho bhagavā sāyanhasamayaṁ paṭisallānā vuṭṭhito etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “idha mayhaṁ, bhikkhave, rahogatassa paṭisallīnassa evaṁ cetaso parivitakko udapādi -- `etarahi kho bhikkhū nānādisā nānājanapadā pabbajjāpekkhe ca upasampadāpekkhe ca ānenti bhagavā ne pabbājessati upasampādessatīti, tattha bhikkhū ceva kilamanti pabbajjāpekkhā ca upasampadāpekkhā ca, yaṁnūnāhaṁ bhikkhūnaṁ anujāneyyaṁ tumheva dāni, bhikkhave, tāsu tāsu disāsu tesu tesu janapadesu pabbājetha upasampādethā” 'ti, anujānāmi, bhikkhave, tumheva dāni tāsu tāsu disāsu tesu tesu janapadesu pabbājetha upasampādetha. evañca pana, bhikkhave, pabbājetabbo upasampādetabbo --

paṭhamaṁ kesamassuṁ ohārāpetvā {ohāretvā (ka0)}, kāsāyāni vatthāni acchādāpetvā, ekaṁsaṁ uttarāsaṅgaṁ kārāpetvā, bhikkhūnaṁ pāde vandāpetvā, ukkuṭikaṁ nisīdāpetvā, añjaliṁ paggaṇhāpetvā, evaṁ vadehīti vattabbo -- buddhaṁ saraṇaṁ gacchāmi, dhammaṁ saraṇaṁ gacchāmi, saṅghaṁ saraṇaṁ gacchāmi; dutiyampi buddhaṁ saraṇaṁ gacchāmi, dutiyampi dhammaṁ saraṇaṁ gacchāmi, dutiyampi saṅghaṁ saraṇaṁ gacchāmi; tatiyampi buddhaṁ saraṇaṁ gacchāmi, tatiyampi dhammaṁ saraṇaṁ gacchāmi, tatiyampi saṅghaṁ saraṇaṁ gacchāmī” ti. “anujānāmi, bhikkhave, imehi tīhi saraṇagamanehi pabbajjaṁ upasampadan”-ti.

tīhi saraṇagamanehi upasampadākathā niṭṭhitā.

10. dutiyamārakathā

35. atha kho bhagavā vassaṁvuṭṭho {vassaṁvuttho (sī0)} bhikkhū āmantesi {saṁ0 ni0 1.155} -- “mayhaṁ kho, bhikkhave, yoniso manasikārā yoniso sammappadhānā anuttarā vimutti anuppattā, anuttarā vimutti sacchikatā. tumhepi, bhikkhave, yoniso manasikārā yoniso sammappadhānā anuttaraṁ vimuttiṁ anupāpuṇātha, anuttaraṁ vimuttiṁ sacchikarothā” ti. atha kho māro pāpimā yena bhagavā tenupasaṅkami, upasaṅkamitvā bhagavantaṁ gāthāya ajjhabhāsi --

“baddhosi mārapāsehi, ye dibbā ye ca mānusā.

mahābandhanabaddhosi {mārabandhanabaddhosi (sī0 syā0)}, na me samaṇa mokkhasī” ti..

“muttāhaṁ mārapāsehi, ye dibbā ye ca mānusā.

mahābandhanamuttomhi {mārabandhanamuttomhi (sī0 syā0)}, nihato tvamasi antakā” ti..

atha kho māro pāpimā -- jānāti maṁ bhagavā, jānāti maṁ sugatoti dukkhī dummano

tatthevantaradhāyi.

dutiyamārakathā niṭṭhitā.

11. bhaddavaggiyavatthu

36. atha kho bhagavā bārāṇasiyaṁ yathābhirantaṁ viharitvā yena uruvelā tena cārikaṁ pakkāmi. atha kho bhagavā maggā okkamma yena aññataro vanasaṇḍo tenupasaṅkami, upasaṅkamitvā taṁ vanasaṇḍaṁ ajjhogāhetvā aññatarasmiṁ rukkhamūle nisīdi. tena kho pana samayena tiṁsamattā bhaddavaggiyā sahāyakā sapajāpatikā tasmiṁ vanasaṇḍe paricārenti. ekassa pajāpati nāhosi; tassa atthāya vesī ānītā ahosi. atha kho sā vesī tesu pamattesu paricārentesu bhaṇḍaṁ ādāya palāyittha. atha kho te sahāyakā sahāyakassa veyyāvaccaṁ karontā, taṁ itthiṁ gavesantā, taṁ vanasaṇḍaṁ āhiṇḍantā addasaṁsu bhagavantaṁ aññatarasmiṁ rukkhamūle nisinnaṁ. disvāna yena bhagavā tenupasaṅkamiṁsu, upasaṅkamitvā bhagavantaṁ etadavocuṁ -- “api, bhante, bhagavā ekaṁ itthiṁ passeyyā” ti? “kiṁ pana vo, kumārā, itthiyā” ti? “idha mayaṁ, bhante, tiṁsamattā bhaddavaggiyā sahāyakā sapajāpatikā imasmiṁ vanasaṇḍe paricārimhā. ekassa pajāpati nāhosi; tassa atthāya vesī ānītā ahosi. atha kho sā, bhante, vesī amhesu pamattesu paricārentesu bhaṇḍaṁ ādāya palāyittha. te mayaṁ, bhante, sahāyakā sahāyakassa veyyāvaccaṁ karontā, taṁ itthiṁ gavesantā, imaṁ vanasaṇḍaṁ āhiṇḍāmā” ti. “taṁ kiṁ maññatha vo, kumārā, katamaṁ nu kho tumhākaṁ varaṁ -- yaṁ vā tumhe itthiṁ gaveseyyātha, yaṁ vā attānaṁ gaveseyyāthā” ti? “etadeva, bhante, amhākaṁ varaṁ yaṁ mayaṁ attānaṁ gaveseyyāmā” ti. “tena hi vo, kumārā, nisīdatha, dhammaṁ vo desessāmī” ti. “evaṁ, bhante” ti kho te bhaddavaggiyā sahāyakā bhagavantaṁ abhivādetvā ekamantaṁ nisīdiṁsu. tesaṁ bhagavā anupubbiṁ kathaṁ kathesi, seyyathidaṁ -- dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṁkilesaṁ nekkhamme ānisaṁsaṁ pakāsesi, yadā te bhagavā aññāsi kallacitte muducitte vinīvaraṇacitte udaggacitte pasannacitte, atha yā buddhānaṁ sāmukkaṁsikā dhammadesanā, taṁ pakāsesi dukkhaṁ samudayaṁ nirodhaṁ maggaṁ, seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya, evameva tesaṁ tasmiṁyeva āsane virajaṁ vītamalaṁ dhammacakkhuṁ udapādi “yaṁ kiñci samudayadhammaṁ, sabbaṁ taṁ nirodhadhamman”-ti. te diṭṭhadhammā pattadhammā viditadhammā pariyogāḷhadhammā tiṇṇavicikicchā vigatakathaṁkathā vesārajjappattā aparappaccayā satthusāsane bhagavantaṁ etadavocuṁ -- “labheyyāma mayaṁ, bhante, bhagavato santike pabbajjaṁ, labheyyāma upasampadan”-ti. “etha bhikkhavo” ti bhagavā avoca -- “svākkhāto dhammo, caratha brahmacariyaṁ sammā dukkhassa antakiriyāyā” ti. sāva tesaṁ āyasmantānaṁ upasampadā ahosi.

bhaddavaggiyasahāyakānaṁ vatthu niṭṭhitaṁ.

dutiyabhāṇavāro.

12. uruvelapāṭihāriyakathā

37. atha kho bhagavā anupubbena cārikaṁ caramāno yena uruvelā tadavasari. tena kho pana samayena uruvelāyaṁ tayo jaṭilā paṭivasanti -- uruvelakassapo, nadīkassapo, gayākassapoti. tesu uruvelakassapo jaṭilo pañcannaṁ jaṭilasatānaṁ nāyako hoti, vināyako aggo pamukho pāmokkho. nadīkassapo jaṭilo tiṇṇaṁ jaṭilasatānaṁ nāyako hoti, vināyako aggo pamukho pāmokkho. gayākassapo jaṭilo dvinnaṁ jaṭilasatānaṁ nāyako hoti, vināyako aggo pamukho pāmokkho. atha kho bhagavā yena uruvelakassapassa jaṭilassa assamo tenupasaṅkami, upasaṅkamitvā uruvelakassapaṁ jaṭilaṁ etadavoca -- “sace te, kassapa, agaru, vaseyyāma ekarattaṁ agyāgāre” ti? “na kho me, mahāsamaṇa, garu, caṇḍettha nāgarājā iddhimā āsiviso ghoraviso, so taṁ mā viheṭhesī” ti. dutiyampi kho bhagavā uruvelakassapaṁ jaṭilaṁ etadavoca -- “sace te, kassapa, agaru, vaseyyāma ekarattaṁ agyāgāre” ti? “na kho me, mahāsamaṇa, garu, caṇḍettha nāgarājā iddhimā āsiviso ghoraviso, so taṁ mā viheṭhesī” ti. tatiyampi kho bhagavā uruvelakassapaṁ jaṭilaṁ etadavoca -- “sace te, kassapa, agaru, vaseyyāma ekarattaṁ agyāgāre” ti? “na kho me, mahāsamaṇa, garu, caṇḍettha nāgarājā iddhimā āsiviso ghoraviso, so taṁ mā viheṭhesī” ti. “appeva maṁ na viheṭheyya, iṅgha tvaṁ, kassapa, anujānāhi agyāgāran”-ti. “vihara, mahāsamaṇa, yathāsukhan”-ti. atha kho bhagavā agyāgāraṁ pavisitvā tiṇasanthārakaṁ paññapetvā nisīdi pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.

38. addasā kho so nāgo bhagavantaṁ paviṭṭhaṁ, disvāna dummano {dukkhī dummano (sī0 syā0)} padhūpāyi {pakhūpāsi (ka0)}. atha kho bhagavato etadahosi -- “yaṁnūnāhaṁ imassa nāgassa anupahacca chaviñca cammañca maṁsañca nhāruñca aṭṭhiñca aṭṭhimiñjañca tejasā tejaṁ pariyādiyeyyan”-ti. atha kho bhagavā tathārūpaṁ iddhābhisaṅkhāraṁ abhisaṅkharitvā padhūpāyi. atha kho so nāgo makkhaṁ asahamāno pajjali. bhagavāpi tejodhātuṁ samāpajjitvā pajjali. ubhinnaṁ sajotibhūtānaṁ agyāgāraṁ ādittaṁ viya hoti sampajjalitaṁ sajotibhūtaṁ. atha kho te jaṭilā agyāgāraṁ parivāretvā evamāhaṁsu -- “abhirūpo vata bho mahāsamaṇo nāgena viheṭhiyatī” ti. atha kho bhagavā tassā rattiyā accayena tassa nāgassa anupahacca chaviñca cammañca maṁsañca nhāruñca aṭṭhiñca aṭṭhimiñjañca tejasā tejaṁ pariyādiyitvā patte pakkhipitvā uruvelakassapassa jaṭilassa dassesi -- “ayaṁ te, kassapa, nāgo pariyādinno {pariyādiṇṇo (ka0)} assa tejasā tejo” ti. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma caṇḍassa nāgarājassa iddhimato āsivisassa ghoravisassa tejasā tejaṁ pariyādiyissati, natveva ca kho arahā yathā ahan”-ti.

39.

nerañjarāyaṁ bhagavā, uruvelakassapaṁ jaṭilaṁ avoca.

“sace te kassapa agaru, viharemu ajjaṇho aggisālamhī” ti {aggisaraṇamhīti (sī0 syā0)}..

“na kho me mahāsamaṇa garu.

phāsukāmova taṁ nivāremi.

caṇḍettha nāgarājā.

iddhimā āsiviso ghoraviso.

so taṁ mā viheṭhesī” ti..

“appeva maṁ na viheṭheyya.

iṅgha tvaṁ kassapa anujānāhi agyāgāran”-ti.

dinnanti naṁ viditvā.

abhīto {asambhīto (sī0)} pāvisi bhayamatīto..

disvā isiṁ paviṭṭhaṁ, ahināgo dummano padhūpāyi.

sumanamanaso adhimano {avimano (katthaci), navimano (syā0)}, manussanāgopi tattha padhūpāyi..

makkhañca asahamāno, ahināgo pāvakova pajjali.

tejodhātusu kusalo, manussanāgopi tattha pajjali..

ubhinnaṁ sajotibhūtānaṁ.

agyāgāraṁ ādittaṁ hoti sampajjalitaṁ sajotibhūtaṁ.

udicchare jaṭilā.

“abhirūpo vata bho mahāsamaṇo.

nāgena viheṭhiyatī” ti bhaṇanti..

atha tassā rattiyā {atha rattiyā (sī0 syā0)} accayena.

hatā nāgassa acciyo honti {ahināgassa acciyo na honti (sī0 syā0)}.

iddhimato pana ṭhitā {iddhimato panuṭṭhitā (sī0)}.

anekavaṇṇā acciyo honti..

nīlā atha lohitikā.

mañjiṭṭhā pītakā phalikavaṇṇāyo.

aṅgīrasassa kāye.

anekavaṇṇā acciyo honti..

pattamhi odahitvā.

ahināgaṁ brāhmaṇassa dassesi.

“ayaṁ te kassapa nāgo.

pariyādinno assa tejasā tejo” ti..

atha kho uruvelakassapo jaṭilo bhagavato iminā iddhipāṭihāriyena abhippasanno bhagavantaṁ etadavoca -- “idheva, mahāsamaṇa, vihara, ahaṁ te {te upaṭṭhāmi (itipi)} dhuvabhattenā” ti.

paṭhamaṁ pāṭihāriyaṁ.

40. atha kho bhagavā uruvelakassapassa jaṭilassa assamassa avidūre aññatarasmiṁ vanasaṇḍe vihāsi. atha kho cattāro mahārājāno abhikkantāya rattiyā abhikkantavaṇṇā kevalakappaṁ vanasaṇḍaṁ obhāsetvā yena bhagavā tenupasaṅkamiṁsu, upasaṅkamitvā bhagavantaṁ abhivādetvā catuddisā aṭṭhaṁsu seyyathāpi mahantā aggikkhandhā. atha kho uruvelakassapo jaṭilo tassā rattiyā accayena yena bhagavā tenupasaṅkami, upasaṅkamitvā bhagavantaṁ etadavoca -- “kālo, mahāsamaṇa, niṭṭhitaṁ bhattaṁ. ke nu kho te, mahāsamaṇa, abhikkantāya rattiyā abhikkantavaṇṇā kevalakappaṁ vanasaṇḍaṁ obhāsetvā yena tvaṁ tenupasaṅkamiṁsu, upasaṅkamitvā taṁ abhivādetvā catuddisā aṭṭhaṁsu “seyyathāpi mahantā aggikkhandhā” ti. “ete kho, kassapa, cattāro mahārājāno yenāhaṁ tenupasaṅkamiṁsu dhammassavanāyā” ti. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma cattāropi mahārājāno upasaṅkamissanti dhammassavanāya, na tveva ca kho arahā yathā ahan”-ti. atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.

dutiyaṁ pāṭihāriyaṁ.

41. atha kho sakko devānamindo abhikkantāya rattiyā abhikkantavaṇṇo kevalakappaṁ vanasaṇḍaṁ obhāsetvā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi seyyathāpi mahāaggikkhandho, purimāhi vaṇṇanibhāhi abhikkantataro ca paṇītataro ca. atha kho uruvelakassapo jaṭilo tassā rattiyā accayena yena bhagavā tenupasaṅkami, upasaṅkamitvā bhagavantaṁ etadavoca -- “kālo, mahāsamaṇa, niṭṭhitaṁ bhattaṁ. ko nu kho so, mahāsamaṇa, abhikkantāya rattiyā abhikkantavaṇṇo kevalakappaṁ vanasaṇḍaṁ obhāsetvā yena tvaṁ tenupasaṅkami, upasaṅkamitvā taṁ abhivādetvā ekamantaṁ aṭṭhāsi seyyathāpi mahāaggikkhandho, purimāhi vaṇṇanibhāhi abhikkantataro ca paṇītataro cā” ti? “eso kho, kassapa, sakko devānamindo yenāhaṁ tenupasaṅkami dhammassavanāyā” ti. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma sakkopi devānamindo upasaṅkamissati dhammassavanāya, na tveva ca kho arahā yathā ahan”-ti. atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.

tatiyaṁ pāṭihāriyaṁ.

42. atha kho brahmā sahampati abhikkantāya rattiyā abhikkantavaṇṇo kevalakappaṁ vanasaṇḍaṁ obhāsetvā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi seyyathāpi mahāaggikkhandho, purimāhi vaṇṇanibhāhi abhikkantataro ca paṇītataro ca. atha kho uruvelakassapo jaṭilo tassā rattiyā accayena yena bhagavā tenupasaṅkami, upasaṅkamitvā bhagavantaṁ etadavoca -- “kālo, mahāsamaṇa, niṭṭhitaṁ bhattaṁ. ko nu kho so, mahāsamaṇa, abhikkantāya rattiyā abhikkantavaṇṇo kevalakappaṁ vanasaṇḍaṁ obhāsetvā yena tvaṁ tenupasaṅkami, upasaṅkamitvā taṁ abhivādetvā ekamantaṁ aṭṭhāsi seyyathāpi mahāaggikkhandho, purimāhi vaṇṇanibhāhi abhikkantataro ca paṇītataro cā” ti? “eso kho, kassapa, brahmā sahampati yenāhaṁ tenupasaṅkami dhammassavanāyā” ti. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma brahmāpi sahampati upasaṅkamissati dhammassavanāya, na tveva ca kho arahā yathā ahan”-ti. atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.

catutthaṁ pāṭihāriyaṁ.

43. tena kho pana samayena uruvelakassapassa jaṭilassa mahāyañño paccupaṭṭhito hoti, kevalakappā ca aṅgamagadhā pahūtaṁ khādanīyaṁ bhojanīyaṁ ādāya abhikkamitukāmā honti. atha kho uruvelakassapassa jaṭilassa etadahosi -- “etarahi kho me mahāyañño paccupaṭṭhito, kevalakappā ca aṅgamagadhā pahūtaṁ khādanīyaṁ bhojanīyaṁ ādāya abhikkamissanti. sace mahāsamaṇo mahājanakāye iddhipāṭihāriyaṁ karissati, mahāsamaṇassa lābhasakkāro abhivaḍḍhissati, mama lābhasakkāro parihāyissati. aho nūna mahāsamaṇo svātanāya nāgaccheyyā” ti. atha kho bhagavā uruvelakassapassa jaṭilassa cetasā cetoparivitakkamaññāya uttarakuruṁ gantvā tato piṇḍapātaṁ āharitvā anotattadahe paribhuñjitvā tattheva divāvihāraṁ akāsi. atha kho uruvelakassapo jaṭilo tassā rattiyā accayena yena bhagavā tenupasaṅkami, upasaṅkamitvā bhagavantaṁ etadavoca -- “kālo, mahāsamaṇa, niṭṭhitaṁ bhattaṁ. kiṁ nu kho, mahāsamaṇa, hiyyo nāgamāsi? api ca mayaṁ taṁ sarāma -- kiṁ nu kho mahāsamaṇo nāgacchatīti? khādanīyassa ca bhojanīyassa ca te paṭivīso {paṭiviṁso (sī0), paṭiviso (syā0)} ṭhapito” ti. nanu te, kassapa, etadahosi -- “`etarahi kho me mahāyañño paccupaṭṭhito, kevalakappā ca aṅgamagadhā pahūtaṁ khādanīyaṁ bhojanīyaṁ ādāya abhikkamissanti, sace mahāsamaṇo mahājanakāye iddhipāṭihāriyaṁ karissati, mahāsamaṇassa lābhasakkāro abhivaḍḍhissati, mama lābhasakkāro parihāyissati, aho nūna mahāsamaṇo svātanāya nāgaccheyyā'ti. so kho ahaṁ, kassapa, tava cetasā cetoparivitakkaṁ aññāya uttarakuruṁ gantvā tato piṇḍapātaṁ āharitvā anotattadahe paribhuñjitvā tattheva divāvihāraṁ akāsi” nti. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma cetasāpi cittaṁ pajānissati, na tveva ca kho arahā yathā ahan”-ti. atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.

pañcamaṁ pāṭihāriyaṁ.

44. tena kho pana samayena bhagavato paṁsukūlaṁ uppannaṁ hoti. atha kho bhagavato etadahosi -- “kattha nu kho ahaṁ paṁsukūlaṁ dhoveyyan”-ti? atha kho sakko devānamindo bhagavato cetasā cetoparivitakkamaññāya pāṇinā pokkharaṇiṁ khaṇitvā bhagavantaṁ etadavoca -- “idha, bhante, bhagavā paṁsukūlaṁ dhovatū” ti. atha kho bhagavato etadahosi -- “kimhi nu kho ahaṁ paṁsukūlaṁ parimaddeyyan”-ti? atha kho sakko devānamindo bhagavato cetasā cetoparivitakkamaññāya mahatiṁ silaṁ upanikkhipi -- idha, bhante, bhagavā paṁsukūlaṁ parimaddatūti. atha kho bhagavato etadahosi -- “kimhi nu kho ahaṁ {ahaṁ paṁsukūlaṁ (ka0)} ālambitvā uttareyyan”-ti? atha kho kakudhe adhivatthā devatā bhagavato cetasā cetoparivitakkamaññāya sākhaṁ onāmesi -- idha, bhante, bhagavā ālambitvā uttaratūti. atha kho bhagavato etadahosi -- “kimhi nu kho ahaṁ paṁsukūlaṁ vissajjeyyan”-ti? atha kho sakko devānamindo bhagavato cetasā cetoparivitakkamaññāya mahatiṁ silaṁ upanikkhipi -- idha, bhante, bhagavā paṁsukūlaṁ vissajjetūti. atha kho uruvelakassapo jaṭilo tassā rattiyā accayena yena bhagavā tenupasaṅkami, upasaṅkamitvā bhagavantaṁ etadavoca -- “kālo, mahāsamaṇa, niṭṭhitaṁ bhattaṁ. kiṁ nu kho, mahāsamaṇa, nāyaṁ pubbe idha pokkharaṇī, sāyaṁ idha pokkharaṇī. nayimā silā pubbe upanikkhittā. kenimā silā upanikkhittā? nayimassa kakudhassa pubbe sākhā onatā, sāyaṁ sākhā onatā” ti. idha me, kassapa, paṁsukūlaṁ uppannaṁ ahosi. tassa mayhaṁ, kassapa, etadahosi -- “kattha nu kho ahaṁ paṁsukūlaṁ dhoveyyan”-ti? atha kho, kassapa, sakko devānamindo mama cetasā cetoparivitakkamaññāya pāṇinā pokkharaṇiṁ khaṇitvā maṁ etadavoca -- “idha, bhante, bhagavā paṁsukūlaṁ dhovatū” ti. sāyaṁ kassapa amanussena pāṇinā khaṇitā pokkharaṇī. tassa mayhaṁ, kassapa, etadahosi -- “kimhi nu kho ahaṁ paṁsukūlaṁ parimaddeyyan”-ti? atha kho, kassapa, sakko devānamindo mama cetasā cetoparivitakkamaññāya mahatiṁ silaṁ upanikkhipi -- “idha, bhante, bhagavā paṁsukūlaṁ parimaddatū” ti. sāyaṁ kassapa amanussena upanikkhittā silā. tassa mayhaṁ, kassapa, etadahosi -- “kimhi nu kho ahaṁ ālambitvā uttareyyan”-ti? atha kho, kassapa, kakudhe adhivatthā devatā j mama cetasā cetoparivitakkamaññāya sākhaṁ onāmesi -- “idha, bhante, bhagavā ālambitvā uttarajtū” ti. svāyaṁ āharahattho kakudho. tassa mayhaṁ, kassapa, etadahosi -- “kimhi nu kho ahaṁ paṁsukūlaṁ vissajjeyyan”-ti? atha kho, kassapa, sakko devānamindo mama cetasā cetoparivitakkamaññāya mahatiṁ silaṁ upanikkhipi -- “idha, bhante, bhagavā paṁsukūlaṁ vissajjetū” ti. sāyaṁ kassapa amanussena upanikkhittā silāti. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma sakkopi devānamindo veyyāvaccaṁ karissati, na tveva ca kho arahā yathā ahan”-ti. atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.

atha kho uruvelakassapo jaṭilo tassā rattiyā accayena yena bhagavā tenupasaṅkami, upasaṅkamitvā bhagavato kālaṁ ārocesi -- “kālo, mahāsamaṇa, niṭṭhitaṁ bhattan”-ti. “gaccha tvaṁ, kassapa, āyāmahan”-ti uruvelakassapaṁ jaṭilaṁ uyyojetvā yāya jambuyā `jambudīpo' paññāyati, tato phalaṁ gahetvā paṭhamataraṁ āgantvā agyāgāre nisīdi. addasā kho uruvelakassapo jaṭilo bhagavantaṁ agyāgāre nisinnaṁ, disvāna bhagavantaṁ etadavoca -- “katamena tvaṁ, mahāsamaṇa, maggena āgato? ahaṁ tayā paṭhamataraṁ pakkanto, so tvaṁ paṭhamataraṁ āgantvā agyāgāre nisinno” ti. “idhāhaṁ, kassapa, taṁ uyyojetvā yāya jambuyā `jambudīpo' paññāyati, tato phalaṁ gahetvā paṭhamataraṁ āgantvā agyāgāre nisinno. idaṁ kho, kassapa, jambuphalaṁ vaṇṇasampannaṁ gandhasampannaṁ rasasampannaṁ. sace ākaṅkhasi paribhuñjā” ti. “alaṁ, mahāsamaṇa, tvaṁyeva taṁ arahasi, tvaṁyeva taṁ {tvaṁyevetaṁ āharasi, tvaṁyevetaṁ (sī0 syā0)} paribhuñjāhī” ti. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma maṁ paṭhamataraṁ uyyojetvā yāya jambuyā `jambudīpo' paññāyati, tato phalaṁ gahetvā paṭhamataraṁ āgantvā agyāgāre nisīdissati, na tveva ca kho arahā yathā ahan”-ti. atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.

45. atha kho uruvelakassapo jaṭilo tassā rattiyā accayena yena bhagavā tenupasaṅkami, upasaṅkamitvā bhagavato kālaṁ ārocesi -- “kālo, mahāsamaṇa, niṭṭhitaṁ bhattan”-ti. gaccha tvaṁ, kassapa, āyāmahanti uruvelakassapaṁ jaṭilaṁ uyyojetvā yāya jambuyā `jambudīpo' paññāyati, tassā avidūre ambo ...pe0 ... tassā avidūre āmalakī ...pe0 ... tassā avidūre harītakī ...pe0 ... tāvatiṁsaṁ gantvā pāricchattakapupphaṁ gahetvā paṭhamataraṁ āgantvā agyāgāre nisīdi. addasā kho uruvelakassapo jaṭilo bhagavantaṁ agyāgāre nisinnaṁ, disvāna bhagavantaṁ etadavoca -- “katamena tvaṁ, mahāsamaṇa, maggena āgato? ahaṁ tayā paṭhamataraṁ pakkanto, so tvaṁ paṭhamataraṁ āgantvā agyāgāre nisinno” ti. “idhāhaṁ, kassapa, taṁ uyyojetvā tāvatiṁsaṁ gantvā pāricchattakapupphaṁ gahetvā paṭhamataraṁ āgantvā agyāgāre nisinno. idaṁ kho, kassapa, pāricchattakapupphaṁ vaṇṇasampannaṁ gandhasampannaṁ {sugandhikaṁ (ka0)}. (sace ākaṅkhasi gaṇhā” ti. “alaṁ, mahāsamaṇa, tvaṁyeva taṁ arahasi, tvaṁyeva taṁ gaṇhā” ti) {( ) sī0 syā0 potthakesu natthi}. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma maṁ paṭhamataraṁ uyyojetvā tāvatiṁsaṁ gantvā pāricchattakapupphaṁ gahetvā paṭhamataraṁ āgantvā agyāgāre nisīdissati, na tveva ca kho arahā yathā ahan”-ti.

46. tena kho pana samayena te jaṭilā aggiṁ paricaritukāmā na sakkonti kaṭṭhāni phāletuṁ. atha kho tesaṁ jaṭilānaṁ etadahosi -- “nissaṁsayaṁ kho mahāsamaṇassa iddhānubhāvo, yathā mayaṁ na sakkoma kaṭṭhāni phāletu” nti. atha kho bhagavā uruvelakassapaṁ jaṭilaṁ etadavoca -- “phāliyantu, kassapa, kaṭṭhānī” ti. “phāliyantu, mahāsamaṇā” ti. sakideva pañca kaṭṭhasatāni phāliyiṁsu. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma kaṭṭhānipi phāliyissanti, na tveva ca kho arahā yathā ahan”-ti.

47. tena kho pana samayena te jaṭilā aggiṁ paricaritukāmā na sakkonti aggiṁ ujjaletuṁ {jāletuṁ (sī0), ujjalituṁ (ka0)}. atha kho tesaṁ jaṭilānaṁ etadahosi -- “nissaṁsayaṁ kho mahāsamaṇassa iddhānubhāvo, yathā mayaṁ na sakkoma aggiṁ ujjaletu” nti. atha kho bhagavā uruvelakassapaṁ jaṭilaṁ etadavoca -- “ujjaliyantu, kassapa, aggī” ti. “ujjaliyantu, mahāsamaṇā” ti. sakideva pañca aggisatāni ujjaliyiṁsu. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma aggīpi ujjaliyissanti, na tveva ca kho arahā yathā ahan”-ti.

48. tena kho pana samayena te jaṭilā aggiṁ paricaritvā na sakkonti aggiṁ vijjhāpetuṁ. atha kho tesaṁ jaṭilānaṁ etadahosi -- “nissaṁsayaṁ kho mahāsamaṇassa iddhānubhāvo, yathā mayaṁ na sakkoma aggiṁ vijjhāpetu” nti. atha kho bhagavā uruvelakassapaṁ jaṭilaṁ etadavoca -- “vijjhāyantu, kassapa, aggī” ti. “vijjhāyantu, mahāsamaṇā” ti. sakideva pañca aggisatāni vijjhāyiṁsu. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma aggīpi vijjhāyissanti, na tveva ca kho arahā yathā ahan”-ti.

49. tena kho pana samayena te jaṭilā sītāsu hemantikāsu rattīsu antaraṭṭhakāsu himapātasamaye najjā nerañjarāya ummujjantipi, nimujjantipi, ummujjananimujjanampi karonti. atha kho bhagavā pañcamattāni mandāmukhisatāni abhinimmini, yattha te jaṭilā uttaritvā visibbesuṁ. atha kho tesaṁ jaṭilānaṁ etadahosi -- “nissaṁsayaṁ kho mahāsamaṇassa iddhānubhāvo, yathayimā mandāmukhiyo nimmitā” ti. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma tāva bahū mandāmukhiyopi abhinimminissati, na tveva ca kho arahā yathā ahan”-ti.

50. tena kho pana samayena mahā akālamegho pāvassi, mahā udakavāhako sañjāyi. yasmiṁ padese bhagavā viharati, so padeso udakena na otthaṭo {udakena otthaṭo (sī0 syā0)} hoti. atha kho bhagavato etadahosi -- “yaṁnūnāhaṁ samantā udakaṁ ussāretvā majjhe reṇuhatāya bhūmiyā caṅkameyyan”-ti. atha kho bhagavā samantā udakaṁ ussāretvā majjhe reṇuhatāya bhūmiyā caṅkami. atha kho uruvelakassapo jaṭilo -- māheva kho mahāsamaṇo udakena vūḷho ahosīti nāvāya sambahulehi jaṭilehi saddhiṁ yasmiṁ padese bhagavā viharati taṁ padesaṁ agamāsi. addasā kho uruvelakassapo jaṭilo bhagavantaṁ samantā udakaṁ ussāretvā majjhe reṇuhatāya bhūmiyā caṅkamantaṁ, disvāna bhagavantaṁ etadavoca -- “idaṁ nu tvaṁ, mahāsamaṇā” ti? “ayamahamasmi {āma ahamasmi (syā0)}, kassapā” ti bhagavā vehāsaṁ abbhuggantvā nāvāya paccuṭṭhāsi. atha kho uruvelakassapassa jaṭilassa etadahosi -- “mahiddhiko kho mahāsamaṇo mahānubhāvo, yatra hi nāma udakampi na pavāhissati {nappasahissati (sī0)}, na tveva ca kho arahā yathā ahan”-ti.

51. atha kho bhagavato etadahosi -- “cirampi kho imassa moghapurisassa evaṁ bhavissati -- `mahiddhiko kho mahāsamaṇo mahānubhāvo, na tveva ca kho arahā yathā aha'nti; yaṁnūnāhaṁ imaṁ jaṭilaṁ saṁvejeyyan”-ti. atha kho bhagavā uruvelakassapaṁ jaṭilaṁ etadavoca -- “neva ca kho tvaṁ, kassapa, arahā, nāpi arahattamaggasamāpanno. sāpi te paṭipadā natthi, yāya tvaṁ arahā vā assasi, arahattamaggaṁ vā samāpanno” ti. atha kho uruvelakassapo jaṭilo bhagavato pādesu sirasā nipatitvā bhagavantaṁ etadavoca -- “labheyyāhaṁ, bhante, bhagavato santike pabbajjaṁ, labheyyaṁ upasampadan”-ti. tvaṁ khosi, kassapa, pañcannaṁ jaṭilasatānaṁ nāyako vināyako aggo pamukho pāmokkho. tepi tāva apalokehi, yathā te maññissanti tathā te karissantīti. atha kho uruvelakassapo jaṭilo yena te jaṭilā tenupasaṅkami, upasaṅkamitvā te jaṭile etadavoca -- “icchāmahaṁ, bho, mahāsamaṇe brahmacariyaṁ carituṁ, yathā bhavanto maññanti tathā karontū” ti. “cirapaṭikā mayaṁ, bho, mahāsamaṇe abhippasannā, sace bhavaṁ, mahāsamaṇe brahmacariyaṁ carissati, sabbeva mayaṁ mahāsamaṇe brahmacariyaṁ carissāmā” ti. atha kho te jaṭilā kesamissaṁ jaṭāmissaṁ khārikājamissaṁ aggihutamissaṁ udake pavāhetvā yena bhagavā tenupasaṅkamiṁsu, upasaṅkamitvā bhagavato pādesu sirasā nipatitvā bhagavantaṁ etadavocuṁ -- “labheyyāma mayaṁ, bhante, bhagavato santike pabbajjaṁ, labheyyāma upasampadan”-ti. “etha bhikkhavo” ti bhagavā avoca -- “svākkhāto dhammo, caratha brahmacariyaṁ sammā dukkhassa antakiriyāyā” ti. sāva tesaṁ āyasmantānaṁ upasampadā ahosi.

52. addasā kho nadīkassapo jaṭilo kesamissaṁ jaṭāmissaṁ khārikājamissaṁ aggihutamissaṁ udake vuyhamāne, disvānassa etadahosi -- “māheva me bhātuno upasaggo ahosī” ti. jaṭile pāhesi -- gacchatha me bhātaraṁ jānāthāti. sāmañca tīhi jaṭilasatehi saddhiṁ yenāyasmā uruvelakassapo tenupasaṅkami, upasaṅkamitvā āyasmantaṁ uruvelakassapaṁ etadavoca -- “idaṁ nu kho, kassapa, seyyo” ti? “āmāvuso, idaṁ seyyo” ti. atha kho te jaṭilā kesamissaṁ jaṭāmissaṁ khārikājamissaṁ aggihutamissaṁ udake pavāhetvā yena bhagavā tenupasaṅkamiṁsu, upasaṅkamitvā bhagavato pādesu sirasā nipatitvā bhagavantaṁ etadavocuṁ -- “labheyyāma mayaṁ, bhante, bhagavato santike pabbajjaṁ, labheyyāma upasampadan”-ti. “etha bhikkhavo” ti bhagavā avoca -- “svākkhāto dhammo, caratha brahmacariyaṁ sammā dukkhassa antakiriyāyā” ti. sāva tesaṁ āyasmantānaṁ upasampadā ahosi.

53. addasā kho gayākassapo jaṭilo kesamissaṁ jaṭāmissaṁ khārikājamissaṁ aggihutamissaṁ udake vuyhamāne, disvānassa etadahosi -- “māheva me bhātūnaṁ upasaggo ahosī” ti. jaṭile pāhesi -- gacchatha me bhātaro jānāthāti. sāmañca dvīhi jaṭilasatehi saddhiṁ yenāyasmā uruvelakassapo tenupasaṅkami, upasaṅkamitvā āyasmantaṁ uruvelakassapaṁ etadavoca -- “idaṁ nu kho, kassapa, seyyo” ti? “āmāvuso, idaṁ seyyo” ti. atha kho te jaṭilā kesamissaṁ jaṭāmissaṁ khārikājamissaṁ aggihutamissaṁ udake pavāhetvā yena bhagavā tenupasaṅkamiṁsu, upasaṅkamitvā bhagavato pādesu sirasā nipatitvā bhagavantaṁ etadavocuṁ -- “labheyyāma mayaṁ, bhante, bhagavato santike pabbajjaṁ, labheyyāma upasampadan”-ti. “etha bhikkhavo” ti bhagavā avoca -- “svākkhāto dhammo, caratha brahmacariyaṁ sammā dukkhassa antakiriyāyā” ti. sāva tesaṁ āyasmantānaṁ upasampadā ahosi.

bhagavato adhiṭṭhānena pañca kaṭṭhasatāni na phāliyiṁsu, phāliyiṁsu; aggī na ujjaliyiṁsu, ujjaliyiṁsu; na vijjhāyiṁsu, vijjhāyiṁsu; pañcamandāmukhisatāni abhinimmini. etena nayena aḍḍhuḍḍhapāṭihāriyasahassāni honti.

54. atha kho bhagavā uruvelāyaṁ yathābhirantaṁ viharitvā yena gayāsīsaṁ tena pakkāmi mahatā bhikkhusaṅghena saddhiṁ bhikkhusahassena sabbeheva purāṇajaṭilehi. tatra sudaṁ bhagavā gayāyaṁ viharati gayāsīse saddhiṁ bhikkhusahassena. tatra kho bhagavā bhikkhū āmantesi --

{saṁ0 ni0 4.29} “sabbaṁ, bhikkhave, ādittaṁ. kiñca, bhikkhave, sabbaṁ ādittaṁ? cakkhu ādittaṁ, rūpā ādittā, cakkhuviññāṇaṁ ādittaṁ, cakkhusamphasso āditto, yamidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi ādittaṁ. kena ādittaṁ? rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi ādittanti vadāmi. sotaṁ ādittaṁ, saddā ādittā, sotaviññāṇaṁ ādittaṁ, sotasamphasso āditto, yamidaṁ sotasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi ādittaṁ. kena ādittaṁ? rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi ādittanti vadāmi. ghānaṁ ādittaṁ, gandhā ādittā, ghānaviññāṇaṁ ādittaṁ, ghānasamphasso āditto, yamidaṁ ghānasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi ādittaṁ. kena ādittaṁ? rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi ādittanti vadāmi. jivhā ādittā, rasā ādittā, jivhāviññāṇaṁ ādittaṁ jivhāsamphasso āditto, yamidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi ādittaṁ. kena ādittaṁ? rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi ādittanti vadāmi. kāyo āditto, phoṭṭhabbā ādittā, kāyaviññāṇaṁ ādittaṁ kāyasamphasso āditto, yamidaṁ kāyasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi ādittaṁ. kena ādittaṁ? rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi ādittanti vadāmi. mano āditto, dhammā ādittā, manoviññāṇaṁ ādittaṁ manosamphasso āditto, yamidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi ādittaṁ. kena ādittaṁ? rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi ādittanti vadāmi.

“evaṁ passaṁ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati, yamidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tasmimpi nibbindati. sotasmimpi nibbindati, saddesupi nibbindati ...pe0 ... ghānasmimpi nibbindati, gandhesupi nibbindati ...pe0 ... jivhāyapi nibbindati, rasesupi nibbindati ...pe0 ... kāyasmimpi nibbindati, phoṭṭhabbesupi nibbindati ...pe0 ... manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati, yamidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati, nibbindaṁ virajjati, virāgā vimuccati, vimuttasmiṁ vimuttamiti ñāṇaṁ hoti. khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti pajānātī” ti.

imasmiñca pana veyyākaraṇasmiṁ bhaññamāne tassa bhikkhusahassassa anupādāya āsavehi cittāni vimucciṁsu.

ādittapariyāyasuttaṁ niṭṭhitaṁ.

uruvelapāṭihāriyaṁ tatiyabhāṇavāro niṭṭhito.

13. bimbisārasamāgamakathā

55. atha kho bhagavā gayāsīse yathābhirantaṁ viharitvā yena rājagahaṁ tena cārikaṁ pakkāmi, mahatā bhikkhusaṅghena saddhiṁ bhikkhusahassena sabbeheva purāṇajaṭilehi. atha kho bhagavā anupubbena cārikaṁ caramāno yena rājagahaṁ tadavasari. tatra sudaṁ bhagavā rājagahe viharati laṭṭhivane {laṭṭhivanuyyāne (syā0)} suppatiṭṭhe cetiye. assosi kho rājā māgadho seniyo bimbisāro -- samaṇo khalu bho gotamo sakyaputto sakyakulā pabbajito rājagahaṁ anuppatto rājagahe viharati laṭṭhivane suppatiṭṭhe cetiye. taṁ kho pana bhagavantaṁ {bhavantaṁ (ka0)} gotamaṁ evaṁ kalyāṇo kittisaddo abbhuggato -- itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā {bhagavāti (ka0)}. so imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. so dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti. sādhu kho pana tathārūpānaṁ arahataṁ dassanaṁ hotīti.

atha kho rājā māgadho seniyo bimbisāro dvādasanahutehi {dvādasaniyutehi (yojanā)} māgadhikehi brāhmaṇagahapatikehi parivuto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. tepi kho dvādasanahutā māgadhikā brāhmaṇagahapatikā appekacce bhagavantaṁ abhivādetvā ekamantaṁ nisīdiṁsu, appekacce bhagavatā saddhiṁ sammodiṁsu, sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu, appekacce yena bhagavā tenañjaliṁ paṇāmetvā ekamantaṁ nisīdiṁsu, appekacce bhagavato santike nāmagottaṁ sāvetvā ekamantaṁ nisīdiṁsu, appekacce tuṇhībhūtā ekamantaṁ nisīdiṁsu. atha kho tesaṁ dvādasanahutānaṁ {dvādasaniyutānaṁ (yojanā)} māgadhikānaṁ brāhmaṇagahapatikānaṁ etadahosi -- “kiṁ nu kho mahāsamaṇo uruvelakassape brahmacariyaṁ carati, udāhu uruvelakassapo mahāsamaṇe brahmacariyaṁ caratī” ti? atha kho bhagavā tesaṁ dvādasanahutānaṁ māgadhikānaṁ brāhmaṇagahapatikānaṁ cetasā cetoparivitakkamaññāya āyasmantaṁ uruvelakassapaṁ gāthāya ajjhabhāsi --

“kimeva disvā uruvelavāsi, pahāsi aggiṁ kisakovadāno.

pucchāmi taṁ kassapa, etamatthaṁ kathaṁ pahīnaṁ tava aggihuttanti..

“rūpe ca sadde ca atho rase ca.

kāmitthiyo cābhivadanti yaññā.

etaṁ malanti upadhīsu ñatvā.

tasmā na yiṭṭhe na hute arañjinti..

“ettheva te mano na ramittha (kassapāti bhagavā).

rūpesu saddesu atho rasesu.

atha ko carahi devamanussaloke.

rato mano kassapa, brūhi metanti..

“disvā padaṁ santamanūpadhīkaṁ.

akiñcanaṁ kāmabhave asattaṁ.

anaññathābhāvimanaññaneyyaṁ.

tasmā na yiṭṭhe na hute arañji” nti..

56. atha kho āyasmā uruvelakassapo uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā bhagavantaṁ etadavoca -- “satthā me, bhante, bhagavā, sāvakohamasmi; satthā me, bhante, bhagavā, sāvakohamasmī” ti. atha kho tesaṁ dvādasanahutānaṁ māgadhikānaṁ brāhmaṇagahapatikānaṁ etadahosi -- “uruvelakassapo mahāsamaṇe brahmacariyaṁ caratī” ti. atha kho bhagavā tesaṁ dvādasanahutānaṁ māgadhikānaṁ brāhmaṇagahapatikānaṁ cetasā cetoparivitakkamaññāya anupubbiṁ kathaṁ kathesi, seyyathidaṁ -- dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṁkilesaṁ nekkhamme ānisaṁsaṁ pakāsesi. yadā te bhagavā aññāsi kallacitte muducitte vinīvaraṇacitte udaggacitte pasannacitte, atha yā buddhānaṁ sāmukkaṁsikā dhammadesanā, taṁ pakāsesi -- dukkhaṁ, samudayaṁ, nirodhaṁ, maggaṁ. seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya, evameva ekādasanahutānaṁ māgadhikānaṁ brāhmaṇagahapatikānaṁ bimbisārappamukhānaṁ tasmiṁ yeva āsane virajaṁ vītamalaṁ dhammacakkhuṁ udapādi -- yaṁ kiñci samudayadhammaṁ, sabbaṁ taṁ nirodhadhammanti. ekanahutaṁ upāsakattaṁ paṭivedesi.

57. atha kho rājā māgadho seniyo bimbisāro diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṁkatho vesārajjappatto aparappaccayo satthusāsane bhagavantaṁ etadavoca -- “pubbe me, bhante, kumārassa sato pañca assāsakā ahesuṁ, te me etarahi samiddhā. pubbe me, bhante, kumārassa sato etadahosi -- `aho vata maṁ rajje abhisiñceyyu'nti, ayaṁ kho me, bhante, paṭhamo assāsako ahosi, so me etarahi samiddho. `tassa ca me vijitaṁ arahaṁ sammāsambuddho okkameyyā'ti, ayaṁ kho me, bhante, dutiyo assāsako ahosi, so me etarahi samiddho. `tañcāhaṁ bhagavantaṁ payirupāseyya'nti, ayaṁ kho me, bhante, tatiyo assāsako ahosi, so me etarahi samiddho. `so ca me bhagavā dhammaṁ deseyyā'ti, ayaṁ kho me, bhante, catuttho assāsako ahosi, so me etarahi samiddho. `tassa cāhaṁ bhagavato dhammaṁ ājāneyya'nti, ayaṁ kho me, bhante, pañcamo assāsako ahosi, so me etarahi samiddho. pubbe me, bhante, kumārassa sato ime pañca assāsakā ahesuṁ, te me etarahi samiddhā. abhikkantaṁ, bhante, abhikkantaṁ, bhante, seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya cakkhumanto rūpāni dakkhantīti -- evamevaṁ bhagavatā anekapariyāyena dhammo pakāsito. esāhaṁ, bhante, bhagavantaṁ saraṇaṁ gacchāmi, dhammañca, bhikkhusaṅghañca. upāsakaṁ maṁ {maṁ bhante (ka0)}, bhagavā dhāretu ajjatagge pāṇupetaṁ saraṇaṁ gataṁ, adhivāsetu ca me, bhante, bhagavā, svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho rājā māgadho seniyo bimbisāro bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho rājā māgadho seniyo bimbisāro tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bhante, niṭṭhitaṁ bhattan”-ti.

58. atha kho bhagavā pubbaṇhasamayaṁ nivāsetvā pattacīvaramādāya rājagahaṁ pāvisi mahatā bhikkhusaṅghena saddhiṁ bhikkhusahassena sabbeheva purāṇajaṭilehi. tena kho pana samayena sakko devānamindo māṇavakavaṇṇaṁ abhinimminitvā buddhappamukhassa bhikkhusaṅghassa purato purato gacchati imā gāthāyo gāyamāno --

“danto dantehi saha purāṇajaṭilehi, vippamutto vippamuttehi.

siṅgīnikkhasavaṇṇo, rājagahaṁ pāvisi bhagavā..

“mutto muttehi saha purāṇajaṭilehi, vippamutto vippamuttehi.

siṅgīnikkhasavaṇṇo, rājagahaṁ pāvisi bhagavā..

“tiṇṇo tiṇṇehi saha purāṇajaṭilehi.

vippamutto vippamuttehi.

siṅgīnikkhasuvaṇṇo.

rājagahaṁ pāvisi bhagavā..

“santo santehi saha purāṇajaṭilehi.

vippamutto vippamuttehi.

siṅgīnikkhasavaṇṇo.

rājagahaṁ pāvisi bhagavā..

“dasavāso dasabalo, dasadhammavidū dasabhi cupeto.

so dasasataparivāro {parivārako (ka0)} rājagahaṁ, pāvisi bhagavā” ti..

manussā sakkaṁ devānamindaṁ passitvā evamāhaṁsu -- “abhirūpo vatāyaṁ māṇavako, dassanīyo vatāyaṁ māṇavako, pāsādiko vatāyaṁ māṇavako. kassa nu kho ayaṁ māṇavako” ti? evaṁ vutte sakko devānamindo te manusse gāthāya ajjhabhāsi --

“yo dhīro sabbadhi danto, suddho appaṭipuggalo.

arahaṁ sugato loke, tassāhaṁ paricārako” ti..

59. atha kho bhagavā yena rañño māgadhassa seniyassa bimbisārassa nivesanaṁ tenupasaṅkami, upasaṅkamitvā paññatte āsane nisīdi saddhiṁ bhikkhusaṅghena. atha kho rājā māgadho seniyo bimbisāro buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi. ekamantaṁ nisinnassa kho rañño māgadhassa seniyassa bimbisārassa etadahosi {cūḷava0 307} -- “kattha nu kho bhagavā vihareyya? yaṁ assa gāmato neva avidūre na accāsanne, gamanāgamanasampannaṁ, atthikānaṁ atthikānaṁ manussānaṁ abhikkamanīyaṁ, divā appākiṇṇaṁ {appakiṇṇaṁ (sī0 syā0), abbhokiṇṇaṁ (ka0)}, rattiṁ appasaddaṁ appanigghosaṁ vijanavātaṁ, manussarāhasseyyakaṁ, paṭisallānasāruppan”-ti. atha kho rañño māgadhassa seniyassa bimbisārassa etadahosi -- “idaṁ kho amhākaṁ veḷuvanaṁ uyyānaṁ gāmato neva avidūre na accāsanne gamanāgamanasampannaṁ atthikānaṁ atthikānaṁ manussānaṁ abhikkamanīyaṁ divā appākiṇṇaṁ rattiṁ appasaddaṁ appanigghosaṁ vijanavātaṁ manussarāhasseyyakaṁ paṭisallānasāruppaṁ. yaṁnūnāhaṁ veḷuvanaṁ uyyānaṁ buddhappamukhassa bhikkhusaṅghassa dadeyyan”-ti. atha kho rājā māgadho seniyo bimbisāro sovaṇṇamayaṁ bhiṅkāraṁ gahetvā bhagavato oṇojesi -- “etāhaṁ, bhante, veḷuvanaṁ uyyānaṁ buddhappamukhassa bhikkhusaṅghassa dammī” ti. paṭiggahesi bhagavā ārāmaṁ. atha kho bhagavā rājānaṁ māgadhaṁ seniyaṁ bimbisāraṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, ārāman”-ti.

bimbisārasamāgamakathā niṭṭhitā.

14. sāriputtamoggallānapabbajjākathā

60. tena kho pana samayena sañcayo {sañjayo (sī0 syā0)} paribbājako rājagahe paṭivasati mahatiyā paribbājakaparisāya saddhiṁ aḍḍhateyyehi paribbājakasatehi. tena kho pana samayena sāriputtamoggallānā sañcaye paribbājake brahmacariyaṁ caranti. tehi katikā katā hoti -- yo paṭhamaṁ amataṁ adhigacchati, so itarassa ārocetūti. atha kho āyasmā assaji pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi pāsādikena abhikkantena paṭikkantena ālokitena vilokitena samiñjitena pasāritena, okkhittacakkhu iriyāpathasampanno. addasā kho sāriputto paribbājako āyasmantaṁ assajiṁ rājagahe piṇḍāya carantaṁ pāsādikena abhikkantena paṭikkantena ālokitena vilokitena samiñjitena pasāritena okkhittacakkhuṁ iriyāpathasampannaṁ. disvānassa etadahosi -- “ye vata loke arahanto vā arahattamaggaṁ vā samāpannā, ayaṁ tesaṁ bhikkhu aññataro. yaṁnūnāhaṁ imaṁ bhikkhuṁ upasaṅkamitvā puccheyyaṁ -- `kaṁsi tvaṁ, āvuso, uddissa pabbajito, ko vā te satthā, kassa vā tvaṁ dhammaṁ rocesī” 'ti? atha kho sāriputtassa paribbājakassa etadahosi -- “akālo kho imaṁ bhikkhuṁ pucchituṁ, antaragharaṁ paviṭṭho piṇḍāya carati. yaṁnūnāhaṁ imaṁ bhikkhuṁ piṭṭhito piṭṭhito anubandheyyaṁ, atthikehi upaññātaṁ maggan”-ti. atha kho āyasmā assaji rājagahe piṇḍāya caritvā piṇḍapātaṁ ādāya paṭikkami. atha kho sāriputtopi paribbājako yenāyasmā assaji tenupasaṅkami, upasaṅkamitvā āyasmatā assajinā saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. ekamantaṁ ṭhito kho sāriputto paribbājako āyasmantaṁ assajiṁ etadavoca -- “vippasannāni kho te, āvuso, indriyāni, parisuddho chavivaṇṇo pariyodāto. kaṁsi tvaṁ, āvuso, uddissa pabbajito, ko vā te satthā, kassa vā tvaṁ dhammaṁ rocesī” ti? “atthāvuso, mahāsamaṇo sakyaputto sakyakulā pabbajito, tāhaṁ bhagavantaṁ uddissa pabbajito, so ca me bhagavā satthā, tassa cāhaṁ bhagavato dhammaṁ rocemī” ti. “kiṁvādī panāyasmato satthā, kimakkhāyī” ti? “ahaṁ kho, āvuso, navo acirapabbajito, adhunāgato imaṁ dhammavinayaṁ, na tāhaṁ sakkomi vitthārena dhammaṁ desetuṁ, api ca te saṁkhittena atthaṁ vakkhāmī” ti. atha kho sāriputto paribbājako āyasmantaṁ assajiṁ etadavoca -- “hotu, āvuso --

“appaṁ vā bahuṁ vā bhāsassu, atthaṁyeva me brūhi.

attheneva me attho, kiṁ kāhasi byañjanaṁ bahu” nti..

atha kho āyasmā assaji sāriputtassa paribbājakassa imaṁ dhammapariyāyaṁ abhāsi --

{apa0 1.1.286 therāpadānepi} “ye dhammā hetuppabhavā, tesaṁ hetuṁ tathāgato āha.

tesañca yo nirodho, evaṁvādī mahāsamaṇo” ti..

atha kho sāriputtassa paribbājakassa imaṁ dhammapariyāyaṁ sutvā virajaṁ vītamalaṁ dhammacakkhuṁ udapādi -- “yaṁ kiñci samudayadhammaṁ, sabbaṁ taṁ nirodhadhamman”-ti.

{apa0 1.1.289 therāpadānepi} eseva dhammo yadi tāvadeva, paccabyattha padamasokaṁ.

adiṭṭhaṁ abbhatītaṁ, bahukehi kappanahutehīti..

61. atha kho sāriputto paribbājako yena moggallāno paribbājako tenupasaṅkami. addasā kho moggallāno paribbājako sāriputtaṁ paribbājakaṁ dūratova āgacchantaṁ, disvāna sāriputtaṁ paribbājakaṁ etadavoca -- “vippasannāni kho te, āvuso, indriyāni, parisuddho chavivaṇṇo pariyodāto. kacci nu tvaṁ, āvuso, amataṁ adhigato” ti? “āmāvuso, amataṁ adhigato” ti. “yathākathaṁ pana tvaṁ, āvuso, amataṁ adhigato” ti? “idhāhaṁ, āvuso, addasaṁ assajiṁ bhikkhuṁ rājagahe piṇḍāya carantaṁ pāsādikena abhikkantena paṭikkantena ālokitena vilokitena samiñjitena pasāritena okkhittacakkhuṁ iriyāpathasampannaṁ. disvāna me etadahosi -- `ye vata loke arahanto vā arahattamaggaṁ vā samāpannā, ayaṁ tesaṁ bhikkhu aññataro. yaṁnūnāhaṁ imaṁ bhikkhuṁ upasaṅkamitvā puccheyyaṁ -- kaṁsi tvaṁ, āvuso uddissa pabbajito, ko vā te satthā, kassa vā tvaṁ dhammaṁ rocesī” 'ti. tassa mayhaṁ, āvuso, etadahosi -- “akālo kho imaṁ bhikkhuṁ pucchituṁ antaragharaṁ paviṭṭho piṇḍāya carati, yaṁnūnāhaṁ imaṁ bhikkhuṁ piṭṭhito piṭṭhito anubandheyyaṁ atthikehi upaññātaṁ maggan”-ti. atha kho, āvuso, assaji bhikkhu rājagahe piṇḍāya caritvā piṇḍapātaṁ ādāya paṭikkami. atha khvāhaṁ, āvuso, yena assaji bhikkhu tenupasaṅkamiṁ, upasaṅkamitvā assajinā bhikkhunā saddhiṁ sammodiṁ, sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsiṁ. ekamantaṁ ṭhito kho ahaṁ, āvuso, assajiṁ bhikkhuṁ etadavocaṁ -- “vippasannāni kho te, āvuso, indriyāni, parisuddho chavivaṇṇo pariyodāto. `kaṁsi tvaṁ, āvuso, uddissa pabbajito, ko vā te satthā, kassa vā tvaṁ dhammaṁ rocesī” 'ti? `atthāvuso, mahāsamaṇo sakyaputto sakyakulā pabbajito, tāhaṁ bhagavantaṁ uddissa pabbajito, so ca me bhagavā satthā, tassa cāhaṁ bhagavato dhammaṁ rocemī'ti. `kiṁvādī panāyasmato satthā kimakkhāyī'ti. `ahaṁ kho, āvuso, navo acirapabbajito adhunāgato imaṁ dhammavinayaṁ, na tāhaṁ sakkomi vitthārena dhammaṁ desetuṁ, api ca te saṁkhittena atthaṁ vakkhāmī” 'ti. atha khvāhaṁ, āvuso, assajiṁ bhikkhuṁ etadavocaṁ -- “hotu, āvuso,

appaṁ vā bahuṁ vā bhāsassu, atthaṁyeva me brūhi.

attheneva me attho, kiṁ kāhasi byañjanaṁ bahu” nti..

atha kho, āvuso, assaji bhikkhu imaṁ dhammapariyāyaṁ abhāsi --

“ye dhammā hetuppabhavā, tesaṁ hetuṁ tathāgato āha.

tesañca yo nirodho, evaṁvādī mahāsamaṇo” ti..

atha kho moggallānassa paribbājakassa imaṁ dhammapariyāyaṁ sutvā virajaṁ vītamalaṁ dhammacakkhuṁ udapādi -- yaṁ kiñci samudayadhammaṁ, sabbaṁ taṁ nirodhadhammanti.

eseva dhammo yadi tāvadeva, paccabyattha padamasokaṁ.

adiṭṭhaṁ abbhatītaṁ, bahukehi kappanahutehīti..

62. atha kho moggallāno paribbājako sāriputtaṁ paribbājakaṁ etadavoca “gacchāma mayaṁ, āvuso, bhagavato santike, so no bhagavā satthā” ti. “imāni kho, āvuso, aḍḍhateyyāni paribbājakasatāni amhe nissāya amhe sampassantā idha viharanti, tepi tāva apalokema {apalokāma (ka)}. yathā te maññissanti, tathā te karissantī” ti. atha kho sāriputtamoggallānā yena te paribbājakā tenupasaṅkamiṁsu, upasaṅkamitvā te paribbājake etadavocuṁ -- “gacchāma mayaṁ, āvuso, bhagavato santike, so no bhagavā satthā” ti. “mayaṁ āyasmante nissāya āyasmante sampassantā idha viharāma, sace āyasmantā mahāsamaṇe brahmacariyaṁ carissanti, sabbeva mayaṁ mahāsamaṇe brahmacariyaṁ carissāmā” ti. atha kho sāriputtamoggallānā yena sañcayo paribbājako tenupasaṅkamiṁsu, upasaṅkamitvā sañcayaṁ paribbājakaṁ etadavocuṁ -- “gacchāma mayaṁ, āvuso, bhagavato santike, so no bhagavā satthā” ti. “alaṁ, āvuso, mā agamittha, sabbeva tayo imaṁ gaṇaṁ pariharissāmā” ti. dutiyampi kho ...pe0 ... tatiyampi kho sāriputtamoggallānā sañcayaṁ paribbājakaṁ etadavocuṁ -- “gacchāma mayaṁ, āvuso, bhagavato santike, so no bhagavā satthā” ti. “alaṁ, āvuso, mā agamittha, sabbeva tayo imaṁ gaṇaṁ pariharissāmā” ti. atha kho sāriputtamoggallānā tāni aḍḍhateyyāni paribbājakasatāni ādāya yena veḷuvanaṁ tenupasaṅkamiṁsu. sañcayassa pana paribbājakassa tattheva uṇhaṁ lohitaṁ mukhato uggañchi.

addasā kho bhagavā {bhagavāte (ka)} sāriputtamoggallāne dūratova āgacchante, disvāna bhikkhū āmantesi -- “ete, bhikkhave, dve sahāyakā āgacchanti, kolito upatisso ca. etaṁ me sāvakayugaṁ bhavissati aggaṁ bhaddayugan”-ti.

gambhīre ñāṇavisaye, anuttare upadhisaṅkhaye.

vimutte appatte veḷuvanaṁ, atha ne satthā byākāsi..

ete dve sahāyakā, āgacchanti kolito upatisso ca.

etaṁ me sāvakayugaṁ, bhavissati aggaṁ bhaddayuganti..

atha kho sāriputtamoggallānā yena bhagavā tenupasaṅkamiṁsu, upasaṅkamitvā

bhagavato pādesu sirasā nipatitvā bhagavantaṁ etadavocuṁ -- “labheyyāma mayaṁ, bhante, bhagavato santike pabbajjaṁ, labheyyāma upasampadan”-ti. “etha bhikkhavo” ti bhagavā avoca -- “svākkhāto dhammo, caratha brahmacariyaṁ sammā dukkhassa antakiriyāyā” ti. sāva tesaṁ āyasmantānaṁ upasampadā ahosi.

abhiññātānaṁ pabbajjā

63. tena kho pana samayena abhiññātā abhiññātā māgadhikā kulaputtā bhagavati brahmacariyaṁ caranti. manussā ujjhāyanti khiyyanti vipācenti -- aputtakatāya paṭipanno samaṇo gotamo, vedhabyāya paṭipanno samaṇo gotamo, kulupacchedāya paṭipanno samaṇo gotamo, idāni anena jaṭilasahassaṁ pabbājitaṁ, imāni ca aḍḍhateyyāni paribbājakasatāni sañcayāni {sañjeyyāni (sī0), sañjayāni (syā0)} pabbājitāni. ime ca abhiññātā abhiññātā māgadhikā kulaputtā samaṇe gotame brahmacariyaṁ carantīti. apissu bhikkhū disvā imāya gāthāya codenti --

“āgato kho mahāsamaṇo, māgadhānaṁ giribbajaṁ.

sabbe sañcaye netvāna {sañjeyyake netvā (sī0)}, kaṁsu dāni nayissatī” ti..

assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ ...pe0 ... na, bhikkhave, so saddo ciraṁ bhavissati, sattāhameva bhavissati, sattāhassa accayena antaradhāyissati. tena hi, bhikkhave, ye tumhe imāya gāthāya codenti --

“āgato kho mahāsamaṇo, māgadhānaṁ giribbajaṁ.

sabbe sañcaye netvāna, kaṁsu dāni nayissatī” ti..

te tumhe imāya gāthāya paṭicodetha --

“nayanti ve mahāvīrā, saddhammena tathāgatā.

dhammena nayamānānaṁ {nīyamānānaṁ (ka0)}, kā usūyā {ussuyā (ka0)} vijānatan”-ti..

tena kho pana samayena manussā bhikkhū disvā imāya gāthāya codenti --

“āgato kho mahāsamaṇo, māgadhānaṁ giribbajaṁ.

sabbe sañcaye netvāna, kaṁsu dāni nayissatī” ti..

bhikkhū te manusse imāya gāthāya paṭicodenti --

“nayanti ve mahāvīrā, saddhammena tathāgatā.

dhammena nayamānānaṁ, kā usūyā vijānatan”-ti..

manussā dhammena kira samaṇā sakyaputtiyā nenti no adhammenāti sattāhameva so saddo ahosi, sattāhassa accayena antaradhāyi.

sāriputtamoggallānapabbajjākathā niṭṭhitā.

catutthabhāṇavāro niṭṭhito.

15. upajjhāyavattakathā

64. tena kho pana samayena bhikkhū anupajjhāyakā anācariyakā {idaṁ padaṁ sī0 syā0 potthakesu natthi} anovadiyamānā ananusāsiyamānā dunnivatthā duppārutā anākappasampannā piṇḍāya caranti; manussānaṁ {te manussānaṁ (ka0)} bhuñjamānānaṁ uparibhojanepi uttiṭṭhapattaṁ upanāmenti, uparikhādanīyepi uttiṭṭhapattaṁ upanāmenti, uparisāyanīyepi uttiṭṭhapattaṁ upanāmenti, uparipānīyepi uttiṭṭhapattaṁ upanāmenti; sāmaṁ sūpampi odanampi viññāpetvā bhuñjanti; bhattaggepi uccāsaddā mahāsaddā viharanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā dunnivatthā duppārutā anākappasampannā piṇḍāya carissanti; manussānaṁ bhuñjamānānaṁ, uparibhojanepi uttiṭṭhapattaṁ upanāmessanti, uparikhādanīyepi uttiṭṭhapattaṁ upanāmessanti, uparisāyanīyepi uttiṭṭhapattaṁ upanāmessanti, uparipānīyepi uttiṭṭhapattaṁ upanāmessanti; sāmaṁ sūpampi odanampi viññāpetvā bhuñjissanti; bhattaggepi uccāsaddā mahāsaddā viharissanti seyyathāpi brāhmaṇā brāhmaṇabhojane” ti.

assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā santuṭṭhā lajjino kukkuccakā sikkhākāmā, te ujjhāyanti khiyyanti vipācenti -- “kathañhi nāma bhikkhū dunnivatthā duppārutā anākappasampannā piṇḍāya carissanti; manussānaṁ bhuñjamānānaṁ, uparibhojanepi uttiṭṭhapattaṁ upanāmessanti, uparikhādanīyepi uttiṭṭhapattaṁ upanāmessanti, uparisāyanīyepi uttiṭṭhapattaṁ upanāmessanti, uparipānīyepi uttiṭṭhapattaṁ upanāmessanti; sāmaṁ sūpampi odanampi viññāpetvā bhuñjissanti; bhattaggepi uccāsaddā mahāsaddā viharissantī” ti. atha kho te bhikkhū ...pe0 ... bhagavato etamatthaṁ ārocesuṁ.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, bhikkhū dunnivatthā duppārutā anākappasampannā piṇḍāya caranti, manussānaṁ bhuñjamānānaṁ upari bhojanepi uttiṭṭhapattaṁ upanāmenti, uparikhādanīyepi uttiṭṭhapattaṁ upanāmenti, uparisāyanīyepi uttiṭṭhapattaṁ upanāmenti, uparipānīyepi uttiṭṭhapattaṁ upanāmenti, sāmaṁ sūpampi odanampi viññāpetvā bhuñjanti, bhattaggepi uccāsaddā mahāsaddā viharantī” ti? “saccaṁ bhagavā” ti. vigarahi buddho bhagavā -- “ananucchavikaṁ, bhikkhave, tesaṁ moghapurisānaṁ ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma te, bhikkhave, moghapurisā dunnivatthā duppārutā anākappasampannā piṇḍāya carissanti, manussānaṁ bhuñjamānānaṁ uparibhojanepi uttiṭṭhapattaṁ upanāmessanti, uparikhādanīyepi uttiṭṭhapattaṁ upanāmessanti, uparisāyanīyepi uttiṭṭhapattaṁ upanāmessanti, uparipānīyepi uttiṭṭhapattaṁ upanāmessanti, sāmaṁ sūpampi odanampi viññāpetvā bhuñjissanti, bhattaggepi uccāsaddā mahāsaddā viharissanti. netaṁ, bhikkhave, appasannānaṁ vā pasādāya, pasannānaṁ vā bhiyyobhāvāya. atha khvetaṁ, bhikkhave, appasannānañceva appasādāya, pasannānañca ekaccānaṁ aññathattāyā” ti. atha kho bhagavā te bhikkhū anekapariyāyena vigarahitvā dubbharatāya dupposatāya mahicchatāya asantuṭṭhitāya {asantuṭṭhiyā (sī0), asantuṭṭhatāya (syā)} saṅgaṇikāya kosajjassa avaṇṇaṁ bhāsitvā anekapariyāyena subharatāya suposatāya appicchassa santuṭṭhassa sallekhassa dhutassa pāsādikassa apacayassa vīriyārambhassa {viriyārambhassa (sī0 syā0)} vaṇṇaṁ bhāsitvā bhikkhūnaṁ tadanucchavikaṁ tadanulomikaṁ dhammiṁ kathaṁ katvā bhikkhū āmantesi --

65. “anujānāmi, bhikkhave, upajjhāyaṁ. upajjhāyo, bhikkhave, saddhivihārikamhi puttacittaṁ upaṭṭhapessati, saddhivihāriko upajjhāyamhi pitucittaṁ upaṭṭhapessati. evaṁ te aññamaññaṁ sagāravā sappatissā sabhāgavuttino viharantā imasmiṁ dhammavinaye vuḍḍhiṁ viruḷhiṁ vepullaṁ āpajjissanti. evañca pana, bhikkhave, upajjhāyo gahetabbo -- ekaṁsaṁ uttarāsaṅgaṁ karitvā pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `upajjhāyo me, bhante, hohi; upajjhāyo me, bhante, hohi; upajjhāyo me, bhante, hohī'ti. sāhūti vā lahūti vā opāyikanti vā patirūpanti vā pāsādikena sampādehīti vā kāyena viññāpeti, vācāya viññāpeti, kāyena vācāya {na vācāya (ka0)} viññāpeti, gahito hoti upajjhāyo; na kāyena viññāpeti, na vācāya viññāpeti, na kāyena vācāya viññāpeti, na gahito hoti upajjhāyo.

66. {cūḷava0 376 ādayo}“saddhivihārikena, bhikkhave, upajjhāyamhi sammā vattitabbaṁ. tatrāyaṁ sammāvattanā --

“kālasseva vuṭṭhāya upāhanā omuñcitvā ekaṁsaṁ uttarāsaṅgaṁ karitvā dantakaṭṭhaṁ dātabbaṁ, mukhodakaṁ dātabbaṁ, āsanaṁ paññapetabbaṁ. sace yāgu hoti, bhājanaṁ dhovitvā yāgu upanāmetabbā. yāguṁ pītassa udakaṁ datvā bhājanaṁ paṭiggahetvā nīcaṁ katvā sādhukaṁ appaṭighaṁsantena dhovitvā paṭisāmetabbaṁ. upajjhāyamhi vuṭṭhite āsanaṁ uddharitabbaṁ. sace so deso uklāpo hoti, so deso sammajjitabbo.

“sace upajjhāyo gāmaṁ pavisitukāmo hoti, nivāsanaṁ dātabbaṁ, paṭinivāsanaṁ paṭiggahetabbaṁ, kāyabandhanaṁ dātabbaṁ, saguṇaṁ katvā saṅghāṭiyo dātabbā, dhovitvā patto sodako {saudako (ka0)} dātabbo. sace upajjhāyo pacchāsamaṇaṁ ākaṅkhati, timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā saguṇaṁ katvā saṅghāṭiyo pārupitvā gaṇṭhikaṁ paṭimuñcitvā dhovitvā pattaṁ gahetvā upajjhāyassa pacchāsamaṇena hotabbaṁ. nātidūre gantabbaṁ, nāccāsanne gantabbaṁ, pattapariyāpannaṁ paṭiggahetabbaṁ. na upajjhāyassa bhaṇamānassa antarantarā kathā opātetabbā. upajjhāyo āpattisāmantā bhaṇamāno nivāretabbo.

“nivattantena paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, paṭinivāsanaṁ dātabbaṁ, nivāsanaṁ paṭiggahetabbaṁ. sace cīvaraṁ sinnaṁ hoti, muhuttaṁ uṇhe otāpetabbaṁ, na ca uṇhe cīvaraṁ nidahitabbaṁ; cīvaraṁ saṅgharitabbaṁ, cīvaraṁ saṅgharantena caturaṅgulaṁ kaṇṇaṁ ussāretvā cīvaraṁ saṅgharitabbaṁ -- mā majjhe bhaṅgo ahosīti. obhoge kāyabandhanaṁ kātabbaṁ.

“sace piṇḍapāto hoti, upajjhāyo ca bhuñjitukāmo hoti, udakaṁ datvā piṇḍapāto upanāmetabbo. upajjhāyo pānīyena pucchitabbo. bhuttāvissa udakaṁ datvā pattaṁ paṭiggahetvā nīcaṁ katvā sādhukaṁ appaṭighaṁsantena dhovitvā vodakaṁ katvā muhuttaṁ uṇhe otāpetabbo, na ca uṇhe patto nidahitabbo. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ. upajjhāyamhi vuṭṭhite āsanaṁ uddharitabbaṁ, pādodakaṁ pādapīṭhaṁ pādakathalikaṁ paṭisāmetabbaṁ. sace so deso uklāpo hoti, so deso sammajjitabbo.

“sace upajjhāyo nahāyitukāmo hoti, nahānaṁ paṭiyādetabbaṁ. sace sītena attho hoti, sītaṁ paṭiyādetabbaṁ. sace uṇhena attho hoti, uṇhaṁ paṭiyādetabbaṁ.

“sace upajjhāyo jantāgharaṁ pavisitukāmo hoti, cuṇṇaṁ sannetabbaṁ, mattikā temetabbā, jantāgharapīṭhaṁ ādāya upajjhāyassa piṭṭhito piṭṭhito gantvā jantāgharapīṭhaṁ datvā cīvaraṁ paṭiggahetvā ekamantaṁ nikkhipitabbaṁ, cuṇṇaṁ dātabbaṁ, mattikā dātabbā. sace ussahati, jantāgharaṁ pavisitabbaṁ. jantāgharaṁ pavisantena mattikāya mukhaṁ makkhetvā purato ca pacchato ca paṭicchādetvā jantāgharaṁ pavisitabbaṁ. na there bhikkhū anupakhajja nisīditabbaṁ. na navā bhikkhū āsanena paṭibāhitabbā. jantāghare upajjhāyassa parikammaṁ kātabbaṁ. jantāgharā nikkhamantena jantāgharapīṭhaṁ ādāya purato ca pacchato ca paṭicchādetvā jantāgharā nikkhamitabbaṁ.

“udakepi upajjhāyassa parikammaṁ kātabbaṁ. nahātena paṭhamataraṁ uttaritvā attano gattaṁ vodakaṁ katvā nivāsetvā upajjhāyassa gattato udakaṁ pamajjitabbaṁ, nivāsanaṁ dātabbaṁ, saṅghāṭi dātabbā, jantāgharapīṭhaṁ ādāya paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, upajjhāyo pānīyena pucchitabbo. sace uddisāpetukāmo hoti, uddisitabbo. sace paripucchitukāmo hoti, paripucchitabbo.

“yasmiṁ vihāre upajjhāyo viharati, sace so vihāro uklāpo hoti, sace ussahati, sodhetabbo. vihāraṁ sodhentena paṭhamaṁ pattacīvaraṁ nīharitvā ekamantaṁ nikkhipitabbaṁ. nisīdanapaccattharaṇaṁ nīharitvā ekamantaṁ nikkhipitabbaṁ. bhisibibbohanaṁ {bhisibimbohanaṁ (sī0 syā0)} nīharitvā ekamantaṁ nikkhipitabbaṁ. mañco nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbo. pīṭhaṁ nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbaṁ. mañcapaṭipādakā nīharitvā ekamantaṁ nikkhipitabbā. kheḷamallako nīharitvā ekamantaṁ nikkhipitabbo. apassenaphalakaṁ nīharitvā ekamantaṁ nikkhipitabbaṁ. bhūmattharaṇaṁ yathāpaññattaṁ sallakkhetvā nīharitvā ekamantaṁ nikkhipitabbaṁ. sace vihāre santānakaṁ hoti, ullokā paṭhamaṁ ohāretabbaṁ, ālokasandhikaṇṇabhāgā pamajjitabbā. sace gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā. sace kāḷavaṇṇakatā bhūmi kaṇṇakitā hoti, coḷakaṁ temetvā pīḷetvā pamajjitabbā. sace akatā hoti bhūmi, udakena paripphositvā sammajjitabbā -- mā vihāro rajena uhaññīti. saṅkāraṁ vicinitvā ekamantaṁ chaḍḍetabbaṁ.

“bhūmattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. mañcapaṭipādakā otāpetvā pamajjitvā atiharitvā yathāṭhāne ṭhapetabbā. mañco otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbo. pīṭhaṁ otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbaṁ. bhisibibbohanaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. nisīdanapaccattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. kheḷamallako otāpetvā pamajjitvā atiharitvā yathāṭhāne ṭhapetabbo. apassenaphalakaṁ otāpetvā pamajjitvā atiharitvā yathāṭhāne ṭhapetabbaṁ. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ.

“sace puratthimā sarajā vātā vāyanti, puratthimā vātapānā thaketabbā. sace pacchimā sarajā vātā vāyanti, pacchimā vātapānā thaketabbā. sace uttarā sarajā vātā vāyanti, uttarā vātapānā thaketabbā. sace dakkhiṇā sarajā vātā vāyanti, dakkhiṇā vātapānā thaketabbā. sace sītakālo hoti, divā vātapānā vivaritabbā, rattiṁ thaketabbā. sace uṇhakālo hoti, divā vātapānā thaketabbā, rattiṁ vivaritabbā.

“sace pariveṇaṁ uklāpaṁ hoti, pariveṇaṁ sammajjitabbaṁ. sace koṭṭhako uklāpo hoti, koṭṭhako sammajjitabbo. sace upaṭṭhānasālā uklāpā hoti, upaṭṭhānasālā sammajjitabbā. sace aggisālā uklāpā hoti, aggisālā sammajjitabbā. sace vaccakuṭi uklāpā hoti, vaccakuṭi sammajjitabbā. sace pānīyaṁ na hoti, pānīyaṁ upaṭṭhāpetabbaṁ. sace paribhojanīyaṁ na hoti, paribhojanīyaṁ upaṭṭhāpetabbaṁ. sace ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ.

“sace upajjhāyassa anabhirati uppannā hoti, saddhivihārikena vūpakāsetabbo, vūpakāsāpetabbo, dhammakathā vāssa kātabbā. sace upajjhāyassa kukkuccaṁ uppannaṁ hoti, saddhivihārikena vinodetabbaṁ, vinodāpetabbaṁ, dhammakathā vāssa kātabbā. sace upajjhāyassa diṭṭhigataṁ uppannaṁ hoti, saddhivihārikena vivecetabbaṁ, vivecāpetabbaṁ, dhammakathā vāssa kātabbā. sace upajjhāyo garudhammaṁ ajjhāpanno hoti parivāsāraho, saddhivihārikena ussukkaṁ kātabbaṁ -- kinti nu kho saṅgho upajjhāyassa parivāsaṁ dadeyyāti. sace upajjhāyo mūlāya paṭikassanāraho hoti, saddhivihārikena ussukkaṁ kātabbaṁ -- kinti nu kho saṅgho upajjhāyaṁ mūlāya paṭikasseyyāti. sace upajjhāyo mānattāraho hoti, saddhivihārikena ussukkaṁ kātabbaṁ -- kinti nu kho saṅgho upajjhāyassa mānattaṁ dadeyyāti. sace upajjhāyo abbhānāraho hoti, saddhivihārikena ussukkaṁ kātabbaṁ -- kinti nu kho saṅgho upajjhāyaṁ abbheyyāti. sace saṅgho upajjhāyassa kammaṁ kattukāmo hoti tajjanīyaṁ vā niyassaṁ {niyasaṁ (ka0)} vā pabbājanīyaṁ vā paṭisāraṇīyaṁ vā ukkhepanīyaṁ vā, saddhivihārikena ussukkaṁ kātabbaṁ -- kinti nu kho saṅgho upajjhāyassa kammaṁ na kareyya lahukāya vā pariṇāmeyyāti. kataṁ vā panassa hoti saṅghena kammaṁ tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, saddhivihārikena ussukkaṁ kātabbaṁ -- kinti nu kho upajjhāyo sammā vatteyya, lomaṁ pāteyya, netthāraṁ vatteyya, saṅgho taṁ kammaṁ paṭippassambheyyāti.

“sace upajjhāyassa cīvaraṁ dhovitabbaṁ hoti, saddhivihārikena dhovitabbaṁ, ussukkaṁ vā kātabbaṁ -- kinti nu kho upajjhāyassa cīvaraṁ dhoviyethāti. sace upajjhāyassa cīvaraṁ kātabbaṁ hoti, saddhivihārikena kātabbaṁ, ussukkaṁ vā kātabbaṁ -- kinti nu kho upajjhāyassa cīvaraṁ kariyethāti. sace upajjhāyassa rajanaṁ pacitabbaṁ hoti, saddhivihārikena pacitabbaṁ, ussukkaṁ vā kātabbaṁ -- kinti nu kho upajjhāyassa rajanaṁ paciyethāti. sace upajjhāyassa cīvaraṁ rajitabbaṁ {rajetabbaṁ (sī0 syā0)} hoti, saddhivihārikena rajitabbaṁ, ussukkaṁ vā kātabbaṁ -- kinti nu kho upajjhāyassa cīvaraṁ rajiyethāti. cīvaraṁ rajantena {rajentena (sī0 syā0)} sādhukaṁ samparivattakaṁ samparivattakaṁ rajitabbaṁ, na ca acchinne theve pakkamitabbaṁ.

“na upajjhāyaṁ anāpucchā ekaccassa patto dātabbo, na ekaccassa patto paṭiggahetabbo; na ekaccassa cīvaraṁ dātabbaṁ, na ekaccassa cīvaraṁ paṭiggahetabbaṁ; na ekaccassa parikkhāro dātabbo, na ekaccassa parikkhāro paṭiggahetabbo; na ekaccassa kesā chedetabbā {chettabbā (sī0), cheditabbā (ka0)}, na ekaccena kesā chedāpetabbā; na ekaccassa parikammaṁ kātabbaṁ, na ekaccena parikammaṁ kārāpetabbaṁ; na ekaccassa veyyāvacco {veyyāvaccaṁ (katthaci)} kātabbo, na ekaccena veyyāvacco kārāpetabbo; na ekaccassa pacchāsamaṇena hotabbaṁ, na ekacco pacchāsamaṇo ādātabbo; na ekaccassa piṇḍapāto nīharitabbo, na ekaccena piṇḍapāto nīharāpetabbo; na upajjhāyaṁ anāpucchā gāmo pavisitabbo; na susānaṁ gantabbaṁ; na disā pakkamitabbā. sace upajjhāyo gilāno hoti, yāvajīvaṁ upaṭṭhātabbo; vuṭṭhānamassa āgametabban”-ti.

upajjhāyavattaṁ niṭṭhitaṁ.

16. saddhivihārikavattakathā

67. {cūḷava0 378 ādayo} “upajjhāyena, bhikkhave, saddhivihārikamhi sammā vattitabbaṁ. tatrāyaṁ sammāvattanā --

“upajjhāyena, bhikkhave, saddhivihāriko saṅgahetabbo anuggahetabbo uddesena paripucchāya ovādena anusāsaniyā. sace upajjhāyassa patto hoti, saddhivihārikassa patto na hoti, upajjhāyena saddhivihārikassa patto dātabbo, ussukkaṁ vā kātabbaṁ -- kinti nu kho saddhivihārikassa patto uppajjiyethāti. sace upajjhāyassa cīvaraṁ hoti, saddhivihārikassa cīvaraṁ na hoti, upajjhāyena saddhivihārikassa cīvaraṁ dātabbaṁ, ussukkaṁ vā kātabbaṁ -- kinti nu kho saddhivihārikassa cīvaraṁ uppajjiyethāti. sace upajjhāyassa parikkhāro hoti, saddhivihārikassa parikkhāro na hoti, upajjhāyena saddhivihārikassa parikkhāro dātabbo, ussukkaṁ vā kātabbaṁ -- kinti nu kho saddhivihārikassa parikkhāro uppajjiyethāti.

“sace saddhivihāriko gilāno hoti, kālasseva uṭṭhāya dantakaṭṭhaṁ dātabbaṁ, mukhodakaṁ dātabbaṁ, āsanaṁ paññapetabbaṁ. sace yāgu hoti, bhājanaṁ dhovitvā yāgu upanāmetabbā. yāguṁ pītassa udakaṁ datvā bhājanaṁ paṭiggahetvā nīcaṁ katvā sādhukaṁ appaṭighaṁsantena dhovitvā paṭisāmetabbaṁ. saddhivihārikamhi vuṭṭhite āsanaṁ uddharitabbaṁ. sace so deso uklāpo hoti, so deso sammajjitabbo.

“sace saddhivihāriko gāmaṁ pavisitukāmo hoti, nivāsanaṁ dātabbaṁ, paṭinivāsanaṁ paṭiggahetabbaṁ, kāyabandhanaṁ dātabbaṁ, saguṇaṁ katvā saṅghāṭiyo dātabbā, dhovitvā patto sodako dātabbo. ettāvatā nivattissatīti āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, paṭinivāsanaṁ dātabbaṁ, nivāsanaṁ paṭiggahetabbaṁ. sace cīvaraṁ sinnaṁ hoti, muhuttaṁ uṇhe otāpetabbaṁ, na ca uṇhe cīvaraṁ nidahitabbaṁ; cīvaraṁ saṅgharitabbaṁ, cīvaraṁ saṅgharantena caturaṅgulaṁ kaṇṇaṁ ussāretvā cīvaraṁ saṅgharitabbaṁ -- mā majjhe bhaṅgo ahosīti. obhoge kāyabandhanaṁ kātabbaṁ.

“sace piṇḍapāto hoti, saddhivihāriko ca bhuñjitukāmo hoti, udakaṁ datvā piṇḍapāto upanāmetabbo. saddhivihāriko pānīyena pucchitabbo. bhuttāvissa udakaṁ datvā pattaṁ paṭiggahetvā nīcaṁ katvā sādhukaṁ appaṭighaṁsantena dhovitvā vodakaṁ katvā muhuttaṁ uṇhe otāpetabbo, na ca uṇhe patto nidahitabbo. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ. saddhivihārikamhi vuṭṭhite āsanaṁ uddharitabbaṁ, pādodakaṁ pādapīṭhaṁ pādakathalikaṁ paṭisāmetabbaṁ. sace so deso uklāpo hoti, so deso sammajjitabbo.

“sace saddhivihāriko nahāyitukāmo hoti, nahānaṁ paṭiyādetabbaṁ. sace sītena attho hoti, sītaṁ paṭiyādetabbaṁ. sace uṇhena attho hoti, uṇhaṁ paṭiyādetabbaṁ.

“sace saddhivihāriko jantāgharaṁ pavisitukāmo hoti, cuṇṇaṁ sannetabbaṁ, mattikā temetabbā, jantāgharapīṭhaṁ ādāya gantvā jantāgharapīṭhaṁ datvā cīvaraṁ paṭiggahetvā ekamantaṁ nikkhipitabbaṁ, cuṇṇaṁ dātabbaṁ, mattikā dātabbā. sace ussahati, jantāgharaṁ pavisitabbaṁ. jantāgharaṁ pavisantena mattikāya mukhaṁ makkhetvā purato ca pacchato ca paṭicchādetvā jantāgharaṁ pavisitabbaṁ. na there bhikkhū anupakhajja nisīditabbaṁ. na navā bhikkhū āsanena paṭibāhitabbā. jantāghare saddhivihārikassa parikammaṁ kātabbaṁ. jantāgharā nikkhamantena jantāgharapīṭhaṁ ādāya purato ca pacchato ca paṭicchādetvā jantāgharā nikkhamitabbaṁ.

“udakepi saddhivihārikassa parikammaṁ kātabbaṁ. nahātena paṭhamataraṁ uttaritvā attano gattaṁ vodakaṁ katvā nivāsetvā saddhivihārikassa gattato udakaṁ pamajjitabbaṁ, nivāsanaṁ dātabbaṁ, saṅghāṭi dātabbā. jantāgharapīṭhaṁ ādāya paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ. saddhivihāriko pānīyena pucchitabbo.

“yasmiṁ vihāre saddhivihāriko viharati, sace so vihāro uklāpo hoti, sace ussahati, sodhetabbo. vihāraṁ sodhentena paṭhamaṁ pattacīvaraṁ nīharitvā ekamantaṁ nikkhipitabbaṁ; nisīdanapaccattharaṇaṁ nīharitvā ekamantaṁ nikkhipitabbaṁ; bhisibibbohanaṁ nīharitvā ekamantaṁ nikkhipitabbaṁ; mañco nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbo; pīṭhaṁ nīcaṁ katvā sādhukaṁ appaṭighaṁsantena asaṅghaṭṭentena kavāṭapiṭṭhaṁ nīharitvā ekamantaṁ nikkhipitabbaṁ; mañcapaṭipādakā nīharitvā ekamantaṁ nikkhipitabbā; kheḷamallako nīharitvā ekamantaṁ nikkhipitabbo; apassenaphalakaṁ nīharitvā ekamantaṁ nikkhipitabbaṁ; bhūmattharaṇaṁ yathāpaññattaṁ sallakkhetvā nīharitvā ekamantaṁ nikkhipitabbaṁ. sace vihāre santānakaṁ hoti, ullokā paṭhamaṁ ohāretabbaṁ, ālokasandhikaṇṇabhāgā pamajjitabbā. sace gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā. sace kāḷavaṇṇakatā bhūmi kaṇṇakitā hoti, coḷakaṁ temetvā pīḷetvā pamajjitabbā. sace akatā hoti bhūmi, udakena paripphositvā sammajjitabbā -- mā vihāro rajena uhaññīti. saṅkāraṁ vicinitvā ekamantaṁ chaḍḍetabbaṁ.

“bhūmattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. mañcapaṭipādakā otāpetvā pamajjitvā atiharitvā yathāṭhāne ṭhapetabbā. mañco otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbo. pīṭhaṁ otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbaṁ. bhisibibbohanaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. nisīdanapaccattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. kheḷamallako otāpetvā pamajjitvā atiharitvā yathāṭhāne ṭhapetabbo. apassenaphalakaṁ otāpetvā pamajjitvā atiharitvā yathāṭhāne ṭhapetabbaṁ. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ.

“sace puratthimā sarajā vātā vāyanti, puratthimā vātapānā thaketabbā. sace pacchimā sarajā vātā vāyanti, pacchimā vātapānā thaketabbā. sace uttarā sarajā vātā vāyanti, uttarā vātapānā thaketabbā. sace dakkhiṇā sarajā vātā vāyanti, dakkhiṇā vātapānā thaketabbā. sace sītakālo hoti, divā vātapānā vivaritabbā, rattiṁ thaketabbā. sace uṇhakālo hoti, divā vātapānā thaketabbā, rattiṁ vivaritabbā.

“sace pariveṇaṁ uklāpaṁ hoti, pariveṇaṁ sammajjitabbaṁ. sace koṭṭhako uklāpo hoti, koṭṭhako sammajjitabbo. sace upaṭṭhānasālā uklāpā hoti, upaṭṭhānasālā sammajjitabbā. sace aggisālā uklāpā hoti, aggisālā sammajjitabbā. sace vaccakuṭi uklāpā hoti, vaccakuṭi sammajjitabbā. sace pānīyaṁ na hoti, pānīyaṁ upaṭṭhāpetabbaṁ. sace paribhojanīyaṁ na hoti, paribhojanīyaṁ upaṭṭhāpetabbaṁ. sace ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ.

“sace saddhivihārikassa anabhirati uppannā hoti, upajjhāyena vūpakāsetabbo, vūpakāsāpetabbo, dhammakathā vāssa kātabbā. sace saddhivihārikassa kukkuccaṁ uppannaṁ hoti, upajjhāyena vinodetabbaṁ, vinodāpetabbaṁ, dhammakathā vāssa kātabbā. sace saddhivihārikassa diṭṭhigataṁ uppannaṁ hoti, upajjhāyena vivecetabbaṁ, vivecāpetabbaṁ, dhammakathā vāssa kātabbā. sace saddhivihāriko garudhammaṁ ajjhāpanno hoti parivāsāraho, upajjhāyena ussukkaṁ kātabbaṁ -- kinti nu kho saṅgho saddhivihārikassa parivāsaṁ dadeyyāti. sace saddhivihāriko mūlāya paṭikassanāraho hoti, upajjhāyena ussukkaṁ kātabbaṁ -- kinti nu kho saṅgho saddhivihārikaṁ mūlāya paṭikasseyyāti. sace saddhivihāriko mānattāraho hoti, upajjhāyena ussukkaṁ kātabbaṁ -- kinti nu kho saṅgho saddhivihārikassa mānattaṁ dadeyyāti. sace saddhivihāriko abbhānāraho hoti, upajjhāyena ussukkaṁ kātabbaṁ -- kinti nu kho saṅgho saddhivihārikaṁ abbheyyāti. sace saṅgho saddhivihārikassa kammaṁ kattukāmo hoti, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, upajjhāyena ussukkaṁ kātabbaṁ -- kinti nu kho saṅgho saddhivihārikassa kammaṁ na kareyya, lahukāya vā pariṇāmeyyāti. kataṁ vā panassa hoti saṅghena kammaṁ, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, upajjhāyena ussukkaṁ kātabbaṁ -- kinti nu kho saddhivihāriko sammā vatteyya, lomaṁ pāteyya, netthāraṁ vatteyya, saṅgho taṁ kammaṁ paṭippassambheyyāti.

“sace saddhivihārikassa cīvaraṁ dhovitabbaṁ hoti, upajjhāyena ācikkhitabbaṁ evaṁ dhoveyyāsīti, ussukkaṁ vā kātabbaṁ -- kinti nu kho saddhivihārikassa cīvaraṁ dhoviyethāti. sace saddhivihārikassa cīvaraṁ kātabbaṁ hoti, upajjhāyena ācikkhitabbaṁ evaṁ kareyyāsīti, ussukkaṁ vā kātabbaṁ -- kinti nu kho saddhivihārikassa cīvaraṁ kariyethāti. sace saddhivihārikassa rajanaṁ pacitabbaṁ hoti, upajjhāyena ācikkhitabbaṁ evaṁ paceyyāsīti, ussukkaṁ vā kātabbaṁ -- kinti nu kho saddhivihārikassa rajanaṁ paciyethāti. sace saddhivihārikassa cīvaraṁ rajitabbaṁ hoti, upajjhāyena ācikkhitabbaṁ, evaṁ rajeyyāsīti, ussukkaṁ vā kātabbaṁ -- kinti nu kho saddhivihārikassa cīvaraṁ rajiyethāti. cīvaraṁ rajantena sādhukaṁ samparivattakaṁ samparivattakaṁ rajitabbaṁ. na ca acchinne theve pakkamitabbaṁ. sace saddhivihāriko gilāno hoti, yāvajīvaṁ upaṭṭhātabbo, vuṭṭhānamassa āgametabban”-ti.

saddhivihārikavattaṁ niṭṭhitaṁ.

17. paṇāmitakathā

68. tena kho pana samayena saddhivihārikā upajjhāyesu na sammā vattanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma saddhivihārikā upajjhāyesu na sammā vattissantī” ti. atha kho te bhikkhū bhagavato etamatthaṁ ārocesuṁ ...pe0 ... saccaṁ kira, bhikkhave, saddhivihārikā upajjhāyesu na sammā vattantīti? saccaṁ bhagavāti. vigarahi buddho bhagavā ...pe0 ... kathañhi nāma, bhikkhave, saddhivihārikā upajjhāyesu na sammā vattissantīti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, saddhivihārikena upajjhāyamhi na sammā vattitabbaṁ. yo na sammā vatteyya, āpatti dukkaṭassā” ti. neva sammā vattanti. bhagavato etamatthaṁ ārocesuṁ. anujānāmi, bhikkhave, asammāvattantaṁ paṇāmetuṁ. evañca pana, bhikkhave, paṇāmetabbo -- “paṇāmemi tan”-ti vā, “māyidha paṭikkamī” ti vā, “nīhara te pattacīvaran”-ti vā, “nāhaṁ tayā upaṭṭhātabbo” ti vā, kāyena viññāpeti, vācāya viññāpeti, kāyena vācāya viññāpeti, paṇāmito hoti saddhivihāriko; na kāyena viññāpeti, na vācāya viññāpeti, na kāyena vācāya viññāpeti, na paṇāmito hoti saddhivihārikoti.

tena kho pana samayena saddhivihārikā paṇāmitā na khamāpenti. bhagavato etamatthaṁ ārocesuṁ. anujānāmi, bhikkhave, khamāpetunti. neva khamāpenti. bhagavato etamatthaṁ ārocesuṁ. na, bhikkhave, paṇāmitena na khamāpetabbo. yo na khamāpeyya, āpatti dukkaṭassāti.

tena kho pana samayena upajjhāyā khamāpiyamānā na khamanti. bhagavato etamatthaṁ ārocesuṁ. anujānāmi, bhikkhave, khamitunti. neva khamanti. saddhivihārikā pakkamantipi vibbhamantipi titthiyesupi saṅkamanti. bhagavato etamatthaṁ ārocesuṁ. na, bhikkhave, khamāpiyamānena na khamitabbaṁ. yo na khameyya, āpatti dukkaṭassāti.

tena kho pana samayena upajjhāyā sammāvattantaṁ paṇāmenti, asammāvattantaṁ na paṇāmenti. bhagavato etamatthaṁ ārocesuṁ. na, bhikkhave, sammāvattanto paṇāmetabbo. yo paṇāmeyya, āpatti dukkaṭassa. na ca, bhikkhave, asammāvattanto na paṇāmetabbo. yo na paṇāmeyya, āpatti dukkaṭassāti.

“pañcahi, bhikkhave, aṅgehi samannāgato saddhivihāriko paṇāmetabbo. upajjhāyamhi nādhimattaṁ pemaṁ hoti, nādhimatto pasādo hoti, nādhimattā hirī hoti, nādhimatto gāravo hoti, nādhimattā bhāvanā hoti -- imehi kho, bhikkhave, pañcahaṅgehi samannāgato saddhivihāriko paṇāmetabbo.

“pañcahi, bhikkhave, aṅgehi samannāgato saddhivihāriko na paṇāmetabbo. upajjhāyamhi adhimattaṁ pemaṁ hoti, adhimatto pasādo hoti, adhimattā hirī hoti, adhimatto gāravo hoti, adhimattā bhāvanā hoti -- imehi kho, bhikkhave, pañcahaṅgehi samannāgato saddhivihāriko na paṇāmetabbo.

“pañcahi, bhikkhave, aṅgehi samannāgato saddhivihāriko alaṁ paṇāmetuṁ. upajjhāyamhi nādhimattaṁ pemaṁ hoti, nādhimatto pasādo hoti, nādhimattā hirī hoti, nādhimattā gāravo hoti, nādhimattā bhāvanā hoti -- imehi kho, bhikkhave, pañcahaṅgehi samannāgato saddhivihāriko alaṁ paṇāmetuṁ.

“pañcahi, bhikkhave, aṅgehi samannāgato saddhivihāriko nālaṁ paṇāmetuṁ. upajjhāyamhi adhimattaṁ pemaṁ hoti, adhimatto pasādo hoti, adhimattā hirī hoti, adhimatto gāravo hoti, adhimattā bhāvanā hoti -- imehi kho, bhikkhave, pañcahaṅgehi samannāgato saddhivihāriko nālaṁ paṇāmetuṁ.

“pañcahi, bhikkhave, aṅgehi samannāgataṁ saddhivihārikaṁ appaṇāmento upajjhāyo sātisāro hoti, paṇāmento anatisāro hoti. upajjhāyamhi nādhimattaṁ pemaṁ hoti, nādhimatto pasādo hoti, nādhimattā hirī hoti, nādhimatto gāravo hoti, nādhimattā bhāvanā hoti -- imehi kho, bhikkhave, pañcahaṅgehi samannāgataṁ saddhivihārikaṁ appaṇāmento upajjhāyo sātisāro hoti, paṇāmento anatisāro hoti.

“pañcahi, bhikkhave, aṅgehi samannāgataṁ saddhivihārikaṁ paṇāmento upajjhāyo sātisāro hoti, appaṇāmento anatisāro hoti. upajjhāyamhi adhimattaṁ pemaṁ hoti, adhimatto pasādo hoti, adhimattā hirī hoti, adhimatto gāravo hoti, adhimattā bhāvanā hoti -- imehi kho, bhikkhave, pañcahaṅgehi samannāgataṁ saddhivihārikaṁ paṇāmento upajjhāyo sātisāro hoti, appaṇāmento anatisāro hotī” ti.

69. tena kho pana samayena aññataro brāhmaṇo bhikkhū upasaṅkamitvā pabbajjaṁ yāci. taṁ bhikkhū na icchiṁsu pabbājetuṁ. so bhikkhūsu pabbajjaṁ alabhamāno kiso ahosi lūkho dubbaṇṇo uppaṇḍuppaṇḍukajāto dhamanisanthatagatto. addasā kho bhagavā taṁ brāhmaṇaṁ kisaṁ lūkhaṁ dubbaṇṇaṁ uppaṇḍuppaṇḍukajātaṁ dhamanisanthatagattaṁ, disvāna bhikkhū āmantesi -- “kiṁ nu kho so, bhikkhave, brāhmaṇo kiso lūkho dubbaṇṇo uppaṇḍuppaṇḍukajāto dhamanisanthatagatto” ti? eso, bhante, brāhmaṇo bhikkhū upasaṅkamitvā pabbajjaṁ yāci. taṁ bhikkhū na icchiṁsu pabbājetuṁ. so bhikkhūsu pabbajjaṁ alabhamāno kiso lūkho dubbaṇṇo uppaṇḍuppaṇḍukajāto dhamanisanthatagattoti. atha kho bhagavā bhikkhū āmantesi -- “ko nu kho, bhikkhave, tassa brāhmaṇassa adhikāraṁ sarasī” ti? evaṁ vutte āyasmā sāriputto bhagavantaṁ etadavoca -- “ahaṁ kho, bhante, tassa brāhmaṇassa adhikāraṁ sarāmī” ti. “kiṁ pana tvaṁ, sāriputta, tassa brāhmaṇassa adhikāraṁ sarasī” ti? “idha me, bhante, so brāhmaṇo rājagahe piṇḍāya carantassa kaṭacchubhikkhaṁ dāpesi. imaṁ kho ahaṁ, bhante, tassa brāhmaṇassa adhikāraṁ sarāmī” ti. “sādhu sādhu, sāriputta, kataññuno hi, sāriputta, sappurisā katavedino. tena hi tvaṁ, sāriputta, taṁ brāhmaṇaṁ pabbājehi upasampādehī” ti. “kathāhaṁ, bhante, taṁ brāhmaṇaṁ pabbājemi upasampādemī” ti? atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- yā sā, bhikkhave, mayā tīhi saraṇagamanehi upasampadā anuññātā, taṁ ajjatagge paṭikkhipāmi. anujānāmi, bhikkhave, ñatticatutthena kammena upasampādetuṁ {upasampadaṁ (sī0 syā0)}. evañca pana, bhikkhave, upasampādetabbo. byattena bhikkhunā paṭibalena saṅgho ñāpetabbo --

70. “suṇātu me, bhante, saṅgho. ayaṁ itthannāmo itthannāmassa āyasmato upasampadāpekkho. yadi saṅghassa pattakallaṁ, saṅgho itthannāmaṁ upasampādeyya itthannāmena upajjhāyena. esā ñatti.

“suṇātu me, bhante, saṅgho. ayaṁ itthannāmo itthannāmassa āyasmato upasampadāpekkho. saṅgho itthannāmaṁ upasampādeti itthannāmena upajjhāyena. yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya.

“dutiyampi etamatthaṁ vadāmi -- suṇātu me, bhante, saṅgho. ayaṁ itthannāmo itthannāmassa āyasmato upasampadāpekkho. saṅgho itthannāmaṁ upasampādeti itthannāmena upajjhāyena. yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya.

“tatiyampi etamatthaṁ vadāmi -- suṇātu me, bhante, saṅgho. ayaṁ itthannāmo itthannāmassa āyasmato upasampadāpekkho. saṅgho itthannāmaṁ upasampādeti itthannāmena upajjhāyena. yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya.

“upasampanno saṅghena itthannāmo itthannāmena upajjhāyena. khamati saṅghassa, tasmā tuṇhī, evametaṁ dhārayāmī” ti.

71. tena kho pana samayena aññataro bhikkhu upasampannasamanantarā anācāraṁ ācarati. bhikkhū evamāhaṁsu -- “māvuso, evarūpaṁ akāsi, netaṁ kappatī” ti. so evamāha -- “nevāhaṁ āyasmante yāciṁ upasampādetha manti. kissa maṁ tumhe ayācitā upasampāditthā” ti? bhagavato etamatthaṁ ārocesuṁ. na, bhikkhave, ayācitena upasampādetabbo. yo upasampādeyya, āpatti dukkaṭassa. anujānāmi, bhikkhave, yācitena upasampādetuṁ. evañca pana, bhikkhave, yācitabbo. tena upasampadāpekkhena saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- “saṅghaṁ, bhante, upasampadaṁ yācāmi, ullumpatu maṁ, bhante, saṅgho anukampaṁ upādāyā” ti. dutiyampi yācitabbo. tatiyampi yācitabbo. byattena bhikkhunā paṭibalena saṅgho ñāpetabbo --

72. “suṇātu me, bhante, saṅgho. ayaṁ itthannāmo itthannāmassa āyasmato upasampadāpekkho. itthannāmo saṅghaṁ upasampadaṁ yācati itthannāmena upajjhāyena. yadi saṅghassa pattakallaṁ, saṅgho itthannāmaṁ upasampādeyya itthannāmena upajjhāyena. esā ñatti.

“suṇātu me, bhante, saṅgho. ayaṁ itthannāmo itthannāmassa āyasmato upasampadāpekkho. itthannāmo saṅghaṁ upasampadaṁ yācati itthannāmena upajjhāyena. saṅgho itthannāmaṁ upasampādeti itthannāmena upajjhāyena. yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“upasampanno saṅghena itthannāmo itthannāmena upajjhāyena. khamati saṅghassa, tasmā tuṇhī, evametaṁ dhārayāmī” ti.

73. tena kho pana samayena rājagahe paṇītānaṁ bhattānaṁ bhattapaṭipāṭi aṭṭhitā {adhiṭṭhitā (ka0)} hoti. atha kho aññatarassa brāhmaṇassa etadahosi -- “ime kho samaṇā sakyaputtiyā sukhasīlā sukhasamācārā, subhojanāni bhuñjitvā nivātesu sayanesu sayanti. yaṁnūnāhaṁ samaṇesu sakyaputtiyesu pabbajeyyan”-ti. atha kho so brāhmaṇo bhikkhū upasaṅkamitvā pabbajjaṁ yāci. taṁ bhikkhū pabbājesuṁ upasampādesuṁ. tasmiṁ pabbajite bhattapaṭipāṭi khīyittha. bhikkhū evamāhaṁsu -- “ehi dāni, āvuso, piṇḍāya carissāmā” ti. so evamāha -- “nāhaṁ, āvuso, etaṁkāraṇā pabbajito piṇḍāya carissāmīti. sace me dassatha bhuñjissāmi, no ce me dassatha vibbhamissāmī” ti. “kiṁ pana tvaṁ, āvuso, udarassa kāraṇā pabbajito” ti ? “evamāvuso” ti. ye te bhikkhū appicchā ...pe0 ... te ujjhāyanti khiyyanti vipācenti -- kathañhi nāma bhikkhu evaṁ svākkhāte dhammavinaye udarassa kāraṇā pabbajissatīti. te bhikkhū bhagavato etamatthaṁ ārocesuṁ ...pe0 ... saccaṁ kira tvaṁ, bhikkhu, udarassa kāraṇā pabbajitoti? saccaṁ bhagavāti. vigarahi buddho bhagavā ...pe0 ... “kathañhi nāma tvaṁ, moghapurisa, evaṁ svākkhāte dhammavinaye udarassa kāraṇā pabbajissasi. netaṁ, moghapurisa, appasannānaṁ vā pasādāya pasannānaṁ vā bhiyyobhāvāya” ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “anujānāmi, bhikkhave, upasampādentena cattāro nissaye ācikkhituṁ -- piṇḍiyālopabhojanaṁ nissāya pabbajjā, tattha te yāvajīvaṁ ussāho karaṇīyo; atirekalābho -- saṅghabhattaṁ, uddesabhattaṁ, nimantanaṁ, salākabhattaṁ, pakkhikaṁ, uposathikaṁ, pāṭipadikaṁ. paṁsukūlacīvaraṁ nissāya pabbajjā, tattha te yāvajīvaṁ ussāho karaṇīyo; atirekalābho -- khomaṁ, kappāsikaṁ, koseyyaṁ, kambalaṁ, sāṇaṁ, bhaṅgaṁ. rukkhamūlasenāsanaṁ nissāya pabbajjā, tattha te yāvajīvaṁ ussāho karaṇīyo; atirekalābho -- vihāro, aḍḍhayogo, pāsādo, hammiyaṁ, guhā. pūtimuttabhesajjaṁ nissāya pabbajjā, tattha te yāvajīvaṁ ussāho karaṇīyo; atirekalābho -- sappi, navanītaṁ, telaṁ, madhu, phāṇitan”-ti.

paṇāmitakathā niṭṭhitā.

upajjhāyavattabhāṇavāro niṭṭhito pañcamo.

pañcamabhāṇavāro

18. ācariyavattakathā

74. tena kho pana samayena aññataro māṇavako bhikkhū upasaṅkamitvā pabbajjaṁ yāci. tassa bhikkhū paṭikacceva nissaye ācikkhiṁsu. so evamāha -- “sace me, bhante, pabbajite nissaye ācikkheyyātha, abhirameyyāmahaṁ {abhirameyyañcāhaṁ (sī0), abhirameyyaṁ svāhaṁ (ka0)}. na dānāhaṁ, bhante, pabbajissāmi; jegucchā me nissayā paṭikūlā” ti. bhagavato etamatthaṁ ārocesuṁ. na, bhikkhave, paṭikacceva nissayā ācikkhitabbā. yo ācikkheyya, āpatti dukkaṭassa. anujānāmi, bhikkhave, upasampannasamanantarā nissaye ācikkhitunti.

tena kho pana samayena bhikkhū duvaggenapi tivaggenapi gaṇena upasampādenti. bhagavato etamatthaṁ ārocesuṁ. na, bhikkhave, ūnadasavaggena gaṇena upasampādetabbo. yo upasampādeyya, āpatti dukkaṭassa. anujānāmi, bhikkhave, dasavaggena vā atirekadasavaggena vā gaṇena upasampādetunti.

75. tena kho pana samayena bhikkhū ekavassāpi duvassāpi saddhivihārikaṁ upasampādenti. āyasmāpi upaseno vaṅgantaputto ekavasso saddhivihārikaṁ upasampādesi. so vassaṁvuṭṭho duvasso ekavassaṁ saddhivihārikaṁ ādāya yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ. atha kho bhagavā āyasmantaṁ upasenaṁ vaṅgantaputtaṁ etadavoca -- “kacci, bhikkhu, khamanīyaṁ, kacci yāpanīyaṁ, kacci tvaṁ appakilamathena addhānaṁ āgato” ti? “khamanīyaṁ, bhagavā, yāpanīyaṁ, bhagavā. appakilamathena mayaṁ, bhante, addhānaṁ āgatā” ti. jānantāpi tathāgatā pucchanti, jānantāpi na pucchanti, kālaṁ viditvā pucchanti, kālaṁ viditvā na pucchanti; atthasaṁhitaṁ tathāgatā pucchanti; no anatthasaṁhitaṁ. anatthasaṁhite setughāto tathāgatānaṁ. dvīhi ākārehi buddhā bhagavanto bhikkhū paṭipucchanti -- dhammaṁ vā desessāma, sāvakānaṁ vā sikkhāpadaṁ paññapessāmāti. atha kho bhagavā āyasmantaṁ upasenaṁ vaṅgantaputtaṁ etadavoca -- “kativassosi tvaṁ, bhikkhū” ti? “duvassohaṁ, bhagavā” ti. “ayaṁ pana bhikkhu kativasso” ti? “ekavasso, bhagavā” ti. “kiṁ tāyaṁ bhikkhu hotī” ti? “saddhivihāriko me, bhagavā” ti. vigarahi buddho bhagavā -- “ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma tvaṁ, moghapurisa, aññehi ovadiyo anusāsiyo aññaṁ ovadituṁ anusāsituṁ maññissasi. atilahuṁ kho tvaṁ, moghapurisa, bāhullāya āvatto, yadidaṁ gaṇabandhikaṁ. netaṁ, moghapurisa, appasannānaṁ vā pasādāya pasannānaṁ vā bhiyyobhāvāya” ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, ūnadasavassena upasampādetabbo. yo upasampādeyya, āpatti dukkaṭassa. anujānāmi, bhikkhave, dasavassena vā atirekadasavassena vā upasampādetu” nti.

76. tena kho pana samayena bhikkhū -- dasavassamhā dasavassamhāti -- bālā abyattā upasampādenti. dissanti upajjhāyā bālā, saddhivihārikā paṇḍitā. dissanti upajjhāyā abyattā, saddhivihārikā byattā. dissanti upajjhāyā appassutā, saddhivihārikā bahussutā. dissanti upajjhāyā duppaññā, saddhivihārikā paññavanto. aññataropi aññatitthiyapubbo upajjhāyena sahadhammikaṁ vuccamāno upajjhāyassa vādaṁ āropetvā taṁyeva titthāyatanaṁ saṅkami. ye te bhikkhū appicchā ...pe0 ... te ujjhāyanti khiyyanti vipācenti -- kathañhi nāma bhikkhū -- dasavassamhā dasavassamhāti -- bālā abyattā upasampādessanti. dissanti upajjhāyā bālā saddhivihārikā paṇḍitā, dissanti upajjhāyā abyattā saddhivihārikā byattā, dissanti upajjhāyā appassutā saddhivihārikā bahussutā, dissanti upajjhāyā duppaññā, saddhivihārikā paññavantoti. atha kho te bhikkhū bhagavato etamatthaṁ ārocesuṁ. “saccaṁ kira, bhikkhave, bhikkhū -- dasavassamhā dasavassamhāti -- bālā abyattā upasampādenti. dissanti upajjhāyā bālā, saddhivihārikā paṇḍitā, dissanti upajjhāyā abyattā saddhivihārikā byattā, dissanti upajjhāyā appassutā, saddhivihārikā bahussutā, dissanti upajjhāyā duppaññā, saddhivihārikā paññavanto” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma te, bhikkhave, moghapurisā -- dasavassamhā dasavassamhāti -- bālā abyattā upasampādessanti. dissanti upajjhāyā bālā, saddhivihārikā paṇḍitā, dissanti upajjhāyā abyattā saddhivihārikā byattā, dissanti upajjhāyā appassutā, saddhivihārikā bahussutā, dissanti upajjhāyā duppaññā, saddhivihārikā paññavanto. netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, bālena abyattena upasampādetabbo. yo upasampādeyya, āpatti dukkaṭassa. anujānāmi, bhikkhave, byattena bhikkhunā paṭibalena dasavassena vā atirekadasavassena vā upasampādetu” nti.

77. tena kho pana samayena bhikkhū upajjhāyesu pakkantesupi vibbhantesupi kālaṅkatesupi pakkhasaṅkantesupi anācariyakā anovadiyamānā ananusāsiyamānā dunnivatthā duppārutā anākappasampannā piṇḍāya caranti, manussānaṁ bhuñjamānānaṁ uparibhojanepi uttiṭṭhapattaṁ upanāmenti, uparikhādanīyepi -- uparisāyanīyepi -- uparipānīyepi uttiṭṭhapattaṁ upanāmenti; sāmaṁ sūpampi odanampi viññāpetvā bhuñjanti; bhattaggepi uccāsaddā mahāsaddā viharanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā dunnivatthā duppārutā anākappasampannā piṇḍāya carissanti; manussānaṁ bhuñjamānānaṁ uparibhojanepi uttiṭṭhapattaṁ upanāmessanti, uparikhādanīyepi -- uparisāyanīyepi -- uparipānīyepi uttiṭṭhapattaṁ upanāmessanti; sāmaṁ sūpampi odanampi viññāpetvā bhuñjissanti; bhattaggepi uccāsaddā mahāsaddā viharissanti, seyyathāpi brāhmaṇā brāhmaṇabhojane” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ ...pe0 ... atha kho te bhikkhū bhagavato etamatthaṁ ārocesuṁ. saccaṁ kira, bhikkhave ...pe0 ... saccaṁ, bhagavāti ...pe0 ... vigarahitvā dhammiṁ kathaṁ katvā bhikkhū āmantesi --

“anujānāmi, bhikkhave, ācariyaṁ. ācariyo, bhikkhave, antevāsikamhi puttacittaṁ upaṭṭhāpessati, antevāsiko ācariyamhi pitucittaṁ upaṭṭhāpessati. evaṁ te aññamaññaṁ sagāravā sappatissā sabhāgavuttino viharantā imasmiṁ dhammavinaye vuddhiṁ viruḷhiṁ vepullaṁ āpajjissanti. anujānāmi, bhikkhave, dasavassaṁ nissāya vatthuṁ, dasavassena nissayaṁ dātuṁ. evañca pana, bhikkhave, ācariyo gahetabbo. ekaṁsaṁ uttarāsaṅgaṁ karitvā pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ācariyo me, bhante, hohi, āyasmato nissāya vacchāmi; ācariyo me, bhante, hohi, āyasmato nissāya vacchāmi; ācariyo me, bhante, hohi, āyasmato nissāya vacchāmī'ti. `sāhūti' vā `lahūti' vā `opāyika'nti vā `patirūpa'nti vā `pāsādikena sampādehī'ti vā kāyena viññāpeti, vācāya viññāpeti, kāyena vācāya viññāpeti, gahito hoti ācariyo; na kāyena viññāpeti, na vācāya viññāpeti, na kāyena vācāya viññāpeti, na gahito hoti ācariyo.

78. {cūḷava0 380 ādayo} “antevāsikena, bhikkhave, ācariyamhi sammā vattitabbaṁ. tatrāyaṁ sammāvattanā --

“kālasseva uṭṭhāya upāhanaṁ omuñcitvā ekaṁsaṁ uttarāsaṅgaṁ karitvā dantakaṭṭhaṁ dātabbaṁ, mukhodakaṁ dātabbaṁ, āsanaṁ paññapetabbaṁ. sace yāgu hoti, bhājanaṁ dhovitvā yāgu upanāmetabbā. yāguṁ pītassa udakaṁ datvā bhājanaṁ paṭiggahetvā nīcaṁ katvā sādhukaṁ appaṭighaṁsantena dhovitvā paṭisāmetabbaṁ. ācariyamhi vuṭṭhite āsanaṁ uddharitabbaṁ. sace so deso uklāpo hoti, so deso sammajjitabbo.

“sace ācariyo gāmaṁ pavisitukāmo hoti, nivāsanaṁ dātabbaṁ, paṭinivāsanaṁ paṭiggahetabbaṁ, kāyabandhanaṁ dātabbaṁ, saguṇaṁ katvā saṅghāṭiyo dātabbā, dhovitvā patto sodako dātabbo. sace ācariyo pacchāsamaṇaṁ ākaṅkhati, timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā saguṇaṁ katvā saṅghāṭiyo pārupitvā gaṇṭhikaṁ paṭimuñcitvā dhovitvā pattaṁ gahetvā ācariyassa pacchāsamaṇena hotabbaṁ. nātidūre gantabbaṁ, nāccāsanne gantabbaṁ, pattapariyāpannaṁ paṭiggahetabbaṁ. na ācariyassa bhaṇamānassa antarantarā kathā opātetabbā. ācariyo āpattisāmantā bhaṇamāno nivāretabbo.

“nivattantena paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, paṭinivāsanaṁ dātabbaṁ, nivāsanaṁ paṭiggahetabbaṁ. sace cīvaraṁ sinnaṁ hoti, muhuttaṁ uṇhe otāpetabbaṁ, na ca uṇhe cīvaraṁ nidahitabbaṁ. cīvaraṁ saṅgharitabbaṁ. cīvaraṁ saṅgharantena caturaṅgulaṁ kaṇṇaṁ ussāretvā cīvaraṁ saṅgharitabbaṁ -- mā majjhe bhaṅgo ahosīti. obhoge kāyabandhanaṁ kātabbaṁ.

“sace piṇḍapāto hoti, ācariyo ca bhuñjitukāmo hoti, udakaṁ datvā piṇḍapāto upanāmetabbo. ācariyo pānīyena pucchitabbo. bhuttāvissa udakaṁ datvā pattaṁ paṭiggahetvā nīcaṁ katvā sādhukaṁ appaṭighaṁsantena dhovitvā vodakaṁ katvā muhuttaṁ uṇhe otāpetabbo, na ca uṇhe patto nidahitabbo. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ. ācariyamhi vuṭṭhite āsanaṁ uddharitabbaṁ, pādodakaṁ pādapīṭhaṁ pādakathalikaṁ paṭisāmetabbaṁ. sace so deso uklāpo hoti, so deso sammajjitabbo.

“sace ācariyo nahāyitukāmo hoti, nahānaṁ paṭiyādetabbaṁ. sace sītena attho hoti, sītaṁ paṭiyādetabbaṁ. sace uṇhena attho hoti, uṇhaṁ paṭiyādetabbaṁ.

“sace ācariyo jantāgharaṁ pavisitukāmo hoti, cuṇṇaṁ sannetabbaṁ, mattikā temetabbā, jantāgharapīṭhaṁ ādāya ācariyassa piṭṭhito piṭṭhito gantvā jantāgharapīṭhaṁ datvā cīvaraṁ paṭiggahetvā ekamantaṁ nikkhipitabbaṁ, cuṇṇaṁ dātabbaṁ, mattikā dātabbā. sace ussahati, jantāgharaṁ pavisitabbaṁ. jantāgharaṁ pavisantena mattikāya mukhaṁ makkhetvā purato ca pacchato ca paṭicchādetvā jantāgharaṁ pavisitabbaṁ. na there bhikkhū anupakhajja nisīditabbaṁ. na navā bhikkhū āsanena paṭibāhitabbā. jantāghare ācariyassa parikammaṁ kātabbaṁ. jantāgharā nikkhamantena jantāgharapīṭhaṁ ādāya purato ca pacchato ca paṭicchādetvā jantāgharā nikkhamitabbaṁ.

“udakepi ācariyassa parikammaṁ kātabbaṁ. nahātena paṭhamataraṁ uttaritvā attano gattaṁ vodakaṁ katvā nivāsetvā ācariyassa gattato udakaṁ pamajjitabbaṁ, nivāsanaṁ dātabbaṁ, saṅghāṭi dātabbā, jantāgharapīṭhaṁ ādāya paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ. ācariyo pānīyena pucchitabbo. sace uddisāpetukāmo hoti, uddisāpetabbo. sace paripucchitukāmo hoti, paripucchitabbo.

“yasmiṁ vihāre ācariyo viharati, sace so vihāro uklāpo hoti, sace ussahati, sodhetabbo. vihāraṁ sodhentena paṭhamaṁ pattacīvaraṁ nīharitvā ekamantaṁ nikkhipitabbaṁ; nisīdanapaccattharaṇaṁ nīharitvā ekamantaṁ nikkhipitabbaṁ; bhisibibbohanaṁ nīharitvā ekamantaṁ nikkhipitabbaṁ; mañco nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbo; pīṭhaṁ nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbaṁ; mañcapaṭipādakā nīharitvā ekamantaṁ nikkhipitabbā; kheḷamallako nīharitvā ekamantaṁ nikkhipitabbo ; apassenaphalakaṁ nīharitvā ekamantaṁ nikkhipitabbaṁ; bhūmattharaṇaṁ yathāpaññattaṁ sallakkhetvā nīharitvā ekamantaṁ nikkhipitabbaṁ. sace vihāre santānakaṁ hoti, ullokā paṭhamaṁ ohāretabbaṁ, ālokasandhikaṇṇabhāgā pamajjitabbā. sace gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā. sace kāḷavaṇṇakatā bhūmi kaṇṇakitā hoti, coḷakaṁ temetvā pīḷetvā pamajjitabbā. sace akatā hoti bhūmi, udakena paripphositvā sammajjitabbā -- mā vihāro rajena uhaññīti. saṅkāraṁ vicinitvā ekamantaṁ chaḍḍetabbaṁ.

“bhūmattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. mañcapaṭipādakā otāpetvā pamajjitvā atiharitvā yathāṭhāne ṭhapetabbā. mañco otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbo. pīṭhaṁ otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbaṁ. bhisibibbohanaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. nisīdanapaccattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. kheḷamallako otāpetvā pamajjitvā atiharitvā yathāṭhāne ṭhapetabbo. apassenaphalakaṁ otāpetvā pamajjitvā atiharitvā yathāṭhāne ṭhapetabbaṁ. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ.

“sace puratthimā sarajā vātā vāyanti, puratthimā vātapānā thaketabbā. sace pacchimā sarajā vātā vāyanti, pacchimā vātapānā thaketabbā. sace uttarā sarajā vātā vāyanti, uttarā vātapānā thaketabbā. sace dakkhiṇā sarajā vātā vāyanti, dakkhiṇā vātapānā thaketabbā. sace sītakālo hoti, divā vātapānā vivaritabbā, rattiṁ thaketabbā. sace uṇhakālo hoti, divā vātapānā thaketabbā, rattiṁ vivaritabbā.

“sace pariveṇaṁ uklāpaṁ hoti, pariveṇaṁ sammajjitabbaṁ. sace koṭṭhako uklāpo hoti, koṭṭhako sammajjitabbo. sace upaṭṭhānasālā uklāpā hoti, upaṭṭhānasālā sammajjitabbā. sace aggisālā uklāpā hoti, aggisālā sammajjitabbā. sace vaccakuṭi uklāpā hoti, vaccakuṭi sammajjitabbā. sace pānīyaṁ na hoti, pānīyaṁ upaṭṭhāpetabbaṁ. sace paribhojanīyaṁ na hoti, paribhojanīyaṁ upaṭṭhāpetabbaṁ. sace ācamanakumbhiyaṁ udakaṁ na hoti, ācamanakumbhiyā udakaṁ āsiñcitabbaṁ.

“sace ācariyassa anabhirati uppannā hoti, antevāsikena vūpakāsetabbo, vūpakāsāpetabbo, dhammakathā vāssa kātabbā. sace ācariyassa kukkuccaṁ uppannaṁ hoti, antevāsikena vinodetabbaṁ, vinodāpetabbaṁ, dhammakathā vāssa kātabbā. sace ācariyassa diṭṭhigataṁ uppannaṁ hoti, antevāsikena vivecetabbaṁ, vivecāpetabbaṁ, dhammakathā vāssa kātabbā. sace ācariyo garudhammaṁ ajjhāpanno hoti parivāsāraho, antevāsikena ussukkaṁ kātabbaṁ -- kinti nu kho saṅgho ācariyassa parivāsaṁ dadeyyāti. sace ācariyo mūlāya paṭikassanāraho hoti, antevāsikena ussukkaṁ kātabbaṁ -- kinti nu kho saṅgho ācariyaṁ mūlāya paṭikasseyyāti. sace ācariyo mānattāraho hoti, antevāsikena ussukkaṁ kātabbaṁ -- kinti nu kho saṅgho ācariyassa mānattaṁ dadeyyāti. sace ācariyo abbhānāraho hoti, antevāsikena ussukkaṁ kātabbaṁ -- kinti nu kho saṅgho ācariyaṁ abbheyyāti. sace saṅgho ācariyassa kammaṁ kattukāmo hoti, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, antevāsikena ussukkaṁ kātabbaṁ -- kinti nu kho saṅgho ācariyassa kammaṁ na kareyya, lahukāya vā pariṇāmeyyāti. kataṁ vā panassa hoti saṅghena kammaṁ, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, antevāsikena ussukkaṁ kātabbaṁ -- kinti nu kho ācariyo sammā vatteyya, lomaṁ pāteyya, netthāraṁ vatteyya, saṅgho taṁ kammaṁ paṭippassambheyyāti.

“sace ācariyassa cīvaraṁ dhovitabbaṁ hoti, antevāsikena dhovitabbaṁ, ussukkaṁ vā kātabbaṁ -- kinti nu kho ācariyassa cīvaraṁ dhoviyethāti. sace ācariyassa cīvaraṁ kātabbaṁ hoti, antevāsikena kātabbaṁ, ussukkaṁ vā kātabbaṁ -- kinti nu kho ācariyassa cīvaraṁ kariyethāti. sace ācariyassa rajanaṁ pacitabbaṁ hoti, antevāsikena pacitabbaṁ, ussukkaṁ vā kātabbaṁ -- kinti nu kho ācariyassa rajanaṁ paciyethāti. sace ācariyassa cīvaraṁ rajitabbaṁ hoti, antevāsikena rajitabbaṁ, ussukkaṁ vā kātabbaṁ -- kinti nu kho ācariyassa cīvaraṁ rajiyethāti. cīvaraṁ rajantena sādhukaṁ samparivattakaṁ samparivattakaṁ rajitabbaṁ, na ca acchinne theve pakkamitabbaṁ.

“na ācariyaṁ anāpucchā ekaccassa patto dātabbo, na ekaccassa patto paṭiggahetabbo; na ekaccassa cīvaraṁ dātabbaṁ; na ekaccassa cīvaraṁ paṭiggahetabbaṁ; na ekaccassa parikkhāro dātabbo; na ekaccassa parikkhāro paṭiggahetabbo; na ekaccassa kesā chedetabbā; na ekaccena kesā chedāpetabbā; na ekaccassa parikammaṁ kātabbaṁ; na ekaccena parikammaṁ kārāpetabbaṁ; na ekaccassa veyyāvacco kātabbo; na ekaccena veyyāvacco kārāpetabbo; na ekaccassa pacchāsamaṇena hotabbaṁ; na ekacco pacchāsamaṇo ādātabbo; na ekaccassa piṇḍapāto nīharitabbo; na ekaccena piṇḍapāto nīharāpetabbo. na ācariyaṁ anāpucchā gāmo pavisitabbo, na susānaṁ gantabbaṁ, na disā pakkamitabbā. sace ācariyo gilāno hoti, yāvajīvaṁ upaṭṭhātabbo, vuṭṭhānamassa āgametabban”-ti.

ācariyavattaṁ niṭṭhitaṁ.

19. antevāsikavattakathā

79. {cūḷava0 381-382} “ācariyena, bhikkhave, antevāsikamhi sammā vattitabbaṁ. tatrāyaṁ sammāvattanā --

“ācariyena, bhikkhave, antevāsiko saṅgahetabbo anuggahetabbo uddesena paripucchāya ovādena anusāsaniyā. sace ācariyassa patto hoti, antevāsikassa patto na hoti, ācariyena antevāsikassa patto dātabbo, ussukkaṁ vā kātabbaṁ -- kinti nu kho antevāsikassa patto uppajjiyethāti. sace ācariyassa cīvaraṁ hoti, antevāsikassa cīvaraṁ na hoti, ācariyena antevāsikassa cīvaraṁ dātabbaṁ, ussukkaṁ vā kātabbaṁ -- kinti nu kho antevāsikassa cīvaraṁ uppajjiyethāti. sace ācariyassa parikkhāro hoti, antevāsikassa parikkhāro na hoti, ācariyena antevāsikassa parikkhāro dātabbo, ussukkaṁ vā kātabbaṁ -- kinti nu kho antevāsikassa parikkhāro uppajjiyethāti.

“sace antevāsiko gilāno hoti, kālasseva uṭṭhāya dantakaṭṭhaṁ dātabbaṁ, mukhodakaṁ dātabbaṁ, āsanaṁ paññapetabbaṁ. sace yāgu hoti, bhājanaṁ dhovitvā yāgu upanāmetabbā. yāguṁ pītassa udakaṁ datvā bhājanaṁ paṭiggahetvā nīcaṁ katvā sādhukaṁ appaṭighaṁsantena dhovitvā paṭisāmetabbaṁ. antevāsikamhi vuṭṭhite āsanaṁ uddharitabbaṁ. sace so deso uklāpo hoti, so deso sammajjitabbo.

“sace antevāsiko gāmaṁ pavisitukāmo hoti, nivāsanaṁ dātabbaṁ, paṭinivāsanaṁ paṭiggahetabbaṁ, kāyabandhanaṁ dātabbaṁ, saguṇaṁ katvā saṅghāṭiyo dātabbā, dhovitvā patto sodako dātabbo.

“ettāvatā nivattissatīti āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, paṭinivāsanaṁ dātabbaṁ, nivāsanaṁ paṭiggahetabbaṁ. sace cīvaraṁ sinnaṁ hoti, muhuttaṁ uṇhe otāpetabbaṁ, na ca uṇhe cīvaraṁ nidahitabbaṁ. cīvaraṁ saṅgharitabbaṁ. cīvaraṁ saṅgharantena caturaṅgulaṁ kaṇṇaṁ ussāretvā cīvaraṁ saṅgharitabbaṁ -- mā majjhe bhaṅgo ahosīti. obhoge kāyabandhanaṁ kātabbaṁ.

“sace piṇḍapāto hoti, antevāsiko ca bhuñjitukāmo hoti, udakaṁ datvā piṇḍapāto upanāmetabbo. antevāsiko pānīyena pucchitabbo. bhuttāvissa udakaṁ datvā pattaṁ paṭiggahetvā nīcaṁ katvā sādhukaṁ appaṭighaṁsantena dhovitvā vodakaṁ katvā muhuttaṁ uṇhe otāpetabbo, na ca uṇhe patto nidahitabbo. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ. antevāsikamhi vuṭṭhite āsanaṁ uddharitabbaṁ, pādodakaṁ pādapīṭhaṁ pādakathalikaṁ paṭisāmetabbaṁ. sace so deso uklāpo hoti, so deso sammajjitabbo.

“sace antevāsiko nahāyitukāmo hoti, nahānaṁ paṭiyādetabbaṁ. sace sītena attho hoti, sītaṁ paṭiyādetabbaṁ. sace uṇhena attho hoti, uṇhaṁ paṭiyādetabbaṁ.

“sace antevāsiko jantāgharaṁ pavisitukāmo hoti, cuṇṇaṁ sannetabbaṁ, mattikā temetabbā, jantāgharapīṭhaṁ ādāya gantvā jantāgharapīṭhaṁ datvā cīvaraṁ paṭiggahetvā ekamantaṁ nikkhipitabbaṁ, cuṇṇaṁ dātabbaṁ, mattikā dātabbā. sace ussahati, jantāgharaṁ pavisitabbaṁ. jantāgharaṁ pavisantena mattikāya mukhaṁ makkhetvā purato ca pacchato ca paṭicchādetvā jantāgharaṁ pavisitabbaṁ. na ca there bhikkhū anupakhajja nisīditabbaṁ, na navā bhikkhū āsanena paṭibāhitabbā. jantāghare antevāsikassa parikammaṁ kātabbaṁ. jantāgharā nikkhamantena jantāgharapīṭhaṁ ādāya purato ca pacchato ca paṭicchādetvā jantāgharā nikkhamitabbaṁ.

“udakepi antevāsikassa parikammaṁ kātabbaṁ. nahātena paṭhamataraṁ uttaritvā attano gattaṁ vodakaṁ katvā nivāsetvā antevāsikassa gattato udakaṁ pamajjitabbaṁ, nivāsanaṁ dātabbaṁ, saṅghāṭi dātabbā, jantāgharapīṭhaṁ ādāya paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ. antevāsiko pānīyena pucchitabbo.

“yasmiṁ vihāre antevāsiko viharati, sace so vihāro uklāpo hoti, sace ussahati, sodhetabbo. vihāraṁ sodhentena paṭhamaṁ pattacīvaraṁ nīharitvā ekamantaṁ nikkhipitabbaṁ; nisīdanapaccattharaṇaṁ nīharitvā ekamantaṁ nikkhipitabbaṁ; bhisibibbohanaṁ nīharitvā ekamantaṁ nikkhipitabbaṁ ; mañco nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbo; pīṭhaṁ nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbaṁ; mañcapaṭipādakā nīharitvā ekamantaṁ nikkhipitabbā; kheḷamallako nīharitvā ekamantaṁ nikkhipitabbo; apassenaphalakaṁ nīharitvā ekamantaṁ nikkhipitabbaṁ; bhūmattharaṇaṁ yathāpaññattaṁ sallakkhetvā nīharitvā ekamantaṁ nikkhipitabbaṁ. sace vihāre santānakaṁ hoti, ullokā paṭhamaṁ otāretabbaṁ, ālokasandhikaṇṇabhāgā pamajjitabbā. sace gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā. sace kāḷavaṇṇakatā bhūmi kaṇṇakitā hoti, coḷakaṁ temetvā pīḷetvā pamajjitabbā. sace akatā hoti bhūmi, udakena paripphositvā sammajjitabbā -- mā vihāro rajena uhaññīti. saṅkāraṁ vicinitvā ekamantaṁ chaḍḍetabbaṁ.

“bhūmattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. mañcapaṭipādakā otāpetvā pamajjitvā atiharitvā yathāṭhāne ṭhapetabbā. mañco otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbo. pīṭhaṁ otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbaṁ. bhisibibbohanaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. nisīdanapaccattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. kheḷamallako otāpetvā pamajjitvā atiharitvā yathāṭhāne ṭhapetabbo. apassenaphalakaṁ otāpetvā pamajjitvā atiharitvā yathāṭhāne ṭhapetabbaṁ. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ.

“sace puratthimā sarajā vātā vāyanti, puratthimā vātapānā thaketabbā. sace pacchimā sarajā vātā vāyanti, pacchimā vātapānā thaketabbā. sace uttarā sarajā vātā vāyanti, uttarā vātapānā thaketabbā. sace dakkhiṇā sarajā vātā vāyanti, dakkhiṇā vātapānā thaketabbā. sace sītakālo hoti, divā vātapānā vivaritabbā, rattiṁ thaketabbā. sace uṇhakālo hoti, divā vātapānā thaketabbā, rattiṁ vivaritabbā.

“sace pariveṇaṁ uklāpaṁ hoti, pariveṇaṁ sammajjitabbaṁ. sace koṭṭhako uklāpo hoti, koṭṭhako sammajjitabbo. sace upaṭṭhānasālā uklāpā hoti, upaṭṭhānasālā sammajjitabbā. sace aggisālā uklāpā hoti, aggisālā sammajjitabbā. sace vaccakuṭi uklāpā hoti, vaccakuṭi sammajjitabbā. sace pānīyaṁ na hoti, pānīyaṁ upaṭṭhāpetabbaṁ. sace paribhojanīyaṁ na hoti, paribhojanīyaṁ upaṭṭhāpetabbaṁ. sace ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ.

“sace antevāsikassa anabhirati uppannā hoti, ācariyena vūpakāsetabbo, vūpakāsāpetabbo, dhammakathā vāssa kātabbā. sace antevāsikassa kukkuccaṁ uppannaṁ hoti, ācariyena vinodetabbaṁ, vinodāpetabbaṁ, dhammakathā vāssa kātabbā. sace antevāsikassa diṭṭhigataṁ uppannaṁ hoti, ācariyena vivecetabbaṁ, vivecāpetabbaṁ, dhammakathā vāssa kātabbā. sace antevāsiko garudhammaṁ ajjhāpanno hoti parivāsāraho, ācariyena ussukkaṁ kātabbaṁ -- kinti nu kho saṅgho, antevāsikassa parivāsaṁ dadeyyāti. sace antevāsiko mūlāya paṭikassanāraho hoti, ācariyena ussukkaṁ kātabbaṁ -- kinti nu kho saṅgho antevāsikaṁ mūlāya paṭikasseyyāti. sace antevāsiko mānattāraho hoti, ācariyena ussukkaṁ kātabbaṁ -- kinti nu kho saṅgho antevāsikassa mānattaṁ dadeyyāti. sace antevāsiko abbhānāraho hoti, ācariyena ussukkaṁ kātabbaṁ -- kinti nu kho saṅgho antevāsikaṁ abbheyyāti. sace saṅgho antevāsikassa kammaṁ kattukāmo hoti, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, ācariyena ussukkaṁ kātabbaṁ -- kinti nu kho saṅgho antevāsikassa kammaṁ na kareyya, lahukāya vā pariṇāmeyyāti. kataṁ vā panassa hoti saṅghena kammaṁ, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, ācariyena ussukkaṁ kātabbaṁ -- kinti nu kho antevāsiko sammā vatteyya, lomaṁ pāteyya, netthāraṁ vatteyya, saṅgho taṁ kammaṁ paṭippassambheyyāti.

“sace antevāsikassa cīvaraṁ dhovitabbaṁ hoti, ācariyena ācikkhitabbaṁ -- `evaṁ dhoveyyāsī'ti, ussukkaṁ vā kātabbaṁ -- kinti nu kho antevāsikassa cīvaraṁ dhoviyethāti. sace antevāsikassa cīvaraṁ kātabbaṁ hoti, ācariyena ācikkhitabbaṁ -- `evaṁ kareyyāsī'ti, ussukkaṁ vā kātabbaṁ -- kinti nu kho antevāsikassa cīvaraṁ kariyethāti. sace antevāsikassa rajanaṁ pacitabbaṁ hoti, ācariyena ācikkhitabbaṁ -- `evaṁ paceyyāsī'ti, ussukkaṁ vā kātabbaṁ -- kinti nu kho antevāsikassa rajanaṁ paciyethāti. sace antevāsikassa cīvaraṁ rajitabbaṁ hoti, ācariyena ācikkhitabbaṁ -- `evaṁ rajeyyāsī'ti, ussukkaṁ vā kātabbaṁ -- kinti nu kho antevāsikassa cīvaraṁ rajiyethāti. cīvaraṁ rajantena sādhukaṁ samparivattakaṁ samparivattakaṁ rajitabbaṁ, na ca acchinne theve pakkamitabbaṁ. sace antevāsiko gilāno hoti, yāvajīvaṁ upaṭṭhātabbo, vuṭṭhānamassa āgametabban”-ti.

antevāsikavattaṁ niṭṭhitaṁ.

chaṭṭhabhāṇavāro.

20. paṇāmanā khamāpanā

80. tena kho pana samayena antevāsikā ācariyesu na sammā vattanti ...pe0 ... bhagavato etamatthaṁ ārocesuṁ ...pe0 ... na, bhikkhave, antevāsikena ācariyamhi na sammā vattitabbaṁ. yo na sammā vatteyya, āpatti dukkaṭassāti. neva sammā vattanti. bhagavato etamatthaṁ ārocesuṁ ...pe0 ... anujānāmi, bhikkhave, asammāvattantaṁ paṇāmetuṁ. evañca pana, bhikkhave, paṇāmetabbo -- paṇāmemi tanti vā, māyidha paṭikkamīti vā, nīhara te pattacīvaranti vā, nāhaṁ tayā upaṭṭhātabboti vā. kāyena viññāpeti, vācāya viññāpeti, kāyena vācāya viññāpeti, paṇāmito hoti antevāsiko; na kāyena viññāpeti, na vācāya viññāpeti, na kāyena vācāya viññāpeti, na paṇāmito hoti antevāsikoti.

tena kho pana samayena antevāsikā paṇāmitā na khamāpenti. bhagavato etamatthaṁ ārocesuṁ. anujānāmi, bhikkhave, khamāpetunti. neva khamāpenti. bhagavato etamatthaṁ ārocesuṁ. na, bhikkhave, paṇāmitena na khamāpetabbo. yo na khamāpeyya, āpatti dukkaṭassāti.

tena kho pana samayena ācariyā khamāpiyamānā na khamanti. bhagavato etamatthaṁ ārocesuṁ. anujānāmi, bhikkhave, khamitunti. neva khamanti. antevāsikā pakkamantipi vibbhamantipi titthiyesupi saṅkamanti. bhagavato etamatthaṁ ārocesuṁ. na, bhikkhave, khamāpiyamānena na khamitabbaṁ. yo na khameyya, āpatti dukkaṭassāti.

tena kho pana samayena ācariyā sammāvattantaṁ paṇāmenti, asammāvattantaṁ na paṇāmenti. bhagavato etamatthaṁ ārocesuṁ. na, bhikkhave, sammāvattanto paṇāmetabbo. yo paṇāmeyya, āpatti dukkaṭassa. na ca, bhikkhave, asammāvattanto na paṇāmetabbo. yo na paṇāmeyya, āpatti dukkaṭassa.

81. “pañcahi, bhikkhave, aṅgehi samannāgato antevāsiko paṇāmetabbo. ācariyamhi nādhimattaṁ pemaṁ hoti, nādhimatto pasādo hoti, nādhimattā hirī hoti, nādhimatto gāravo hoti, nādhimattā bhāvanā hoti -- imehi kho, bhikkhave, pañcahaṅgehi samannāgato antevāsiko paṇāmetabbo.

“pañcahi, bhikkhave, aṅgehi samannāgato antevāsiko na paṇāmetabbo. ācariyamhi adhimattaṁ pemaṁ hoti, adhimatto pasādo hoti, adhimattā hirī hoti, adhimatto gāravo hoti, adhimattā bhāvanā hoti -- imehi kho, bhikkhave, pañcahaṅgehi samannāgato antevāsiko na paṇāmetabbo.

“pañcahi, bhikkhave, aṅgehi samannāgato antevāsiko alaṁ paṇāmetuṁ. ācariyamhi nādhimattaṁ pemaṁ hoti, nādhimatto pasādo hoti, nādhimattā hirī hoti, nādhimatto gāravo hoti, nādhimattā bhāvanā hoti -- imehi kho, bhikkhave, pañcahaṅgehi samannāgato antevāsiko alaṁ paṇāmetuṁ.

“pañcahi, bhikkhave, aṅgehi samannāgato antevāsiko nālaṁ paṇāmetuṁ. ācariyamhi adhimattaṁ pemaṁ hoti, adhimatto pasādo hoti, adhimattā hirī hoti, adhimatto gāravo hoti, adhimattā bhāvanā hoti -- imehi kho, bhikkhave, pañcahaṅgehi samannāgato antevāsiko nālaṁ paṇāmetuṁ.

“pañcahi, bhikkhave, aṅgehi samannāgataṁ antevāsikaṁ appaṇāmento ācariyo sātisāro hoti, paṇāmento anatisāro hoti. ācariyamhi nādhimattaṁ pemaṁ hoti, nādhimatto pasādo hoti, nādhimattā hirī hoti, nādhimatto gāravo hoti, nādhimattā bhāvanā hoti -- imehi kho, bhikkhave, pañcahaṅgehi samannāgataṁ antevāsikaṁ appaṇāmento ācariyo sātisāro hoti, paṇāmento anatisāro hoti.

“pañcahi, bhikkhave, aṅgehi samannāgataṁ antevāsikaṁ paṇāmento ācariyo sātisāro hoti, appaṇāmento anatisāro hoti. ācariyamhi adhimattaṁ pemaṁ hoti, adhimatto pasādo hoti, adhimattā hirī hoti, adhimatto gāravo hoti, adhimattā bhāvanā hoti -- imehi kho, bhikkhave, pañcahaṅgehi samannāgataṁ antevāsikaṁ paṇāmento ācariyo sātisāro hoti, appaṇāmento anatisāro hotī” ti.

paṇāmanā khamāpanā niṭṭhitā.

21. bālaabyattavatthu

82. tena kho pana samayena bhikkhū, dasavassamhā dasavassamhāti, bālā abyattā nissayaṁ denti. dissanti ācariyā bālā, antevāsikā paṇḍitā. dissanti ācariyā abyattā, antevāsikā byattā. dissanti ācariyā appassutā, antevāsikā bahussutā. dissanti ācariyā duppaññā, antevāsikā paññavanto. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhū, dasavassamhā dasavassamhāti, bālā abyattā nissayaṁ dassanti. dissanti ācariyā bālā antevāsikā paṇḍitā, dissanti ācariyā abyattā antevāsikā byattā, dissanti ācariyā appassutā antevāsikā bahussutā, dissanti ācariyā duppaññā antevāsikā paññavanto” ti. atha kho te bhikkhū bhagavato etamatthaṁ ārocesuṁ ...pe0 ... saccaṁ kira, bhikkhave, bhikkhū, dasavassamhā dasavassamhāti, bālā abyattā nissayaṁ denti ...pe0 ... saccaṁ, bhagavāti. vigarahi buddho bhagavā ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, bālena abyattena nissayo dātabbo. yo dadeyya, āpatti dukkaṭassa. anujānāmi, bhikkhave, byattena bhikkhunā paṭibalena dasavassena vā atirekadasavassena vā nissayaṁ dātu” nti.

bālaabyattavatthu niṭṭhitaṁ.

22. nissayapaṭippassaddhikathā

83. tena kho pana samayena bhikkhū ācariyupajjhāyesu pakkantesupi vibbhantesupi kālaṅkatesupi pakkhasaṅkantesupi nissayapaṭippassaddhiyo na jānanti. bhagavato etamatthaṁ ārocesuṁ.

“pañcimā, bhikkhave, nissayapaṭippassaddhiyo upajjhāyamhā -- upajjhāyo pakkanto vā hoti, vibbhanto vā, kālaṅkato vā, pakkhasaṅkanto vā, āṇattiyeva pañcamī. imā kho, bhikkhave, pañca nissayapaṭippassaddhiyo upajjhāyamhā.

“chayimā, bhikkhave, nissayapaṭippassaddhiyo ācariyamhā -- ācariyo pakkanto vā hoti, vibbhanto vā, kālaṅkato vā, pakkhasaṅkanto vā, āṇattiyeva pañcamī, upajjhāyena vā samodhānagato hoti. imā kho, bhikkhave, cha nissayapaṭippassaddhiyo ācariyamhā”.

nissapaṭippassaddhikathā niṭṭhitā.

23. upasampādetabbapañcakaṁ

84. “pañcahi, bhikkhave, aṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. na asekkhena {na asekhena (ka0)} sīlakkhandhena samannāgato hoti, na asekkhena samādhikkhandhena samannāgato hoti, na asekkhena paññākkhandhena samannāgato hoti, na asekkhena vimuttikkhandhena samannāgato hoti, na asekkhena vimuttiñāṇadassanakkhandhena samannāgato hoti -- imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“pañcahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. asekkhena sīlakkhandhena samannāgato hoti, asekkhena samādhikkhandhena samannāgato hoti, asekkhena paññākkhandhena samannāgato hoti, asekkhena vimuttikkhandhena samannāgato hoti, asekkhena vimuttiñāṇadassanakkhandhena samannāgato hoti -- imehi kho, bhikkhave, pañcahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. attanā na asekkhena sīlakkhandhena samannāgato hoti, na paraṁ asekkhe sīlakkhandhe samādapetā; attanā na asekkhena samādhikkhandhena samannāgato hoti, na paraṁ asekkhe samādhikkhandhe samādapetā; attanā na asekkhena paññākkhandhena samannāgato hoti, na paraṁ asekkhe paññākkhandhe samādapetā; attanā na asekkhena vimuttikkhandhena samannāgato hoti, na paraṁ asekkhe vimuttikkhandhe samādapetā; attanā na asekkhena vimuttiñāṇadassanakkhandhena samannāgato hoti, na paraṁ asekkhe vimuttiñāṇadassanakkhandhe samādapetā -- imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“pañcahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. attanā asekkhena sīlakkhandhena samannāgato hoti, paraṁ asekkhe sīlakkhandhe samādapetā; attanā asekkhena samādhikkhandhena samannāgato hoti, paraṁ asekkhe samādhikkhandhe samādapetā; attanā asekkhena paññākkhandhena samannāgato hoti, paraṁ asekkhe paññākkhandhe samādapetā; attanā asekkhena vimuttikkhandhena samannāgato hoti, paraṁ asekkhe vimuttikkhandhe samādapetā; attanā asekkhena vimuttiñāṇadassanakkhandhena samannāgato hoti, paraṁ asekkhe vimuttiñāṇadassanakkhandhe samādapetā -- imehi kho, bhikkhave, pañcahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. assaddho hoti, ahiriko hoti, anottappī hoti, kusīto hoti, muṭṭhassati hoti -- imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“pañcahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. saddho hoti, hirimā hoti, ottappī hoti, āraddhavīriyo hoti, upaṭṭhitassati hoti -- imehi kho, bhikkhave, pañcahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti, appassuto hoti, duppañño hoti -- imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“pañcahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. na adhisīle sīlavipanno hoti, na ajjhācāre ācāravipanno hoti, na atidiṭṭhiyā diṭṭhivipanno hoti, bahussuto hoti, paññavā hoti -- imehi kho, bhikkhave, pañcahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. na paṭibalo hoti antevāsiṁ vā saddhivihāriṁ vā gilānaṁ upaṭṭhātuṁ vā upaṭṭhāpetuṁ vā, anabhirataṁ {anabhiratiṁ (syā0), uppannaṁ anabhiratiṁ (ka0)} vūpakāsetuṁ vā vūpakāsāpetuṁ vā, uppannaṁ kukkuccaṁ dhammato vinodetuṁ {vinodetuṁ vā vinodāpetuṁ vā (sabbattha, vimativinodanī ṭīkā oloketabbā)} āpattiṁ na jānāti, āpattiyā vuṭṭhānaṁ na jānāti -- imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“pañcahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. paṭibalo hoti antevāsiṁ vā saddhivihāriṁ vā gilānaṁ upaṭṭhātuṁ vā upaṭṭhāpetuṁ vā, anabhirataṁ vūpakāsetuṁ vā vūpakāsāpetuṁ vā, uppannaṁ kukkuccaṁ dhammato vinodetuṁ āpattiṁ jānāti, āpattiyā vuṭṭhānaṁ jānāti -- imehi kho, bhikkhave, pañcahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. na paṭibalo hoti antevāsiṁ vā saddhivihāriṁ vā abhisamācārikāya sikkhāya sikkhāpetuṁ, ādibrahmacariyakāya sikkhāya vinetuṁ, abhidhamme vinetuṁ, abhivinaye vinetuṁ, uppannaṁ diṭṭhigataṁ dhammato vivecetuṁ -- imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“pañcahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. paṭibalo hoti antevāsiṁ vā saddhivihāriṁ vā abhisamācārikāya sikkhāya sikkhāpetuṁ, ādibrahmacariyakāya sikkhāya vinetuṁ, abhidhamme vinetuṁ, abhivinaye vinetuṁ, uppannaṁ diṭṭhigataṁ dhammato vivecetuṁ -- imehi kho, bhikkhave, pañcahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. āpattiṁ na jānāti, anāpattiṁ na jānāti, lahukaṁ āpattiṁ na jānāti, garukaṁ āpattiṁ na jānāti, ubhayāni kho panassa pātimokkhāni vitthārena na svāgatāni honti na suvibhattāni na suppavattīni na suvinicchitāni suttaso anubyañjanaso -- imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“pañcahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso -- imehi kho, bhikkhave, pañcahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. āpattiṁ na jānāti, anāpattiṁ na jānāti, lahukaṁ āpattiṁ na jānāti, garukaṁ āpattiṁ na jānāti, ūnadasavasso hoti -- imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“pañcahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, dasavasso vā hoti atirekadasavasso vā -- imehi kho, bhikkhave, pañcahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo” ti.

upasampādetabbapañcakaṁ niṭṭhitaṁ.

24. upasampādetabbachakkaṁ

85. “chahi, bhikkhave, aṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. na asekkhena sīlakkhandhena samannāgato hoti, na asekkhena samādhikkhandhena samannāgato hoti, na asekkhena paññākkhandhena samannāgato hoti, na asekkhena vimuttikkhandhena samannāgato hoti, na asekkhena vimuttiñāṇadassanakkhandhena samannāgato hoti, ūnadasavasso hoti -- imehi kho, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“chahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. asekkhena sīlakkhandhena samannāgato hoti, asekkhena samādhikkhandhena samannāgato hoti, asekkhena paññākkhandhena samannāgato hoti, asekkhena vimuttikkhandhena samannāgato hoti, asekkhena vimuttiñāṇadassanakkhandhena samannāgato hoti, dasavasso vā hoti atirekadasavasso vā -- imehi kho, bhikkhave, chahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. attanā na asekkhena sīlakkhandhena samannāgato hoti, na paraṁ asekkhe sīlakkhandhe samādapetā; attanā na asekkhena samādhikkhandhena samannāgato hoti, na paraṁ asekkhe samādhikkhandhe samādapetā; attanā na asekkhena paññākkhandhena samannāgato hoti, na paraṁ asekkhe paññākkhandhe samādapetā; attanā na asekkhena vimuttikkhandhena samannāgato hoti, na paraṁ asekkhe vimuttikkhandhe samādapetā; attanā na asekkhena vimuttiñāṇadassanakkhandhena samannāgato hoti, na paraṁ asekkhe vimuttiñāṇadassanakkhandhe samādapetā; ūnadasavasso hoti -- imehi kho, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“chahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. attanā asekkhena sīlakkhandhena samannāgato hoti, paraṁ asekkhe sīlakkhandhe samādapetā attanā asekkhena samādhikkhandhena samannāgato hoti, paraṁ asekkhe samādhikkhandhe samādapetā. attanā asekkhena paññākkhandhena samannāgato hoti, paraṁ asekkhe paññākkhandhe samādapetā. attanā asekkhena vimuttikkhandhena samannāgato hoti, paraṁ asekkhe vimuttikkhandhe samādapetā. attanā asekkhena vimuttiñāṇadassanakkhandhena samannāgato hoti, paraṁ asekkhe vimuttiñāṇadassanakkhandhe samādapetā; dasavasso vā hoti atirekadasavasso vā -- imehi kho, bhikkhave, chahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. assaddho hoti, ahiriko hoti, anottappī hoti, kusīto hoti, muṭṭhassati hoti, ūnadasavasso hoti -- imehi kho, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“chahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. saddho hoti, hirimā hoti, ottappī hoti, āraddhavīriyo hoti, upaṭṭhitassati hoti, dasavasso vā hoti atirekadasavasso vā -- imehi kho, bhikkhave, chahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti, appassuto hoti, duppañño hoti, ūnadasavasso hoti -- imehi kho, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“chahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. na adhisīle sīlavipanno hoti, na ajjhācāre ācāravipanno hoti, na atidiṭṭhiyā diṭṭhivipanno hoti, bahussuto hoti, paññavā hoti, dasavasso vā hoti atirekadasavasso vā -- imehi kho, bhikkhave, chahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. na paṭibalo hoti antevāsiṁ vā saddhivihāriṁ vā gilānaṁ upaṭṭhātuṁ vā upaṭṭhāpetuṁ vā, anabhirataṁ vūpakāsetuṁ vā vūpakāsāpetuṁ vā, uppannaṁ kukkuccaṁ dhammato vinodetuṁ, āpattiṁ na jānāti, āpattiyā vuṭṭhānaṁ na jānāti, ūnadasavasso hoti -- imehi kho, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“chahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. paṭibalo hoti antevāsiṁ vā saddhivihāriṁ vā gilānaṁ upaṭṭhātuṁ vā upaṭṭhāpetuṁ vā, anabhirataṁ vūpakāsetuṁ vā vūpakāsāpetuṁ vā, uppannaṁ kukkuccaṁ dhammato vinodetuṁ, āpattiṁ jānāti, āpattiyā vuṭṭhānaṁ jānāti, dasavasso vā hoti atirekadasavasso vā -- imehi kho, bhikkhave, chahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. na paṭibalo hoti antevāsiṁ vā saddhivihāriṁ vā abhisamācārikāya sikkhāya sikkhāpetuṁ, ādibrahmacariyakāya sikkhāya vinetuṁ, abhidhamme vinetuṁ, abhivinaye vinetuṁ, uppannaṁ diṭṭhigataṁ dhammato vivecetuṁ, ūnadasavasso hoti -- imehi kho, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“chahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. paṭibalo hoti antevāsiṁ vā saddhivihāriṁ vā abhisamācārikāya sikkhāya sikkhāpetuṁ ādibrahmacariyakāya sikkhāya vinetuṁ, abhidhamme vinetuṁ, abhivinaye vinetuṁ, uppannaṁ diṭṭhigataṁ dhammato vivecetuṁ, dasavasso vā hoti atirekadasavasso vā -- imehi kho, bhikkhave, chahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo.

“aparehipi, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo. āpattiṁ na jānāti, anāpattiṁ na jānāti, lahukaṁ āpattiṁ na jānāti, garukaṁ āpattiṁ na jānāti, ubhayāni kho panassa pātimokkhāni vitthārena na svāgatāni honti na suvibhattāni na suppavattīni na suvinicchitāni suttaso anubyañjanaso, ūnadasavasso hoti -- imehi kho, bhikkhave, chahaṅgehi samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.

“chahi, bhikkhave, aṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo. āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso, dasavasso vā hoti atirekadasavasso vā -- imehi kho, bhikkhave, chahaṅgehi samannāgatena bhikkhunā upasampādetabbaṁ, nissayo dātabbo, sāmaṇero upaṭṭhāpetabbo” ti.

upasampādetabbachakkaṁ niṭṭhitaṁ.

25. aññatitthiyapubbakathā

86. tena kho pana samayena yo so aññatitthiyapubbo {yo so pasuraparibbājako aññatitthiyapubbo (ka0)} pajjhāyena sahadhammikaṁ vuccamāno upajjhāyassa vādaṁ āropetvā taṁyeva titthāyatanaṁ saṅkami. so puna paccāgantvā bhikkhū upasampadaṁ yāci. bhikkhū bhagavato etamatthaṁ ārocesuṁ. yo so, bhikkhave, aññatitthiyapubbo upajjhāyena sahadhammikaṁ vuccamāno upajjhāyassa vādaṁ āropetvā taṁyeva titthāyatanaṁ saṅkanto, so āgato na upasampādetabbo. yo so, bhikkhave, aññopi aññatitthiyapubbo imasmiṁ dhammavinaye ākaṅkhati pabbajjaṁ, ākaṅkhati upasampadaṁ, tassa cattāro māse parivāso dātabbo. evañca pana, bhikkhave, dātabbo -- paṭhamaṁ kesamassuṁ ohārāpetvā kāsāyāni vatthāni acchādāpetvā ekaṁsaṁ uttarāsaṅgaṁ kārāpetvā bhikkhūnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā evaṁ vadehīti vattabbo -- “buddhaṁ saraṇaṁ gacchāmi, dhammaṁ saraṇaṁ gacchāmi, saṅghaṁ saraṇaṁ gacchāmi; dutiyampi buddhaṁ saraṇaṁ gacchāmi, dutiyampi dhammaṁ saraṇaṁ gacchāmi, dutiyampi saṅghaṁ saraṇaṁ gacchāmi; tatiyampi buddhaṁ saraṇaṁ gacchāmi, tatiyampi dhammaṁ saraṇaṁ gacchāmi, tatiyampi saṅghaṁ saraṇaṁ gacchāmī” ti.

tena, bhikkhave, aññatitthiyapubbena saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- “ahaṁ, bhante, aññatitthiyapubbo imasmiṁ dhammavinaye ākaṅkhāmi upasampadaṁ. sohaṁ, bhante, saṅghaṁ cattāro māse parivāsaṁ yācāmī” ti. dutiyampi yācitabbo. tatiyampi yācitabbo. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ itthannāmo aññatitthiyapubbo imasmiṁ dhammavinaye ākaṅkhati upasampadaṁ. so saṅghaṁ cattāro māse parivāsaṁ yācati. yadi saṅghassa pattakallaṁ saṅgho itthannāmassa aññatitthiyapubbassa cattāro māse parivāsaṁ dadeyya. esā ñatti.

“suṇātu me, bhante, saṅgho. ayaṁ itthannāmo aññatitthiyapubbo imasmiṁ dhammavinaye ākaṅkhati upasampadaṁ. so saṅghaṁ cattāro māse parivāsaṁ yācati. saṅgho itthannāmassa aññatitthiyapubbassa cattāro māse parivāsaṁ deti. yassāyasmato khamati itthannāmassa aññatitthiyapubbassa cattāro māse parivāsassa dānaṁ, so tuṇhassa; yassa nakkhamati, so bhāseyya.

“dinno saṅghena itthannāmassa aññatitthiyapubbassa cattāro māse parivāso. khamati saṅghassa, tasmā tuṇhī, evametaṁ dhārayāmī” ti.

87. “evaṁ kho, bhikkhave, aññatitthiyapubbo ārādhako hoti, evaṁ anārādhako. kathañca, bhikkhave, aññatitthiyapubbo anārādhako hoti? idha, bhikkhave, aññatitthiyapubbo atikālena gāmaṁ pavisati, atidivā paṭikkamati. evampi, bhikkhave, aññatitthiyapubbo anārādhako hoti.

“puna caparaṁ, bhikkhave, aññatitthiyapubbo vesiyāgocaro vā hoti, vidhavāgocaro vā hoti, thullakumārikāgocaro vā hoti, paṇḍakagocaro vā hoti, bhikkhunigocaro vā hoti. evampi, bhikkhave, aññatitthiyapubbo anārādhako hoti.

“puna caparaṁ, bhikkhave, aññatitthiyapubbo yāni tāni sabrahmacārīnaṁ uccāvacāni karaṇīyāni, tattha na dakkho hoti, na analaso, na tatrupāyāya vīmaṁsāya samannāgato, na alaṁ kātuṁ, na alaṁ saṁvidhātuṁ. evampi, bhikkhave, aññatitthiyapubbo anārādhako hoti.

“puna caparaṁ, bhikkhave, aññatitthiyapubbo na tibbacchando hoti uddese, paripucchāya, adhisīle, adhicitte, adhipaññāya. evampi, bhikkhave, aññatitthiyapubbo anārādhako hoti.

“puna caparaṁ, bhikkhave, aññatitthiyapubbo yassa titthāyatanā saṅkanto hoti, tassa satthuno tassa diṭṭhiyā tassa khantiyā tassa ruciyā tassa ādāyassa avaṇṇe bhaññamāne kupito hoti anattamano anabhiraddho, buddhassa vā dhammassa vā saṅghassa vā avaṇṇe bhaññamāne attamano hoti udaggo abhiraddho. yassa vā pana titthāyatanā saṅkanto hoti, tassa satthuno tassa diṭṭhiyā tassa khantiyā tassa ruciyā tassa ādāyassa vaṇṇe bhaññamāne attamano hoti udaggo abhiraddho, buddhassa vā dhammassa vā saṅghassa vā vaṇṇe bhaññamāne kupito hoti anattamano anabhiraddho. idaṁ, bhikkhave, saṅghātanikaṁ aññatitthiyapubbassa anārādhanīyasmiṁ. evampi kho, bhikkhave, aññatitthiyapubbo anārādhako hoti. evaṁ anārādhako kho, bhikkhave, aññatitthiyapubbo āgato na upasampādetabbo.

“kathañca, bhikkhave, aññatitthiyapubbo ārādhako hoti? idha, bhikkhave, aññatitthiyapubbo nātikālena gāmaṁ pavisati nātidivā paṭikkamati. evampi, bhikkhave, aññatitthiyapubbo ārādhako hoti.

“puna caparaṁ, bhikkhave, aññatitthiyapubbo na vesiyāgocaro hoti, na vidhavāgocaro hoti, na thullakumārikāgocaro hoti, na paṇḍakagocaro hoti, na bhikkhunigocaro hoti. evampi, bhikkhave, aññatitthiyapubbo ārādhako hoti.

“puna caparaṁ, bhikkhave, aññatitthiyapubbo yāni tāni sabrahmacārīnaṁ uccāvacāni karaṇīyāni, tattha dakkho hoti, analaso, tatrupāyāya vīmaṁsāya samannāgato, alaṁ kātuṁ, alaṁ saṁvidhātuṁ. evampi, bhikkhave, aññatitthiyapubbo ārādhako hoti.

“puna caparaṁ, bhikkhave, aññatitthiyapubbo tibbacchando hoti uddese, paripucchāya, adhisīle, adhicitte, adhipaññāya. evampi, bhikkhave, aññatitthiyapubbo ārādhako hoti.

“puna caparaṁ, bhikkhave, aññatitthiyapubbo yassa titthāyatanā saṅkanto hoti, tassa satthuno tassa diṭṭhiyā tassa khantiyā tassa ruciyā tassa ādāyassa avaṇṇe bhaññamāne attamano hoti udaggo abhiraddho, buddhassa vā dhammassa vā saṅghassa vā avaṇṇe bhaññamāne kupito hoti anattamano anabhiraddho. yassa vā pana titthāyatanā saṅkanto hoti, tassa satthuno tassa diṭṭhiyā tassa khantiyā tassa ruciyā tassa ādāyassa vaṇṇe bhaññamāne kupito hoti anattamano anabhiraddho, buddhassa vā dhammassa vā saṅghassa vā vaṇṇe bhaññamāne attamano hoti udaggo abhiraddho. idaṁ, bhikkhave, saṅghātanikaṁ aññatitthiyapubbassa ārādhanīyasmiṁ. evampi kho, bhikkhave, aññatitthiyapubbo ārādhako hoti. evaṁ ārādhako kho, bhikkhave, aññatitthiyapubbo āgato upasampādetabbo.

“sace, bhikkhave, aññatitthiyapubbo naggo āgacchati, upajjhāyamūlakaṁ cīvaraṁ pariyesitabbaṁ. sace acchinnakeso āgacchati, saṅgho apaloketabbo bhaṇḍukammāya. ye te, bhikkhave, aggikā jaṭilakā, te āgatā upasampādetabbā, na tesaṁ parivāso dātabbo. taṁ kissa hetu? kammavādino ete, bhikkhave, kiriyavādino. sace, bhikkhave, jātiyā sākiyo aññatitthiyapubbo āgacchati, so āgato upasampādetabbo, na tassa parivāso dātabbo. imāhaṁ, bhikkhave, ñātīnaṁ āveṇikaṁ parihāraṁ dammī” ti.

aññatitthiyapubbakathā niṭṭhitā.

sattamabhāṇavāro.

26. pañcābādhavatthu

88. tena kho pana samayena magadhesu pañca ābādhā ussannā honti -- kuṭṭhaṁ, gaṇḍo, kilāso, soso, apamāro. manussā pañcahi ābādhehi phuṭṭhā jīvakaṁ komārabhaccaṁ upasaṅkamitvā evaṁ vadanti -- “sādhu no, ācariya, tikicchāhī” ti. “ahaṁ khvayyo, bahukicco bahukaraṇīyo; rājā ca me māgadho seniyo bimbisāro upaṭṭhātabbo itthāgārañca buddhappamukho ca bhikkhusaṅgho; nāhaṁ sakkomi tikicchitu” nti. “sabbaṁ sāpateyyañca te, ācariya, hotu; mayañca te dāsā; sādhu, no, ācariya, tikicchāhī” ti. “ahaṁ khvayyo, bahukicco bahukaraṇīyo rājā ca me māgadho seniyo bimbisāro upaṭṭhātabbo itthāgārañca buddhappamukho ca bhikkhusaṅgho; nāhaṁ sakkomi tikicchitu” nti. atha kho tesaṁ manussānaṁ etadahosi -- “ime kho samaṇā sakyaputtiyā sukhasīlā sukhasamācārā, subhojanāni bhuñjitvā nivātesu sayanesu sayanti. yaṁnūna mayaṁ samaṇesu sakyaputtiyesu pabbajeyyāma. tattha bhikkhū ceva upaṭṭhahissanti, jīvako ca komārabhacco tikicchissatī” ti. atha kho te manussā bhikkhū upasaṅkamitvā pabbajjaṁ yāciṁsu. te bhikkhū pabbājesuṁ, upasampādesuṁ. te bhikkhū ceva upaṭṭhahiṁsu jīvako ca komārabhacco tikicchi. tena kho pana samayena bhikkhū bahū gilāne bhikkhū upaṭṭhahantā yācanabahulā viññattibahulā viharanti -- gilānabhattaṁ detha, gilānupaṭṭhākabhattaṁ detha, gilānabhesajjaṁ dethāti. jīvakopi komārabhacco bahū gilāne bhikkhū tikicchanto aññataraṁ rājakiccaṁ parihāpesi.

89. aññataropi puriso pañcahi ābādhehi phuṭṭho jīvakaṁ komārabhaccaṁ upasaṅkamitvā etadavoca -- “sādhu maṁ, ācariya, tikicchāhī” ti. “ahaṁ khvayyo, bahukicco, bahukaraṇīyo, rājā ca me māgadho seniyo bimbisāro upaṭṭhātabbo itthāgārañca buddhappamukho ca bhikkhusaṅgho; nāhaṁ sakkomi tikicchitu” nti. “sabbaṁ sāpateyyañca te, ācariya, hotu, ahañca te dāso; sādhu maṁ, ācariya, tikicchāhī” ti. “ahaṁ khvayyo, bahukicco bahukaraṇīyo, rājā ca me māgadho seniyo bimbisāro upaṭṭhātabbo itthāgārañca buddhappamukho ca bhikkhusaṅgho, nāhaṁ sakkomi tikicchitu” nti. atha kho tassa purisassa etadahosi -- “ime kho samaṇā sakyaputtiyā sukhasīlā sukhasamācārā, subhojanāni bhuñjitvā nivātesu sayanesu sayanti. yaṁnūnāhaṁ samaṇesu sakyaputtiyesu pabbajeyyaṁ. tattha bhikkhū ceva upaṭṭhahissanti, jīvako ca komārabhacco tikicchissati. somhi {sohaṁ (bahūsu, vimativinodanīṭīkā oloketabbā)} arogo vibbhamissāmī” ti. atha kho so puriso bhikkhu upasaṅkamitvā pabbajjaṁ yāci. taṁ bhikkhū pabbājesuṁ, upasampādesuṁ. taṁ bhikkhū ceva upaṭṭhahiṁsu, jīvako ca komārabhacco tikicchi. so arogo vibbhami. addasā kho jīvako komārabhacco taṁ purisaṁ vibbhantaṁ, disvāna taṁ purisaṁ etadavoca -- “nanu tvaṁ, ayyo, bhikkhūsu pabbajito ahosī” ti? “evaṁ, ācariyā” ti. “kissa pana tvaṁ, ayyo, evarūpamakāsī” ti? atha kho so puriso jīvakassa komārabhaccassa etamatthaṁ ārocesi. jīvako komārabhacco ujjhāyati khiyyati vipāceti -- “kathañhi nāma bhadantā {bhaddantā (ka0)} pañcahi ābādhehi phuṭṭhaṁ pabbājessantī” ti. atha kho jīvako komārabhacco yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho jīvako komārabhacco bhagavantaṁ etadavoca -- “sādhu, bhante, ayyā pañcahi ābādhehi phuṭṭhaṁ na pabbājeyyu” nti. atha kho bhagavā jīvakaṁ komārabhaccaṁ dhammiyā kathāya sandassesi samādapesi samuttejesi sampahaṁsesi. atha kho jīvako komārabhacco bhagavatā dhammiyā kathāya sandassito samādapito samuttejito sampahaṁsito uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “na, bhikkhave, pañcahi ābādhehi phuṭṭho pabbājetabbo. yo pabbājeyya, āpatti dukkaṭassā” ti.

pañcābādhavatthu niṭṭhitaṁ.

27. rājabhaṭavatthu

90. tena kho pana samayena rañño māgadhassa seniyassa bimbisārassa paccanto kupito hoti. atha kho rājā māgadho seniyo bimbisāro senānāyake mahāmatte āṇāpesi -- “gacchatha, bhaṇe, paccantaṁ uccinathā” ti. “evaṁ, devā” ti kho senānāyakā mahāmattā rañño māgadhassa seniyassa bimbisārassa paccassosuṁ. atha kho abhiññātānaṁ abhiññātānaṁ yodhānaṁ etadahosi -- “mayaṁ kho yuddhābhinandino gacchantā pāpañca karoma, bahuñca apuññaṁ pasavāma. kena nu kho mayaṁ upāyena pāpā ca virameyyāma kalyāṇañca kareyyāmā” ti? atha kho tesaṁ yodhānaṁ etadahosi -- “ime kho samaṇā sakyaputtiyā dhammacārino samacārino brahmacārino saccavādino sīlavanto kalyāṇadhammā. sace kho mayaṁ samaṇesu sakyaputtiyesu pabbajeyyāma, evaṁ mayaṁ pāpā ca virameyyāma kalyāṇañca kareyyāmā” ti. atha kho te yodhā bhikkhū upasaṅkamitvā pabbajjaṁ yāciṁsu. te bhikkhū pabbājesuṁ, upasampādesuṁ. senānāyakā mahāmattā rājabhaṭe pucchiṁsu -- “kiṁ nu kho, bhaṇe, itthannāmo ca itthannāmo ca yodhā na dissantī” ti? “itthannāmo ca itthannāmo ca, sāmi, yodhā bhikkhūsu pabbajitā” ti. senānāyakā mahāmattā ujjhāyanti khiyyanti vipācenti -- “kathañhi nāma samaṇā sakyaputtiyā rājabhaṭaṁ pabbājessantī” ti. senānāyakā mahāmattā rañño māgadhassa seniyassa bimbisārassa etamatthaṁ ārocesuṁ. atha kho rājā māgadho seniyo bimbisāro vohārike mahāmatte pucchi -- “yo, bhaṇe, rājabhaṭaṁ pabbājeti, kiṁ so pasavatī” ti? “upajjhāyassa, deva, sīsaṁ chetabbaṁ, anussāvakassa {anusāvakassa (ka0)} jivhā uddharitabbā, gaṇassa upaḍḍhaphāsukā bhañjitabbā” ti. atha kho rājā māgadho seniyo bimbisāro yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho rājā māgadho seniyo bimbisāro bhagavantaṁ etadavoca -- “santi, bhante, rājāno assaddhā appasannā. te appamattakenapi bhikkhū viheṭheyyuṁ. sādhu, bhante, ayyā rājabhaṭaṁ na pabbājeyyu” nti. atha kho bhagavā rājānaṁ māgadhaṁ seniyaṁ bimbisāraṁ dhammiyā kathāya sandassesi samādapesi samuttejesi sampahaṁsesi. atha kho rājā māgadho seniyo bimbisāro bhagavatā dhammiyā kathāya sandassito samādapito samuttejito sampahaṁsito uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “na, bhikkhave, rājabhaṭo pabbājetabbo. yo pabbājeyya, āpatti dukkaṭassā” ti.

rājabhaṭavatthu niṭṭhitaṁ.

28. aṅgulimālacoravatthu

91. tena kho pana samayena coro aṅgulimālo bhikkhūsu pabbajito hoti. manussā passitvā ubbijjantipi, uttasantipi, palāyantipi, aññenapi gacchanti, aññenapi mukhaṁ karonti, dvārampi thakenti. manussā ujjhāyanti khiyyanti vipācenti -- “kathañhi nāma samaṇā sakyaputtiyā dhajabandhaṁ coraṁ pabbājessantī” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ ...pe0 ... na, bhikkhave, dhajabandho coro pabbājetabbo. yo pabbājeyya, āpatti dukkaṭassāti.

aṅgulimālacoravatthu niṭṭhitaṁ.

29. kārabhedakacoravatthu

92. tena kho pana samayena raññā māgadhena seniyena bimbisārena anuññātaṁ hoti -- “ye samaṇesu sakyaputtiyesu pabbajanti, na te labbhā kiñci kātuṁ; svākkhāto dhammo, carantu brahmacariyaṁ sammā dukkhassa antakiriyāyā” ti. tena kho pana samayena aññataro puriso corikaṁ katvā kārāya baddho hoti. so kāraṁ bhinditvā palāyitvā bhikkhūsu pabbajito hoti. manussā passitvā evamāhaṁsu -- “ayaṁ so kārabhedako coro. handa, naṁ nemā” ti. ekacce evamāhaṁsu -- “māyyo, evaṁ avacuttha. anuññātaṁ raññā māgadhena seniyena bimbisārena -- “ye samaṇesu sakyaputtiyesu pabbajanti, na te labbhā kiñci kātuṁ; svākkhāto dhammo, carantu brahmacariyaṁ sammā dukkhassa antakiriyāyā” ti. manussā ujjhāyanti khiyyanti vipācenti -- “abhayūvarā ime samaṇā sakyaputtiyā, nayime labbhā kiñci kātuṁ. kathañhi nāma samaṇā sakyaputtiyā kārabhedakaṁ coraṁ pabbājessantī” ti. bhagavato etamatthaṁ ārocesuṁ. na, bhikkhave, kārabhedako coro pabbājetabbo. yo pabbājeyya, āpatti dukkaṭassāti.

kārabhedakacoravatthu niṭṭhitaṁ.

30. likhitakacoravatthu

93. tena kho pana samayena aññataro puriso corikaṁ katvā palāyitvā bhikkhūsu pabbajito hoti. so ca rañño antepure likhito hoti -- yattha passati, tattha hantabboti. manussā passitvā evamāhaṁsu -- “ayaṁ so likhitako coro. handa, naṁ hanāmā” ti. ekacce evamāhaṁsu -- “māyyo, evaṁ avacuttha. anuññātaṁ raññā māgadhena seniyena bimbisārena “ye samaṇesu sakyaputtiyesu pabbajanti, na te labbhā kiñci kātuṁ, svākkhāto dhammo, carantu brahmacariyaṁ sammā dukkhassa antakiriyāyā” ti. manussā ujjhāyanti khiyyanti vipācenti -- “abhayūvarā ime samaṇā sakyaputtiyā, nayime labbhā kiñci kātuṁ. kathañhi nāma samaṇā sakyaputtiyā likhitakaṁ coraṁ pabbājessantī” ti. bhagavato etamatthaṁ ārocesuṁ. na, bhikkhave, likhitako coro pabbājetabbo. yo pabbājeyya, āpatti dukkaṭassāti.

likhitakacoravatthu niṭṭhitaṁ.

31. kasāhatavatthu

94. tena kho pana samayena aññataro puriso kasāhato katadaṇḍakammo bhikkhūsu pabbajito hoti. manussā ujjhāyanti khiyyanti vipācenti -- “kathañhi nāma samaṇā sakyaputtiyā kasāhataṁ katadaṇḍakammaṁ pabbājessantī” ti. bhagavato etamatthaṁ ārocesuṁ. na, bhikkhave, kasāhato katadaṇḍakammo pabbājetabbo. yo pabbājeyya, āpatti dukkaṭassāti.

kasāhatavatthu niṭṭhitaṁ.

32. lakkhaṇāhatavatthu

95. tena kho pana samayena aññataro puriso lakkhaṇāhato katadaṇḍakammo bhikkhūsu pabbajito hoti. manussā ujjhāyanti khiyyanti vipācenti -- “kathañhi nāma samaṇā sakyaputtiyā lakkhaṇāhataṁ katadaṇḍakammaṁ pabbājessantī” ti. bhagavato etamatthaṁ ārocesuṁ. na, bhikkhave, lakkhaṇāhato katadaṇḍakammo pabbājetabbo. yo pabbājeyya, āpatti dukkaṭassāti.

lakkhaṇāhatavatthu niṭṭhitaṁ.

33. iṇāyikavatthu

96. tena kho pana samayena aññataro puriso iṇāyiko palāyitvā bhikkhūsu pabbajito hoti. dhaniyā passitvā evamāhaṁsu -- “ayaṁ so amhākaṁ iṇāyiko. handa, naṁ nemā” ti. ekacce evamāhaṁsu -- “māyyo, evaṁ avacuttha. anuññātaṁ raññā māgadhena seniyena bimbisārena -- “ye samaṇesu sakyaputtiyesu pabbajanti, na te labbhā kiñci kātuṁ; svākkhāto dhammo, carantu brahmacariyaṁ sammā dukkhassa antakiriyāyā” ti. manussā ujjhāyanti khiyyanti vipācenti -- “abhayūvarā ime samaṇā sakyaputtiyā. nayime labbhā kiñci kātuṁ. kathañhi nāma samaṇā sakyaputtiyā iṇāyikaṁ pabbājessantī” ti. bhagavato etamatthaṁ ārocesuṁ. na, bhikkhave, iṇāyiko pabbājetabbo. yo pabbājeyya, āpatti dukkaṭassāti.

iṇāyikavatthu niṭṭhitaṁ.

34. dāsavatthu

97. tena kho pana samayena aññataro dāso palāyitvā bhikkhūsu pabbajito hoti. ayyakā {ayyikā (ka0), ayirakā (sī0)} passitvā evamāhaṁsu -- “ayaṁ so amhākaṁ dāso. handa, naṁ nemā” ti. ekacce evamāhaṁsu -- “māyyo, evaṁ avacuttha, anuññātaṁ raññā māgadhena seniyena bimbisārena “ye samaṇesu sakyaputtiyesu pabbajanti, na te labbhā kiñci kātuṁ, svākkhāto dhammo, carantu brahmacariyaṁ sammā dukkhassa antakiriyāyā” ti. manussā ujjhāyanti khiyyanti vipācenti -- “abhayūvarā ime samaṇā sakyaputtiyā, nayime labbhā kiñci kātuṁ. kathañhi nāma samaṇā sakyaputtiyā dāsaṁ pabbājessantī” ti. bhagavato etamatthaṁ ārocesuṁ. na, bhikkhave, dāso pabbājetabbo. yo pabbājeyya, āpatti dukkaṭassāti.

dāsavatthu niṭṭhitaṁ.

35. kammārabhaṇḍuvatthu

98. tena kho pana samayena aññataro kammārabhaṇḍu mātāpitūhi saddhiṁ bhaṇḍitvā ārāmaṁ gantvā bhikkhūsu pabbajito hoti. atha kho tassa kammārabhaṇḍussa mātāpitaro taṁ kammārabhaṇḍuṁ vicinantā ārāmaṁ gantvā bhikkhū pucchiṁsu -- “api, bhante, evarūpaṁ dārakaṁ passeyyāthā” ti? bhikkhū ajānaṁyeva āhaṁsu -- “na jānāmā” ti, apassaṁyeva āhaṁsu -- “na passāmā” ti. atha kho tassa kammārabhaṇḍussa mātāpitaro taṁ kammārabhaṇḍuṁ vicinantā bhikkhūsu pabbajitaṁ disvā ujjhāyanti khiyyanti vipācenti -- “alajjino ime samaṇā sakyaputtiyā, dussīlā musāvādino. jānaṁyeva āhaṁsu -- `na jānāmā'ti, passaṁyeva āhaṁsu -- `na passāmā'ti. ayaṁ dārako bhikkhūsu pabbajito” ti. assosuṁ kho bhikkhū tassa kammārabhaṇḍussa mātāpitūnaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. anujānāmi, bhikkhave, saṅghaṁ apaloketuṁ bhaṇḍukammāyāti.

kammārabhaṇḍuvatthu niṭṭhitaṁ.

36. upālidārakavatthu

99. {idaṁ vatthu pāci0 402 ādayo} tena kho pana samayena rājagahe sattarasavaggiyā dārakā sahāyakā honti. upālidārako tesaṁ pāmokkho hoti. atha kho upālissa mātāpitūnaṁ etadahosi -- “kena nu kho upāyena upāli amhākaṁ accayena sukhañca jīveyya, na ca kilameyyā” ti? atha kho upālissa mātāpitūnaṁ etadahosi -- “sace kho upāli lekhaṁ sikkheyya, evaṁ kho upāli amhākaṁ accayena sukhañca jīveyya, na ca kilameyyā” ti. atha kho upālissa mātāpitūnaṁ etadahosi -- “sace kho upāli lekhaṁ sikkhissati, aṅguliyo dukkhā bhavissanti. sace kho upāli gaṇanaṁ sikkheyya, evaṁ kho upāli amhākaṁ accayena sukhañca jīveyya, na ca kilameyyā” ti. atha kho upālissa mātāpitūnaṁ etadahosi -- “sace kho upāli gaṇanaṁ sikkhissati, urassa dukkho bhavissati. sace kho upāli rūpaṁ sikkheyya, evaṁ kho upāli amhākaṁ accayena sukhañca jīveyya, na ca kilameyyā” ti. atha kho upālissa mātāpitūnaṁ etadahosi -- “sace kho upāli rūpaṁ sikkhissati, akkhīni dukkhā bhavissanti. ime kho samaṇā sakyaputtiyā sukhasīlā sukhasamācārā, subhojanāni bhuñjitvā nivātesu sayanesu sayanti. sace kho upāli samaṇesu sakyaputtiyesu pabbajeyya, evaṁ kho upāli amhākaṁ accayena sukhañca jīveyya, na ca kilameyyā” ti.

assosi kho upālidārako mātāpitūnaṁ imaṁ kathāsallāpaṁ. atha kho upālidārako yena te dārakā tenupasaṅkami, upasaṅkamitvā te dārake etadavoca -- “etha mayaṁ, ayyā, samaṇesu sakyaputtiyesu pabbajissāmā” ti. “sace kho tvaṁ, ayya, pabbajissasi, evaṁ mayampi pabbajissāmā” ti. atha kho te dārakā ekamekassa mātāpitaro upasaṅkamitvā etadavocuṁ -- “anujānātha maṁ agārasmā anāgāriyaṁ pabbajjāyā” ti. atha kho tesaṁ dārakānaṁ mātāpitaro -- “sabbepime dārakā samānacchandā kalyāṇādhippāyā” ti -- anujāniṁsu. te bhikkhū upasaṅkamitvā pabbajjaṁ yāciṁsu. te bhikkhū pabbājesuṁ upasampādesuṁ. te rattiyā paccūsasamayaṁ paccuṭṭhāya rodanti -- “yāguṁ detha, bhattaṁ detha, khādanīyaṁ dethā” ti. bhikkhū evamāhaṁsu -- “āgametha, āvuso, yāva ratti vibhāyati. sace yāgu bhavissati pivissatha, sace bhattaṁ bhavissati bhuñjissatha, sace khādanīyaṁ bhavissati khādissatha; no ce bhavissati yāgu vā bhattaṁ vā khādanīyaṁ vā, piṇḍāya caritvā bhuñjissathā” ti. evampi kho te bhikkhū bhikkhūhi vuccamānā rodantiyeva “yāguṁ detha, bhattaṁ detha, khādanīyaṁ dethā” ti; senāsanaṁ uhadantipi ummihantipi.

assosi kho bhagavā rattiyā paccūsasamayaṁ paccuṭṭhāya dārakasaddaṁ. sutvāna āyasmantaṁ ānandaṁ āmantesi -- “kiṁ nu kho so, ānanda, dārakasaddo” ti? atha kho āyasmā ānando bhagavato etamatthaṁ ārocesi ...pe0 ... “saccaṁ kira, bhikkhave, bhikkhū jānaṁ ūnavīsativassaṁ puggalaṁ upasampādentī” ti? “saccaṁ, bhagavā” ti. vigarahi buddho bhagavā ...pe0 ... “kathañhi nāma te, bhikkhave, moghapurisā jānaṁ ūnavīsativassaṁ puggalaṁ upasampādessanti. ūnavīsativasso, bhikkhave, puggalo akkhamo hoti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātiko hoti. vīsativassova kho, bhikkhave, puggalo khamo hoti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ, uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ adhivāsakajātiko hoti. netaṁ, bhikkhave, appasannānaṁ vā pasādāya, pasannānaṁ vā bhiyyobhāvāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, jānaṁ ūnavīsativasso puggalo upasampādetabbo. yo upasampādeyya, yathādhammo kāretabbo” ti.

upālidārakavatthu niṭṭhitaṁ.

37. ahivātakarogavatthu

100. tena kho pana samayena aññataraṁ kulaṁ ahivātakarogena kālaṅkataṁ hoti. tassa pitāputtakā sesā honti. te bhikkhūsu pabbajitvā ekatova piṇḍāya caranti. atha kho so dārako pituno bhikkhāya dinnāya upadhāvitvā etadavoca -- “mayhampi, tāta, dehi; mayhampi, tāta, dehī” ti. manussā ujjhāyanti khiyyanti vipācenti -- “abrahmacārino ime samaṇā sakyaputtiyā. ayampi dārako bhikkhuniyā jāto” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. na, bhikkhave, ūnapannarasavasso dārako pabbājetabbo. yo pabbājeyya, āpatti dukkaṭassāti.

tena kho pana samayena āyasmato ānandassa upaṭṭhākakulaṁ saddhaṁ pasannaṁ ahivātakarogena kālaṅkataṁ hoti, dve ca dārakā sesā honti. te porāṇakena āciṇṇakappena bhikkhū passitvā upadhāvanti. bhikkhū apasādenti. te bhikkhūhi apasādiyamānā rodanti. atha kho āyasmato ānandassa etadahosi -- “bhagavatā paññattaṁ `na ūnapannarasavasso dārako pabbājetabbo'ti. ime ca dārakā ūnapannarasavassā. kena nu kho upāyena ime dārakā na vinasseyyu” nti? atha kho āyasmā ānando bhagavato etamatthaṁ ārocesi. ussahanti pana te, ānanda, dārakā kāke uḍḍāpetunti? ussahanti, bhagavāti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, ūnapannarasavassaṁ dārakaṁ kākuḍḍepakaṁ pabbājetu” nti.

ahivātakarogavatthu niṭṭhitaṁ.

38. kaṇṭakavatthu

101. tena kho pana samayena āyasmato upanandassa sakyaputtassa dve sāmaṇerā honti -- kaṇṭako ca mahako ca. te aññamaññaṁ dūsesuṁ. bhikkhū ujjhāyanti khiyyanti vipācenti -- “kathañhi nāma sāmaṇerā evarūpaṁ anācāraṁ ācarissantī” ti. bhagavato etamatthaṁ ārocesuṁ. na, bhikkhave, ekena dve sāmaṇerā upaṭṭhāpetabbā. yo upaṭṭhāpeyya, āpatti dukkaṭassāti.

kaṇṭakavatthu niṭṭhitaṁ.

39. āhundarikavatthu

102. tena kho pana samayena bhagavā tattheva rājagahe vassaṁ vasi, tattha hemantaṁ, tattha gimhaṁ. manussā ujjhāyanti khiyyanti vipācenti -- “āhundarikā samaṇānaṁ sakyaputtiyānaṁ disā andhakārā, na imesaṁ disā pakkhāyantī” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. atha kho bhagavā āyasmantaṁ ānandaṁ āmantesi -- “gacchānanda, avāpuraṇaṁ {apāpuraṇaṁ (ka0)} ādāya anupariveṇiyaṁ bhikkhūnaṁ ārocehi -- “icchatāvuso bhagavā dakkhiṇāgiriṁ cārikaṁ pakkamituṁ. yassāyasmato attho, so āgacchatū” ti. evaṁ, bhante, ti kho āyasmā ānando bhagavato paṭissuṇitvā avāpuraṇaṁ ādāya anupariveṇiyaṁ bhikkhūnaṁ ārocesi -- `icchatāvuso bhagavā dakkhiṇāgiriṁ cārikaṁ pakkamituṁ. yassāyasmato attho, so āgacchatū” 'ti. bhikkhū evamāhaṁsu -- “bhagavatā, āvuso ānanda, paññattaṁ dasavassāni nissāya vatthuṁ, dasavassena nissayaṁ dātuṁ. tattha ca no gantabbaṁ bhavissati, nissayo ca gahetabbo bhavissati, ittaro ca vāso bhavissati, puna ca paccāgantabbaṁ bhavissati, puna ca nissayo gahetabbo bhavissati. sace amhākaṁ ācariyupajjhāyā gamissanti, mayampi gamissāma; no ce amhākaṁ ācariyupajjhāyā gamissanti, mayampi na gamissāma. lahucittakatā no, āvuso ānanda, paññāyissatī” ti. atha kho bhagavā ogaṇena bhikkhusaṅghena dakkhiṇāgiriṁ cārikaṁ pakkāmi.

āhundarikavatthu niṭṭhitaṁ.

40. nissayamuccanakakathā

103. atha kho bhagavā dakkhiṇāgirismiṁ yathābhirantaṁ viharitvā punadeva rājagahaṁ paccāgacchi. atha kho bhagavā āyasmantaṁ ānandaṁ āmantesi -- “kiṁ nu kho, ānanda, tathāgato ogaṇena bhikkhusaṅghena dakkhiṇāgiriṁ cārikaṁ pakkanto” ti? atha kho āyasmā ānando bhagavato etamatthaṁ ārocesi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, byattena bhikkhunā paṭibalena pañcavassāni nissāya vatthuṁ, abyattena yāvajīvaṁ.

“pañcahi, bhikkhave, aṅgehi samannāgatena bhikkhunā na anissitena vatthabbaṁ. na asekkhena sīlakkhandhena samannāgato hoti na asekkhena samādhikkhandhena, na asekkhena paññākkhandhena na asekkhena vimuttikkhandhena na asekkhena vimuttiñāṇadassanakkhandhena samannāgato hoti -- imehi kho, bhikkhave, pañcahaṅgehi samannāgatena bhikkhunā na anissitena vatthabbaṁ.

“pañcahi, bhikkhave, aṅgehi samannāgatena bhikkhunā anissitena vatthabbaṁ. asekkhena sīlakkhandhena samannāgato hoti asekkhena samādhikkhandhena. asekkhena paññākkhandhena ... asekkhena vimuttikkhandhena ... asekkhena vimuttiñāṇadassanakkhandhena samannāgato hoti -- imehi kho, bhikkhave, pañcahaṅgehi samannāgatena bhikkhunā anissitena vatthabbaṁ.

“aparehipi, bhikkhave, pañcahaṅgehi samannāgatena bhikkhunā na anissitena vatthabbaṁ. assaddho hoti, ahiriko hoti, anottappī hoti, kusīto hoti, muṭṭhassati hoti -- imehi kho, bhikkhave, pañcahaṅgehi samannāgatena bhikkhunā na anissitena vatthabbaṁ.

“pañcahi, bhikkhave, aṅgehi samannāgatena bhikkhunā anissitena vatthabbaṁ. saddho hoti, hirimā hoti, ottappī hoti, āraddhavīriyo hoti, upaṭṭhitassati hoti -- imehi kho, bhikkhave, pañcahaṅgehi samannāgatena bhikkhunā anissitena vatthabbaṁ.

“aparehipi, bhikkhave, pañcahaṅgehi samannāgatena bhikkhunā na anissitena vatthabbaṁ. adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti, appassuto hoti, duppañño hoti -- imehi kho, bhikkhave, pañcahaṅgehi samannāgatena bhikkhunā na anissitena vatthabbaṁ.

“pañcahi, bhikkhave, aṅgehi samannāgatena bhikkhunā anissitena vatthabbaṁ. na adhisīle sīlavipanno hoti, na ajjhācāre ācāravipanno hoti, na atidiṭṭhiyā diṭṭhivipanno hoti, bahussuto hoti, paññavā hoti -- imehi kho, bhikkhave, pañcahaṅgehi samannāgatena bhikkhunā anissitena vatthabbaṁ.

“aparehipi, bhikkhave, pañcahaṅgehi samannāgatena bhikkhunā na anissitena vatthabbaṁ. āpattiṁ na jānāti, anāpattiṁ na jānāti, lahukaṁ āpattiṁ na jānāti, garukaṁ āpattiṁ na jānāti, ubhayāni kho panassa pātimokkhāni vitthārena na svāgatāni honti na suvibhattāni na suppavattīni na suvinicchitāni suttaso anubyañjanaso -- imehi kho, bhikkhave, pañcahaṅgehi samannāgatena bhikkhunā na anissitena vatthabbaṁ.

“pañcahi, bhikkhave, aṅgehi samannāgatena bhikkhunā anissitena vatthabbaṁ. āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso -- imehi kho, bhikkhave, pañcahaṅgehi samannāgatena bhikkhunā anissitena vatthabbaṁ.

“aparehipi, bhikkhave, pañcahaṅgehi samannāgatena bhikkhunā na anissitena vatthabbaṁ. āpattiṁ na jānāti, anāpattiṁ na jānāti, lahukaṁ āpattiṁ na jānāti, garukaṁ āpattiṁ na jānāti, ūnapañcavasso hoti -- imehi kho, bhikkhave, pañcahaṅgehi samannāgatena bhikkhunā na anissitena vatthabbaṁ.

“pañcahi, bhikkhave, aṅgehi samannāgatena bhikkhunā anissitena vatthabbaṁ. āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, pañcavasso vā hoti atireka pañcavasso vā -- imehi kho, bhikkhave, pañcahaṅgehi samannāgatena bhikkhunā anissitena vatthabbaṁ.

nissayamuccanakakathā niṭṭhitā.

pañcakadasavāro niṭṭhito.

104. “chahi, bhikkhave, aṅgehi samannāgatena bhikkhunā na anissitena vatthabbaṁ. na asekkhena sīlakkhandhena samannāgato hoti, na asekkhena samādhikkhandhena, na asekkhena paññākkhandhena, na asekkhena vimuttikkhandhena, na asekkhena vimuttiñāṇadassanakkhandhena samannāgato hoti, ūnapañcavasso hoti -- imehi kho, bhikkhave, chahaṅgehi samannāgatena bhikkhunā na anissitena vatthabbaṁ.

“chahi, bhikkhave, aṅgehi samannāgatena bhikkhunā anissitena vatthabbaṁ. asekkhena sīlakkhandhena samannāgato hoti, asekkhena samādhikkhandhena, asekkhena paññākkhandhena, asekkhena vimuttikkhandhena, asekkhena vimuttiñāṇadassanakkhandhena samannāgato hoti, pañcavasso vā hoti atirekapañcavasso vā -- imehi kho, bhikkhave, chahaṅgehi samannāgatena bhikkhunā anissitena vatthabbaṁ.

“aparehipi, bhikkhave, chahaṅgehi samannāgatena bhikkhunā na anissitena vatthabbaṁ. assaddho hoti, ahiriko hoti, anottappī hoti, kusīto hoti, muṭṭhassati hoti, ūnapañcavasso hoti -- imehi kho, bhikkhave, chahaṅgehi samannāgatena bhikkhunā na anissitena vatthabbaṁ.

“chahi, bhikkhave, aṅgehi samannāgatena bhikkhunā anissitena vatthabbaṁ. saddho hoti, hirimā hoti, ottappī hoti, āraddhavīriyo hoti, upaṭṭhitassati hoti, pañcavasso vā hoti atirekapañcavasso vā -- imehi kho, bhikkhave, chahaṅgehi samannāgatena bhikkhunā anissitena vatthabbaṁ.

“aparehipi, bhikkhave, chahaṅgehi samannāgatena bhikkhunā na anissitena vatthabbaṁ. adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti, appassuto hoti, duppañño hoti, ūnapañcavasso hoti -- imehi kho, bhikkhave, chahaṅgehi samannāgatena bhikkhunā na anissitena vatthabbaṁ.

“chahi, bhikkhave, aṅgehi samannāgatena bhikkhunā anissitena vatthabbaṁ. na adhisīle sīlavipanno hoti, na ajjhācāre ācāravipanno hoti, na atidiṭṭhiyā diṭṭhivipanno hoti, bahussuto hoti, paññavā hoti, pañcavasso vā hoti atirekapañcavasso vā -- imehi kho, bhikkhave, chahaṅgehi samannāgatena bhikkhunā anissitena vatthabbaṁ.

“aparehipi, bhikkhave, chahaṅgehi samannāgatena bhikkhunā na anissitena vatthabbaṁ. āpattiṁ na jānāti, anāpattiṁ na jānāti, lahukaṁ āpattiṁ na jānāti, garukaṁ āpattiṁ na jānāti, ubhayāni kho panassa pātimokkhāni vitthārena na svāgatāni honti na suvibhattāni na suppavattīni na suvinicchitāni suttaso anubyañjanaso, ūnapañcavasso hoti -- imehi kho, bhikkhave, chahaṅgehi samannāgatena bhikkhunā na anissitena vatthabbaṁ.

“chahi, bhikkhave, aṅgehi samannāgatena bhikkhunā anissitena vatthabbaṁ. āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso, pañcavasso vā hoti atirekapañcavasso vā -- imehi kho, bhikkhave, chahaṅgehi samannāgatena bhikkhunā anissitena vatthabban”-ti.

abhayūvarabhāṇavāro niṭṭhito aṭṭhamo.

aṭṭhamabhāṇavāro.

41. rāhulavatthu

105. atha kho bhagavā rājagahe yathābhirantaṁ viharitvā yena kapilavatthu tena cārikaṁ pakkāmi. anupubbena cārikaṁ caramāno yena kapilavatthu tadavasari. tatra sudaṁ bhagavā sakkesu viharati kapilavatthusmiṁ nigrodhārāme. atha kho bhagavā pubbaṇhasamayaṁ nivāsetvā pattacīvaramādāya yena suddhodanassa sakkassa nivesanaṁ tenupasaṅkami, upasaṅkamitvā paññatte āsane nisīdi. atha kho rāhulamātā devī rāhulaṁ kumāraṁ etadavoca -- “eso te, rāhula, pitā. gacchassu {gacchassa (syā0)}, dāyajjaṁ yācāhī” ti. atha kho rāhulo kumāro yena bhagavā tenupasaṅkami, upasaṅkamitvā bhagavato purato, aṭṭhāsi -- “sukhā te, samaṇa, chāyā” ti. atha kho bhagavā uṭṭhāyāsanā pakkāmi. atha kho rāhulo kumāro bhagavantaṁ piṭṭhito piṭṭhito anubandhi -- “dāyajjaṁ me, samaṇa, dehi; dāyajjaṁ me, samaṇa, dehī” ti. atha kho bhagavā āyasmantaṁ sāriputtaṁ āmantesi -- “tena hi tvaṁ, sāriputta, rāhulaṁ kumāraṁ pabbājehī” ti. “kathāhaṁ, bhante, rāhulaṁ kumāraṁ pabbājemī” ti? atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, tīhi saraṇagamanehi sāmaṇerapabbajjaṁ. evañca pana, bhikkhave, pabbājetabbo -- paṭhamaṁ kesamassuṁ ohārāpetvā kāsāyāni vatthāni acchādāpetvā ekaṁsaṁ uttarāsaṅgaṁ kārāpetvā bhikkhūnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā evaṁ vadehīti vattabbo -- buddhaṁ saraṇaṁ gacchāmi, dhammaṁ saraṇaṁ gacchāmi, saṅghaṁ saraṇaṁ gacchāmi; dutiyampi buddhaṁ saraṇaṁ gacchāmi, dutiyampi dhammaṁ saraṇaṁ gacchāmi, dutiyampi saṅghaṁ saraṇaṁ gacchāmi; tatiyampi buddhaṁ saraṇaṁ gacchāmi, tatiyampi dhammaṁ saraṇaṁ gacchāmi, tatiyampi saṅghaṁ saraṇaṁ gacchāmīti. anujānāmi, bhikkhave, imehi tīhi saraṇagamanehi sāmaṇerapabbajjan”-ti. atha kho āyasmā sāriputto rāhulaṁ kumāraṁ pabbājesi.

atha kho suddhodano sakko yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho suddhodano sakko bhagavantaṁ etadavoca -- “ekāhaṁ, bhante, bhagavantaṁ varaṁ yācāmī” ti. “atikkantavarā kho, gotama, tathāgatā” ti. “yañca, bhante, kappati, yañca anavajjan”-ti. “vadehi, gotamā” ti. “bhagavati me, bhante, pabbajite anappakaṁ dukkhaṁ ahosi, tathā nande, adhimattaṁ rāhule. puttapemaṁ, bhante, chaviṁ chindati, chaviṁ chetvā cammaṁ chindati, cammaṁ chetvā maṁsaṁ chindati, maṁsaṁ chetvā nhāruṁ chindati, nhāruṁ chetvā aṭṭhiṁ chindati, aṭṭhiṁ chetvā aṭṭhimiñjaṁ āhacca tiṭṭhati. sādhu, bhante, ayyā ananuññātaṁ mātāpitūhi puttaṁ na pabbājeyyu” nti. atha kho bhagavā suddhodanaṁ sakkaṁ dhammiyā kathāya sandassesi samādapesi samuttejesi sampahaṁsesi. atha kho suddhodano sakko bhagavatā dhammiyā kathāya sandassito samādapito samuttejito sampahaṁsito uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “na, bhikkhave, ananuññāto mātāpitūhi putto pabbājetabbo. yo pabbājeyya, āpatti dukkaṭassā” ti.

atha kho bhagavā kapilavatthusmiṁ yathābhirantaṁ viharitvā yena sāvatthi tena cārikaṁ pakkāmi. anupubbena cārikaṁ caramāno yena sāvatthi tadavasari. tatra sudaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmato sāriputtassa upaṭṭhākakulaṁ āyasmato sāriputtassa santike dārakaṁ pāhesi -- “imaṁ dārakaṁ thero pabbājetū” ti. atha kho āyasmato sāriputtassa etadahosi -- “bhagavatā paññattaṁ `na ekena dve sāmaṇerā upaṭṭhāpetabbā'ti. ayañca me rāhulo sāmaṇero. kathaṁ nu kho mayā paṭipajjitabban”-ti? bhagavato etamatthaṁ ārocesi. anujānāmi, bhikkhave, byattena bhikkhunā paṭibalena ekena dve sāmaṇere upaṭṭhāpetuṁ, yāvatake vā pana ussahati ovadituṁ anusāsituṁ tāvatake upaṭṭhāpetunti.

rāhulavatthu niṭṭhitaṁ.

42. sikkhāpadakathā

106. atha kho sāmaṇerānaṁ etadahosi -- “kati nu kho amhākaṁ sikkhāpadāni, kattha ca amhehi sikkhitabban”-ti? bhagavato etamatthaṁ ārocesuṁ ...pe0 ... anujānāmi, bhikkhave, sāmaṇerānaṁ dasa sikkhāpadāni, tesu ca sāmaṇerehi sikkhituṁ -- pāṇātipātā veramaṇī {veramaṇi, veramaṇiṁ (ka0)}, adinnādānā veramaṇī, abrahmacariyā veramaṇī, musāvādā veramaṇī, surāmerayamajjapamādaṭṭhānā veramaṇī, vikālabhojanā veramaṇī, naccagītavāditavisūkadassanā veramaṇī, mālāgandhavilepanadhāraṇamaṇḍanavibhūsanaṭṭhānā veramaṇī, uccāsayanamahāsayanā veramaṇī, jātarūparajatapaṭiggahaṇā veramaṇī. anujānāmi, bhikkhave, sāmaṇerānaṁ imāni dasa sikkhāpadāni, imesu ca sāmaṇerehi sikkhitunti.

sikkhāpadakathā niṭṭhitā.

43. daṇḍakammavatthu

107. tena kho pana samayena sāmaṇerā bhikkhūsu agāravā appatissā asabhāgavuttikā viharanti. bhikkhū ujjhāyanti khiyyanti vipācenti -- “kathañhi nāma sāmaṇerā bhikkhūsu agāravā appatissā asabhāgavuttikā viharissantī” ti. bhagavato etamatthaṁ ārocesuṁ ...pe0 ... anujānāmi, bhikkhave, pañcahaṅgehi samannāgatassa sāmaṇerassa daṇḍakammaṁ kātuṁ. bhikkhūnaṁ alābhāya parisakkati, bhikkhūnaṁ anatthāya parisakkati, bhikkhūnaṁ avāsāya parisakkati, bhikkhū akkosati paribhāsati, bhikkhū bhikkhūhi bhedeti -- anujānāmi, bhikkhave, imehi pañcahaṅgehi samannāgatassa sāmaṇerassa daṇḍakammaṁ kātunti.

atha kho bhikkhūnaṁ etadahosi -- “kiṁ nu kho daṇḍakammaṁ kātabban”-ti? bhagavato etamatthaṁ ārocesuṁ. anujānāmi, bhikkhave, āvaraṇaṁ kātunti.

tena kho pana samayena bhikkhū sāmaṇerānaṁ sabbaṁ saṅghārāmaṁ āvaraṇaṁ karonti. sāmaṇerā ārāmaṁ pavisituṁ alabhamānā pakkamantipi, vibbhamantipi, titthiyesupi saṅkamanti. bhagavato etamatthaṁ ārocesuṁ. na, bhikkhave, sabbo saṅghārāmo āvaraṇaṁ kātabbo. yo kareyya, āpatti dukkaṭassa. anujānāmi, bhikkhave, yattha vā vasati, yattha vā paṭikkamati, tattha āvaraṇaṁ kātunti.

tena kho pana samayena bhikkhū sāmaṇerānaṁ mukhadvārikaṁ āhāraṁ āvaraṇaṁ karonti. manussā yāgupānampi saṅghabhattampi karontā sāmaṇere evaṁ vadenti -- “etha, bhante, yāguṁ pivatha; etha, bhante, bhattaṁ bhuñjathā” ti. sāmaṇerā evaṁ vadenti -- “nāvuso, labbhā. bhikkhūhi āvaraṇaṁ katan”-ti. manussā ujjhāyanti khiyyanti vipācenti -- “kathañhi nāma bhadantā sāmaṇerānaṁ mukhadvārikaṁ āhāraṁ āvaraṇaṁ karissantī” ti. bhagavato etamatthaṁ ārocesuṁ. na, bhikkhave, mukhadvāriko āhāro āvaraṇaṁ kātabbo. yo kareyya, āpatti dukkaṭassāti.

daṇḍakammavatthu niṭṭhitaṁ.

44. anāpucchāvaraṇavatthu

108. tena kho pana samayena chabbaggiyā bhikkhū upajjhāye anāpucchā sāmaṇerānaṁ āvaraṇaṁ karonti. upajjhāyā gavesanti -- kathaṁ {kahaṁ (ka0)} nu kho amhākaṁ sāmaṇerā na dissantīti. bhikkhū evamāhaṁsu -- “chabbaggiyehi, āvuso, bhikkhūhi āvaraṇaṁ katan”-ti. upajjhāyā ujjhāyanti khiyyanti vipācenti -- “kathañhi nāma chabbaggiyā bhikkhū amhe anāpucchā amhākaṁ sāmaṇerānaṁ āvaraṇaṁ karissantī” ti. bhagavato etamatthaṁ ārocesuṁ. na, bhikkhave, upajjhāye anāpucchā āvaraṇaṁ kātabbaṁ. yo kareyya, āpatti dukkaṭassāti.

anāpucchāvaraṇavatthu niṭṭhitaṁ.

45. apalāḷanavatthu

tena kho pana samayena chabbaggiyā bhikkhū therānaṁ bhikkhūnaṁ sāmaṇere apalāḷenti. therā sāmaṁ dantakaṭṭhampi mukhodakampi gaṇhantā kilamanti. bhagavato etamatthaṁ ārocesuṁ. na, bhikkhave, aññassa parisā apalāḷetabbā. yo apalāḷeyya, āpatti dukkaṭassā ti.

apalāḷanavatthu niṭṭhitaṁ.

46. kaṇṭakasāmaṇeravatthu

tena kho pana samayena āyasmato upanandassa sakyaputtassa kaṇṭako nāma sāmaṇero kaṇṭakiṁ nāma bhikkhuniṁ dūsesi. bhikkhū ujjhāyanti khiyyanti vipācenti -- “kathañhi nāma sāmaṇero evarūpaṁ anācāraṁ ācarissatī” ti. bhagavato etamatthaṁ ārocesuṁ. anujānāmi, bhikkhave, dasahaṅgehi samannāgataṁ sāmaṇeraṁ nāsetuṁ. pāṇātipātī hoti, adinnādāyī hoti, abrahmacārī hoti, musāvādī hoti, majjapāyī hoti, buddhassa avaṇṇaṁ bhāsati, dhammassa avaṇṇaṁ bhāsati, saṅghassa avaṇṇaṁ bhāsati, micchādiṭṭhiko hoti, bhikkhunidūsako hoti -- anujānāmi, bhikkhave, imehi dasahaṅgehi samannāgataṁ sāmaṇeraṁ nāsetunti.

47. paṇḍakavatthu

109. tena kho pana samayena aññataro paṇḍako bhikkhūsu pabbajito hoti. so dahare dahare bhikkhū upasaṅkamitvā evaṁ vadeti -- “etha, maṁ āyasmanto dūsethā” ti. bhikkhū apasādenti -- “nassa, paṇḍaka, vinassa, paṇḍaka, ko tayā attho” ti. so bhikkhūhi apasādito mahante mahante moḷigalle sāmaṇere upasaṅkamitvā evaṁ vadeti -- “etha, maṁ āvuso dūsethā” ti. sāmaṇerā apasādenti -- “nassa, paṇḍaka, vinassa, paṇḍaka, ko tayā attho” ti. so sāmaṇerehi apasādito hatthibhaṇḍe assabhaṇḍe upasaṅkamitvā evaṁ vadeti -- “etha, maṁ, āvuso, dūsethā” ti. hatthibhaṇḍā assabhaṇḍā dūsesuṁ. te ujjhāyanti khiyyanti vipācenti -- “paṇḍakā ime samaṇā sakyaputtiyā. yepi imesaṁ na paṇḍakā, tepi ime paṇḍake dūsenti. evaṁ ime sabbeva abrahmacārino” ti. assosuṁ kho bhikkhū tesaṁ hatthibhaṇḍānaṁ assabhaṇḍānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. paṇḍako, bhikkhave, anupasampanno na upasampādetabbo, upasampanno nāsetabboti.

48. theyyasaṁvāsakavatthu

110. tena kho pana samayena aññataro purāṇakulaputto khīṇakolañño sukhumālo hoti. atha kho tassa purāṇakulaputtassa khīṇakolaññassa etadahosi -- “ahaṁ kho sukhumālo, na paṭibalo anadhigataṁ vā bhogaṁ adhigantuṁ, adhigataṁ vā bhogaṁ phātiṁ kātuṁ. kena nu kho ahaṁ upāyena sukhañca jīveyyaṁ, na ca kilameyyan”-ti? atha kho tassa purāṇakulaputtassa khīṇakolaññassa etadahosi -- “ime kho samaṇā sakyaputtiyā sukhasīlā sukhasamācārā, subhojanāni bhuñjitvā nivātesu sayanesu sayanti. yaṁnūnāhaṁ sāmaṁ pattacīvaraṁ paṭiyādetvā kesamassuṁ ohāretvā kāsāyāni vatthāni acchādetvā ārāmaṁ gantvā bhikkhūhi saddhiṁ saṁvaseyyan”-ti. atha kho so purāṇakulaputto khīṇakolañño sāmaṁ pattacīvaraṁ paṭiyādetvā kesamassuṁ ohāretvā kāsāyāni vatthāni acchādetvā ārāmaṁ gantvā bhikkhū abhivādeti. bhikkhū evamāhaṁsu -- “kativassosi tvaṁ, āvuso” ti? kiṁ etaṁ, āvuso, kativasso nāmāti? ko pana te, āvuso, upajjhāyoti? kiṁ etaṁ, āvuso, upajjhāyo nāmāti? bhikkhū āyasmantaṁ upāliṁ etadavocuṁ -- “iṅghāvuso upāli, imaṁ pabbajitaṁ anuyuñjāhī” ti. atha kho so purāṇakulaputto khīṇakolañño āyasmatā upālinā anuyuñjiyamāno etamatthaṁ ārocesi. āyasmā upāli bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. theyyasaṁvāsako, bhikkhave, anupasampanno na upasampādetabbo, upasampanno nāsetabboti. titthiyapakkantako, bhikkhave, anupasampanno na upasampādetabbo, upasampanno nāsetabboti.

49. tiracchānagatavatthu

111. tena kho pana samayena aññataro nāgo nāgayoniyā aṭṭīyati harāyati jigucchati. atha kho tassa nāgassa etadahosi -- “kena nu kho ahaṁ upāyena nāgayoniyā ca parimucceyyaṁ khippañca manussattaṁ paṭilabheyyan”-ti. atha kho tassa nāgassa etadahosi -- “ime kho samaṇā sakyaputtiyā dhammacārino samacārino brahmacārino saccavādino sīlavanto kalyāṇadhammā. sace kho ahaṁ samaṇesu sakyaputtiyesu pabbajeyyaṁ, evāhaṁ nāgayoniyā ca parimucceyyaṁ, khippañca manussattaṁ paṭilabheyyan”-ti. atha kho so nāgo māṇavakavaṇṇena bhikkhū upasaṅkamitvā pabbajjaṁ yāci. taṁ bhikkhū pabbājesuṁ, upasampādesuṁ. tena kho pana samayena so nāgo aññatarena bhikkhunā saddhiṁ paccantime vihāre paṭivasati. atha kho so bhikkhu rattiyā paccūsasamayaṁ paccuṭṭhāya ajjhokāse caṅkamati. atha kho so nāgo tassa bhikkhuno nikkhante vissaṭṭho niddaṁ okkami. sabbo vihāro ahinā puṇṇo, vātapānehi bhogā nikkhantā honti. atha kho so bhikkhu vihāraṁ pavisissāmīti kavāṭaṁ paṇāmento addasa sabbaṁ vihāraṁ ahinā puṇṇaṁ, vātapānehi bhoge nikkhante, disvāna bhīto vissaramakāsi. bhikkhū upadhāvitvā taṁ bhikkhuṁ etadavocuṁ -- “kissa tvaṁ, āvuso, vissaramakāsī” ti? “ayaṁ, āvuso, sabbo vihāro ahinā puṇṇo, vātapānehi bhogā nikkhantā” ti. atha kho so nāgo tena saddena paṭibujjhitvā sake āsane nisīdi. bhikkhū evamāhaṁsu -- “kosi tvaṁ, āvuso” ti? “ahaṁ, bhante, nāgo” ti. “kissa pana tvaṁ, āvuso, evarūpaṁ akāsī” ti? atha kho so nāgo bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā taṁ nāgaṁ etadavoca -- “tumhe khottha nāgā aviruḷhidhammā imasmiṁ dhammavinaye. gaccha tvaṁ, nāga, tattheva cātuddase pannarase aṭṭhamiyā ca pakkhassa uposathaṁ upavasa, evaṁ tvaṁ nāgayoniyā ca parimuccissasi, khippañca manussattaṁ paṭilabhissasī” ti. atha kho so nāgo aviruḷhidhammo kirāhaṁ imasmiṁ dhammavinayeti dukkhī dummano assūni pavattayamāno vissaraṁ katvā pakkāmi. atha kho bhagavā bhikkhū āmantesi -- “dveme, bhikkhave, paccayā nāgassa sabhāvapātukammāya. yadā ca sajātiyā methunaṁ dhammaṁ paṭisevati, yadā ca vissaṭṭho niddaṁ okkamati -- ime kho, bhikkhave, dve paccayā nāgassa sabhāvapātukammāya. tiracchānagato, bhikkhave, anupasampanno na upasampādetabbo, upasampanno nāsetabbo” ti.

50. mātughātakavatthu

112. tena kho pana samayena aññataro māṇavako mātaraṁ jīvitā voropesi. so tena pāpakena kammena aṭṭīyati harāyati jigucchati. atha kho tassa māṇavakassa etadahosi -- “kena nu kho ahaṁ upāyena imassa pāpakassa kammassa nikkhantiṁ kareyyan”-ti? atha kho tassa māṇavakassa etadahosi -- “ime kho samaṇā sakyaputtiyā dhammacārino samacārino brahmacārino saccavādino sīlavanto kalyāṇadhammā. sace kho ahaṁ samaṇesu sakyaputtiyesu pabbajeyyaṁ, evāhaṁ imassa pāpakassa kammassa nikkhantiṁ kareyyan”-ti. atha kho so māṇavako bhikkhū upasaṅkamitvā pabbajjaṁ yāci. bhikkhū āyasmantaṁ upāliṁ etadavocuṁ -- “pubbepi kho, āvuso upāli, nāgo māṇavakavaṇṇena bhikkhūsu pabbajito. iṅghāvuso upāli, imaṁ māṇavakaṁ anuyuñjāhī” ti. atha kho so māṇavako āyasmatā upālinā anuyuñjīyamāno etamatthaṁ ārocesi. āyasmā upāli bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ ...pe0 ... mātughātako, bhikkhave, anupasampanno na upasampādetabbo, upasampanno nāsetabboti.

51. pitughātakavatthu

113. tena kho pana samayena aññataro māṇavako pitaraṁ jīvitā voropesi. so tena pāpakena kammena aṭṭīyati harāyati jigucchati. atha kho tassa māṇavakassa etadahosi “kena nu kho ahaṁ upāyena imassa pāpakassa kammassa nikkhantiṁ kareyyan”-ti. atha kho tassa māṇavakassa etadahosi “ime kho samaṇā sakyaputtiyā dhammacārino samacārino brahmacārino saccavādino sīlavanto kalyāṇadhammā, sace kho ahaṁ samaṇesu sakyaputtiyesu pabbajeyyaṁ, evāhaṁ imassa pāpakassa kammassa nikkhantiṁ kareyyan”-ti. atha kho so māṇavako bhikkhū upasaṅkamitvā pabbajjaṁ yāci. bhikkhū āyasmantaṁ upāliṁ etadavocuṁ -- “pubbepi kho, āvuso upāli, nāgo māṇavakavaṇṇena bhikkhūsu pabbajito, iṅghāvuso, upāli, imaṁ māṇavakaṁ anuyuñjāhī” ti. atha kho so māṇavako āyasmatā upālinā anuyuñjīyamāno etamatthaṁ ārocesi. āyasmā upāli bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. pitughātako, bhikkhave, anupasampanno na upasampādetabbo, upasampanno nāsetabboti.

52. arahantaghātakavatthu

114. tena kho pana samayena sambahulā bhikkhū sāketā sāvatthiṁ addhānamaggappaṭipannā honti. antarāmagge corā nikkhamitvā ekacce bhikkhū acchindiṁsu, ekacce bhikkhū haniṁsu. sāvatthiyā rājabhaṭā nikkhamitvā ekacce core aggahesuṁ, ekacce corā palāyiṁsu. ye te palāyiṁsu te bhikkhūsu pabbajiṁsu, ye te gahitā te vadhāya oniyyanti. addasaṁsu kho te palāyitvā pabbajitā te core vadhāya oniyyamāne, disvāna evamāhaṁsu -- “sādhu kho mayaṁ palāyimhā, sacā ca {sace ca, sacajja (aṭṭhakathāyaṁ pāṭhantarā)} mayaṁ gayheyyāma {gaṇheyyāma (ka0)}, mayampi evameva haññeyyāmā” ti. bhikkhū evamāhaṁsu -- “kiṁ pana tumhe, āvuso, akatthā” ti? atha kho te pabbajitā bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ. arahanto ete, bhikkhave, bhikkhū. arahantaghātako, bhikkhave, anupasampanno na upasampādetabbo, upasampanno nāsetabboti.

53. bhikkhunīdūsakavatthu

115. tena kho pana samayena sambahulā bhikkhuniyo sāketā sāvatthiṁ addhānamaggappaṭipannā honti. antarāmagge corā nikkhamitvā ekaccā bhikkhuniyo acchindiṁsu, ekaccā bhikkhuniyo dūsesuṁ. sāvatthiyā rājabhaṭā nikkhamitvā ekacce core aggahesuṁ, ekacce corā palāyiṁsu. ye te palāyiṁsu, te bhikkhūsu pabbajiṁsu. ye te gahitā, te vadhāya oniyyanti. addasaṁsu kho te palāyitvā pabbajitā te core vadhāya oniyyamāne, disvāna evamāhaṁsu “sādhu kho mayaṁ palāyimhā, sacā ca mayaṁ gayheyyāma, mayampi evameva haññeyyāmā” ti. bhikkhū evamāhaṁsu “kiṁ pana tumhe, āvuso, akatthā” ti. atha kho te pabbajitā bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ. bhikkhunidūsako, bhikkhave, anupasampanno na upasampādetabbo, upasampanno nāsetabboti. saṅghabhedako, bhikkhave, anupasampanno na upasampādetabbo, upasampanno nāsetabboti. lohituppādako, bhikkhave, anupasampanno na upasampādetabbo, upasampanno nāsetabboti.

54. ubhatobyañjanakavatthu

116. tena kho pana samayena aññataro ubhatobyañjanako bhikkhūsu pabbajito hoti. so karotipi kārāpetipi. bhagavato etamatthaṁ ārocesuṁ. ubhatobyañjanako, bhikkhave, anupasampanno na upasampādetabbo, upasampanno nāsetabboti.

55. anupajjhāyakādivatthūni

117. tena kho pana samayena bhikkhū anupajjhāyakaṁ upasampādenti. bhagavato etamatthaṁ ārocesuṁ. na, bhikkhave, anupajjhāyako upasampādetabbo. yo upasampādeyya, āpatti dukkaṭassāti.

tena kho pana samayena bhikkhū saṅghena upajjhāyena upasampādenti. bhagavato etamatthaṁ ārocesuṁ. na, bhikkhave, saṅghena upajjhāyena upasampādetabbo. yo upasampādeyya, āpatti dukkaṭassāti.

tena kho pana samayena bhikkhū gaṇena upajjhāyena upasampādenti. bhagavato etamatthaṁ ārocesuṁ. na, bhikkhave, gaṇena upajjhāyena upasampādetabbo. yo upasampādeyya, āpatti dukkaṭassāti.

tena kho pana samayena bhikkhū paṇḍakupajjhāyena upasampādenti ...pe0 ... theyyasaṁvāsakupajjhāyena upasampādenti ...pe0 ... titthiyapakkantakupajjhāyena upasampādenti ...pe0 ... tiracchānagatupajjhāyena upasampādenti ...pe0 ... mātughātakupajjhāyena upasampādenti ...pe0 ... pitughātakupajjhāyena upasampādenti ...pe0 ... arahantaghātakupajjhāyena upasampādenti ...pe0 ... bhikkhunidūsakupajjhāyena upasampādenti ...pe0 ... saṅghabhedakupajjhāyena upasampādenti ...pe0 ... lohituppādakupajjhāyena upasampādenti ...pe0 ... ubhatobyañjanakupajjhāyena upasampādenti bhagavato etamatthaṁ ārocesuṁ. na, bhikkhave, paṇḍakupajjhāyena upasampādetabbo ...pe0 ... na, bhikkhave, theyyasaṁvāsakupajjhāyena upasampādetabbo ...pe0 ... na, bhikkhave, titthiyapakkantakupajjhāyena upasampādetabbo ...pe0 ... na, bhikkhave, tiracchānagatupajjhāyena upasampādetabbo ...pe0 ... na, bhikkhave, mātughātakupajjhāyena upasampādetabbo ...pe0 ... na, bhikkhave, pitughātakupajjhāyena upasampādetabbo ...pe0 ... na, bhikkhave, arahantaghātakupajjhāyena upasampādetabbo ...pe0 ... na, bhikkhave, bhikkhunidūsakupajjhāyena upasampādetabbo ...pe0 ... na, bhikkhave, saṅghabhedakupajjhāyena upasampādetabbo ...pe0 ... na, bhikkhave, lohituppādakupajjhāyena upasampādetabbo ...pe0 ... na, bhikkhave, ubhatobyañjanakupajjhāyena upasampādetabbo. yo upasampādeyya, āpatti dukkaṭassāti.

56. apattakādivatthu

118. tena kho pana samayena bhikkhū apattakaṁ upasampādenti. hatthesu piṇḍāya caranti. manussā ujjhāyanti khiyyanti vipācenti -- seyyathāpi titthiyāti. bhagavato etamatthaṁ ārocesuṁ. na, bhikkhave, apattako upasampādetabbo. yo upasampādeyya, āpatti dukkaṭassāti.

tena kho pana samayena bhikkhū acīvarakaṁ upasampādenti. naggā piṇḍāya caranti. manussā ujjhāyanti khiyyanti vipācenti -- seyyathāpi titthiyāti. bhagavato etamatthaṁ ārocesuṁ. na, bhikkhave, acīvarako upasampādetabbo. yo upasampādeyya, āpatti dukkaṭassāti.

tena kho pana samayena bhikkhū apattacīvarakaṁ upasampādenti. naggā hatthesu piṇḍāya caranti. manussā ujjhāyanti khiyyanti vipācenti -- seyyathāpi titthiyāti. bhagavato etamatthaṁ ārocesuṁ. na, bhikkhave, apattacīvarako upasampādetabbo. yo upasampādeyya, āpatti dukkaṭassāti.

tena kho pana samayena bhikkhū yācitakena pattena upasampādenti. upasampanne pattaṁ paṭiharanti. hatthesu piṇḍāya caranti. manussā ujjhāyanti khiyyanti vipācenti -- seyyathāpi titthiyāti. bhagavato etamatthaṁ ārocesuṁ. na, bhikkhave, yācitakena pattena upasampādetabbo. yo upasampādeyya, āpatti dukkaṭassāti.

tena kho pana samayena bhikkhū yācitakena cīvarena upasampādenti. upasampanne cīvaraṁ paṭiharanti. naggā piṇḍāya caranti. manussā ujjhāyanti khiyyanti vipācenti -- seyyathāpi titthiyāti. bhagavato etamatthaṁ ārocesuṁ. na, bhikkhave, yācitakena cīvarena upasampādetabbo. yo upasampādeyya, āpatti dukkaṭassāti.

tena kho pana samayena bhikkhū yācitakena pattacīvarena upasampādenti. upasampanne pattacīvaraṁ paṭiharanti. naggā hatthesu piṇḍāya caranti. manussā ujjhāyanti khiyyanti vipācenti -- seyyathāpi titthiyāti. bhagavato etamatthaṁ ārocesuṁ. na, bhikkhave, yācitakena pattacīvarena upasampādetabbo. yo upasampādeyya, āpatti dukkaṭassāti.

naupasampādetabbekavīsativāro niṭṭhito.

57. napabbājetabbadvattiṁsavāro

119. tena kho pana samayena bhikkhū hatthacchinnaṁ pabbājenti ...pe0 ... pādacchinnaṁ pabbājenti ...pe0 ... hatthapādacchinnaṁ pabbājenti ...pe0 ... kaṇṇacchinnaṁ pabbājenti ...pe0 ... nāsacchinnaṁ pabbājenti ...pe0 ... kaṇṇanāsacchinnaṁ pabbājenti ...pe0 ... aṅgulicchinnaṁ pabbājenti ...pe0 ... aḷacchinnaṁ pabbājenti ...pe0 ... kaṇḍaracchinnaṁ pabbājenti ...pe0 ... phaṇahatthakaṁ pabbājenti ...pe0 ... khujjaṁ pabbājenti ...pe0 ... vāmanaṁ pabbājenti ...pe0 ... galagaṇḍiṁ pabbājenti ...pe0 ... lakkhaṇāhataṁ pabbājenti ...pe0 ... kasāhataṁ pabbājenti ...pe0 ... likhitakaṁ pabbājenti ...pe0 ... sīpadiṁ pabbājenti ...pe0 ... pāparogiṁ pabbājenti ...pe0 ... parisadūsakaṁ pabbājenti ...pe0 ... kāṇaṁ pabbājenti ...pe0 ... kuṇiṁ pabbājenti ...pe0 ... khañjaṁ pabbājenti ...pe0 ... pakkhahataṁ pabbājenti ...pe0 ... chinniriyāpathaṁ pabbājenti ...pe0 ... jarādubbalaṁ pabbājenti ...pe0 ... andhaṁ pabbājenti ...pe0 ... mūgaṁ pabbājenti ...pe0 ... badhiraṁ pabbājenti ...pe0 ... andhamūgaṁ pabbājenti ...pe0 ... andhabadhiraṁ pabbājenti ...pe0 ... mūgabadhiraṁ pabbājenti ...pe0 ... andhamūgabadhiraṁ pabbājenti. bhagavato etamatthaṁ ārocesuṁ ...pe0 ... na, bhikkhave, hatthacchinno pabbājetabbo ...pe0 ... na, bhikkhave, pādacchinno pabbājetabbo ...pe0 ... na, bhikkhave, hatthapādacchinno pabbājetabbo ...pe0 ... na, bhikkhave, kaṇṇacchinno pabbājetabbo ...pe0 ... na, bhikkhave, nāsacchinno pabbājetabbo ...pe0 ... na, bhikkhave, kaṇṇanāsacchinno pabbājetabbo ...pe0 ... na, bhikkhave, aṅgulicchinno pabbājetabbo ...pe0 ... na, bhikkhave, aḷacchinno pabbājetabbo ...pe0 ... na, bhikkhave, kaṇḍaracchinno pabbājetabbo ...pe0 ... na, bhikkhave, phaṇahatthako pabbājetabbo ...pe0 ... na, bhikkhave, khujjo pabbājetabbo ...pe0 ... na, bhikkhave, vāmano pabbājetabbo ...pe0 ... na, bhikkhave, galagaṇḍī pabbājetabbo ...pe0 ... na, bhikkhave, lakkhaṇāhato pabbājetabbo ...pe0 ... na, bhikkhave, kasāhato pabbājetabbo ...pe0 ... na, bhikkhave, likhitako pabbājetabbo ...pe0 ... na, bhikkhave, sīpadī pabbājetabbo ...pe0 ... na, bhikkhave, pāparogī pabbājetabbo ...pe0 ... na, bhikkhave, parisadūsako pabbājetabbo ...pe0 ... na, bhikkhave, kāṇo pabbājetabbo ...pe0 ... na, bhikkhave, kuṇī pabbājetabbo ...pe0 ... na, bhikkhave, khañjo pabbājetabbo ...pe0 ... na, bhikkhave, pakkhahato pabbājetabbo ...pe0 ... na, bhikkhave, chinniriyāpatho pabbājetabbo ...pe0 ... na, bhikkhave, jarādubbalo pabbājetabbo ...pe0 ... na, bhikkhave, andho pabbājetabbo ...pe0 ... na, bhikkhave, mūgo pabbājetabbo ...pe0 ... na, bhikkhave, badhiro pabbājetabbo ...pe0 ... na, bhikkhave, andhamūgo pabbājetabbo ...pe0 ... na, bhikkhave, andhabadhiro pabbājetabbo ...pe0 ... na, bhikkhave, mūgabadhiro pabbājetabbo ...pe0 ... na, bhikkhave, andhamūgabadhiro pabbājetabbo. yo pabbājeyya, āpatti dukkaṭassāti.

napabbājetabbadvattiṁsavāro niṭṭhito.

dāyajjabhāṇavāro niṭṭhito navamo.

58. alajjīnissayavatthūni

120. tena kho pana samayena chabbaggiyā bhikkhū alajjīnaṁ nissayaṁ denti. bhagavato etamatthaṁ ārocesuṁ. na, bhikkhave, alajjīnaṁ nissayo dātabbo. yo dadeyya, āpatti dukkaṭassāti.

tena kho pana samayena bhikkhū alajjīnaṁ nissāya vasanti. tepi nacirasseva alajjino honti pāpakābhikkhū. bhagavato etamatthaṁ ārocesuṁ. na, bhikkhave, alajjīnaṁ nissāya vatthabbaṁ. yo vaseyya, āpatti dukkaṭassāti.

atha kho bhikkhūnaṁ etadahosi -- “bhagavatā paññattaṁ `na alajjīnaṁ nissayo dātabbo, na alajjīnaṁ nissāya vatthabba'nti. kathaṁ nu kho mayaṁ jāneyyāma lajjiṁ vā alajjiṁ vā” ti? bhagavato etamatthaṁ ārocesuṁ. anujānāmi, bhikkhave, catūhapañcāhaṁ āgametuṁ yāva bhikkhusabhāgataṁ jānāmīti.

59. gamikādinissayavatthūni

121. tena kho pana samayena aññataro bhikkhu kosalesu janapade addhānamaggappaṭipanno hoti. atha kho tassa bhikkhuno etadahosi -- “bhagavatā paññattaṁ `na anissitena vatthabba'nti. ahañcamhi nissayakaraṇīyo addhānamaggappaṭipanno, kathaṁ nu kho mayā paṭipajjitabban”-ti? bhagavato etamatthaṁ ārocesuṁ. anujānāmi, bhikkhave, addhānamaggappaṭipannena bhikkhunā nissayaṁ alabhamānena anissitena vatthunti.

tena kho pana samayena dve bhikkhū kosalesu janapade addhānamaggappaṭipannā honti. te aññataraṁ āvāsaṁ upagacchiṁsu. tattha eko bhikkhu gilāno hoti. atha kho tassa gilānassa bhikkhuno etadahosi -- “bhagavatā paññattaṁ `na anissitena vatthabba'nti. ahañcamhi nissayakaraṇīyo gilāno, kathaṁ nu kho mayā paṭipajjitabban”-ti? bhagavato etamatthaṁ ārocesuṁ. anujānāmi, bhikkhave, gilānena bhikkhunā nissayaṁ alabhamānena anissitena vatthunti.

atha kho tassa gilānupaṭṭhākassa bhikkhuno etadahosi -- “bhagavatā paññattaṁ `na anissitena vatthabba'nti. ahañcamhi nissayakaraṇīyo, ayañca bhikkhu gilāno, kathaṁ nu kho mayā paṭipajjitabban”-ti? bhagavato etamatthaṁ ārocesuṁ. anujānāmi, bhikkhave, gilānupaṭṭhākena bhikkhunā nissayaṁ alabhamānena yāciyamānena anissitena vatthunti.

tena kho pana samayena aññataro bhikkhu araññe viharati. tassa ca tasmiṁ senāsane phāsu hoti. atha kho tassa bhikkhuno etadahosi -- “bhagavatā paññattaṁ `na anissitena vatthabba'nti. ahañcamhi nissayakaraṇīyo araññe viharāmi, mayhañca imasmiṁ senāsane phāsu hoti, kathaṁ nu kho mayā paṭipajjitabban”-ti? bhagavato etamatthaṁ ārocesuṁ. anujānāmi, bhikkhave, āraññikena bhikkhunā phāsuvihāraṁ sallakkhentena nissayaṁ alabhamānena anissitena vatthuṁ -- yadā patirūpo nissayadāyako āgacchissati, tadā tassa nissāya vasissāmīti.

60. gottena anussāvanānujānanā

122. tena kho pana samayena āyasmato mahākassapassa upasampadāpekkho hoti. atha kho āyasmā mahākassapo āyasmato ānandassa santike dūtaṁ pāhesi -- āgacchatu ānando imaṁ anussāvessatūti {anussāvessatīti (syā0)}. āyasmā ānando evamāha -- “nāhaṁ ussahāmi therassa nāmaṁ gahetuṁ, garu me thero” ti. bhagavato etamatthaṁ ārocesuṁ. anujānāmi, bhikkhave, gottenapi anussāvetunti.

61. dveupasampadāpekkhādivatthu

123. tena kho pana samayena āyasmato mahākassapassa dve upasampadāpekkhā honti. te vivadanti -- ahaṁ paṭhamaṁ upasampajjissāmi, ahaṁ paṭhamaṁ upasampajjissāmīti. bhagavato etamatthaṁ ārocesuṁ. anujānāmi, bhikkhave, dve ekānussāvane kātunti.

tena kho pana samayena sambahulānaṁ therānaṁ upasampadāpekkhā honti. te vivadanti -- ahaṁ paṭhamaṁ upasampajjissāmi, ahaṁ paṭhamaṁ upasampajjissāmīti. therā evamāhaṁsu -- “handa, mayaṁ, āvuso, sabbeva ekānussāvane karomā” ti. bhagavato etamatthaṁ ārocesuṁ. anujānāmi, bhikkhave, dve tayo ekānussāvane kātuṁ, tañca kho ekena upajjhāyena, na tveva nānupajjhāyenāti.

62. gabbhavīsūpasampadānujānanā

124. tena kho pana samayena āyasmā kumārakassapo gabbhavīso upasampanno ahosi. atha kho āyasmato kumārakassapassa etadahosi -- “bhagavatā paññattaṁ `na ūnavīsativasso puggalo upasampādetabbo'ti. ahañcamhi gabbhavīso upasampanno. upasampanno nu khomhi, nanu kho upasampanno” ti? bhagavato etamatthaṁ ārocesuṁ. yaṁ, bhikkhave, mātukucchismiṁ paṭhamaṁ cittaṁ uppannaṁ, paṭhamaṁ viññāṇaṁ pātubhūtaṁ, tadupādāya sāvassa jāti. anujānāmi, bhikkhave, gabbhavīsaṁ upasampādetunti.

63. upasampadāvidhi

125. tena kho pana samayena upasampannā dissanti kuṭṭhikāpi gaṇḍikāpi kilāsikāpi sosikāpi apamārikāpi. bhagavato etamatthaṁ ārocesuṁ. anujānāmi, bhikkhave, upasampādentena terasa {tassa (ka0)} antarāyike dhamme pucchituṁ. evañca pana, bhikkhave, pucchitabbo -- “santi te evarūpā ābādhā -- kuṭṭhaṁ, gaṇḍo, kilāso, soso, apamāro? manussosi ? purisosi? bhujissosi? aṇaṇosi? nasi rājabhaṭo? anuññātosi mātāpitūhi? paripuṇṇavīsativassosi? paripuṇṇaṁ te pattacīvaraṁ? kiṁnāmosi? konāmo te upajjhāyo” ti?

tena kho pana samayena bhikkhū ananusiṭṭhe upasampadāpekkhe antarāyike dhamme pucchanti. upasampadāpekkhā vitthāyanti, maṅkū honti, na sakkonti vissajjetuṁ. bhagavato etamatthaṁ ārocesuṁ. anujānāmi, bhikkhave, paṭhamaṁ anusāsitvā pacchā antarāyike dhamme pucchitunti.

tattheva saṅghamajjhe anusāsanti. upasampadāpekkhā tatheva vitthāyanti, maṅkū honti, na sakkonti vissajjetuṁ. bhagavato etamatthaṁ ārocesuṁ. anujānāmi, bhikkhave, ekamantaṁ anusāsitvā saṅghamajjhe antarāyike dhamme pucchituṁ. evañca pana, bhikkhave, anusāsitabbo --

126. paṭhamaṁ upajjhaṁ gāhāpetabbo. upajjhaṁ gāhāpetvā pattacīvaraṁ ācikkhitabbaṁ -- ayaṁ te patto, ayaṁ saṅghāṭi, ayaṁ uttarāsaṅgo, ayaṁ antaravāsako. gaccha, amumhi okāse tiṭṭhāhīti.

bālā abyattā anusāsanti. duranusiṭṭhā upasampadāpekkhā vitthāyanti, maṅkū honti, na sakkonti vissajjetuṁ. bhagavato etamatthaṁ ārocesuṁ. na, bhikkhave, bālena abyattena anusāsitabbo. yo anusāseyya, āpatti dukkaṭassa. anujānāmi, bhikkhave, byattena bhikkhunā paṭibalena anusāsitunti.

asammatā anusāsanti. bhagavato etamatthaṁ ārocesuṁ. na, bhikkhave, asammatena anusāsitabbo. yo anusāseyya, āpatti dukkaṭassa. anujānāmi, bhikkhave, sammatena anusāsituṁ. evañca pana, bhikkhave, sammannitabbo {sammanitabbo (ka0)} -- attanā vā {attanāva (syā0)} attānaṁ sammannitabbaṁ, parena vā paro sammannitabbo.

kathañca attanāva attānaṁ sammannitabbaṁ? byattena bhikkhunā paṭibalena saṅgho ñāpetabbo -- “suṇātu me, bhante, saṅgho. itthannāmo itthannāmassa āyasmato upasampadāpekkho. yadi saṅghassa pattakallaṁ, ahaṁ itthannāmaṁ anusāseyyan”-ti. evaṁ attanāva attānaṁ sammannitabbaṁ.

kathañca pana parena paro sammannitabbo? byattena bhikkhunā paṭibalena saṅgho ñāpetabbo -- “suṇātu me, bhante, saṅgho. itthannāmo itthannāmassa āyasmato upasampadāpekkho. yadi saṅghassa pattakallaṁ, itthannāmo itthannāmaṁ anusāseyyā” ti. evaṁ parena paro sammannitabbo.

tena sammatena bhikkhunā upasampadāpekkho upasaṅkamitvā evamassa vacanīyo -- “suṇasi, itthannāma, ayaṁ te saccakālo bhūtakālo. yaṁ jātaṁ taṁ saṅghamajjhe pucchante santaṁ atthīti vattabbaṁ, asantaṁ natthī” ti vattabbaṁ. mā kho vitthāyi, mā kho maṅku ahosi. evaṁ taṁ pucchissanti -- “santi te evarūpā ābādhā -- kuṭṭhaṁ, gaṇḍo, kilāso, soso, apamāro? manussosi? purisosi? bhujissosi? aṇaṇosi? nasi rājabhaṭo? anuññātosi mātāpitūhi? paripuṇṇavīsativassosi? paripuṇṇaṁ te pattacīvaraṁ? kiṁnāmosi? konāmo te upajjhāyo” ti?

ekato āgacchanti. na, bhikkhave, ekato āgantabbaṁ. anusāsakena paṭhamataraṁ āgantvā saṅgho ñāpetabbo -- “suṇātu me, bhante, saṅgho. itthannāmo itthannāmassa āyasmato upasampadāpekkho. anusiṭṭho so mayā. yadi saṅghassa pattakallaṁ, itthannāmo āgaccheyyā” ti. āgacchāhīti vattabbo.

ekaṁsaṁ uttarāsaṅgaṁ kārāpetvā bhikkhūnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā upasampadaṁ yācāpetabbo -- “saṅghaṁ, bhante, upasampadaṁ yācāmi. ullumpatu maṁ, bhante, saṅgho anukampaṁ upādāya. dutiyampi, bhante, saṅghaṁ upasampadaṁ yācāmi. ullumpatu maṁ, bhante, saṅgho anukampaṁ upādāya. tatiyampi, bhante, saṅghaṁ upasampadaṁ yācāmi. ullumpatu maṁ, bhante, saṅgho anukampaṁ upādāyā” ti. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ itthannāmo itthannāmassa āyasmato upasampadāpekkho. yadi saṅghassa pattakallaṁ, ahaṁ itthannāmaṁ antarāyike dhamme puccheyyan”-ti? suṇasi, itthannāma, ayaṁ te saccakālo bhūtakālo. yaṁ jātaṁ taṁ pucchāmi. santaṁ atthīti vattabbaṁ, asantaṁ natthīti vattabbaṁ. santi te evarūpā ābādhā -- kuṭṭhaṁ gaṇḍo kileso soso apamāro, manussosi, purisosi, bhujissosi, aṇaṇosi, nasi rājabhaṭo, anuññātosi mātāpitūhi, paripuṇṇavīsativassosi, paripuṇṇaṁ te pattacīvaraṁ, kiṁnāmosi, konāmo te upajjhāyoti? byattena bhikkhunā paṭibalena saṅgho ñāpetabbo --

127. “suṇātu me, bhante, saṅgho. ayaṁ itthannāmo itthannāmassa āyasmato upasampadāpekkho, parisuddho antarāyikehi dhammehi, paripuṇṇassa pattacīvaraṁ. itthannāmo saṅghaṁ upasampadaṁ yācati itthannāmena upajjhāyena. yadi saṅghassa pattakallaṁ, saṅgho itthannāmaṁ upasampādeyya itthannāmena upajjhāyena. esā ñatti.

“suṇātu me, bhante, saṅgho. ayaṁ itthannāmo itthannāmassa āyasmato upasampadāpekkho, parisuddho antarāyikehi dhammehi, paripuṇṇassa pattacīvaraṁ. itthannāmo saṅghaṁ upasampadaṁ yācati itthannāmena upajjhāyena. saṅgho itthannāmaṁ upasampādeti itthannāmena upajjhāyena. yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya.

“dutiyampi etamatthaṁ vadāmi -- suṇātu me, bhante, saṅgho. ayaṁ itthannāmo itthannāmassa āyasmato upasampadāpekkho, parisuddho antarāyikehi dhammehi, paripuṇṇassa pattacīvaraṁ. itthannāmo saṅghaṁ upasampadaṁ yācati itthannāmena upajjhāyena. saṅgho itthannāmaṁ upasampādeti itthannāmena upajjhāyena. yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya.

“tatiyampi etamatthaṁ vadāmi -- suṇātu me, bhante, saṅgho. ayaṁ itthannāmo itthannāmassa āyasmato upasampadāpekkho, parisuddho antarāyikehi dhammehi, paripuṇṇassa pattacīvaraṁ. itthannāmo saṅghaṁ upasampadaṁ yācati itthannāmena upajjhāyena. saṅgho itthannāmaṁ upasampādeti itthannāmena upajjhāyena. yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya.

“upasampanno saṅghena itthannāmo itthannāmena upajjhāyena. khamati saṅghassa, tasmā tuṇhī, evametaṁ dhārayāmī” ti.

upasampadākammaṁ niṭṭhitaṁ.

64. cattāro nissayā

128. tāvadeva chāyā metabbā, utuppamāṇaṁ ācikkhitabbaṁ, divasabhāgo ācikkhitabbo, saṅgīti ācikkhitabbā, cattāro nissayā ācikkhitabbā {ācikkhitabbā, cattāri akaraṇīyāni ācikkhitabbāni. (ka0)} --

“piṇḍiyālopabhojanaṁ nissāya pabbajjā. tattha te yāvajīvaṁ ussāho karaṇīyo. atirekalābho -- saṅghabhattaṁ, uddesabhattaṁ, nimantanaṁ, salākabhattaṁ, pakkhikaṁ, uposathikaṁ, pāṭipadikaṁ.

“paṁsukūlacīvaraṁ nissāya pabbajjā. tattha te yāvajīvaṁ ussāho karaṇīyo. atirekalābho -- khomaṁ, kappāsikaṁ, koseyyaṁ, kambalaṁ, sāṇaṁ, bhaṅgaṁ.

“rukkhamūlasenāsanaṁ nissāya pabbajjā. tattha te yāvajīvaṁ ussāho karaṇīyo. atirekalābho -- vihāro, aḍḍhayogo, pāsādo, hammiyaṁ, guhā.

“pūtimuttabhesajjaṁ nissāya pabbajjā. tattha te yāvajīvaṁ ussāho karaṇīyo. atirekalābho -- sappi, navanītaṁ, telaṁ, madhu, phāṇitan”-ti.

cattāro nissayā niṭṭhitā.

65. cattāri akaraṇīyāni

129. tena kho pana samayena bhikkhū aññataraṁ bhikkhuṁ upasampādetvā ekakaṁ ohāya pakkamiṁsu. so pacchā ekakova āgacchanto antarāmagge purāṇadutiyikāya samāgañchi. sā evamāha -- “kiṁdāni pabbajitosī” ti? “āma, pabbajitomhī” ti. “dullabho kho pabbajitānaṁ methuno dhammo; ehi, methunaṁ dhammaṁ paṭisevā” ti. so tassā methunaṁ dhammaṁ paṭisevitvā cirena agamāsi. bhikkhū evamāhaṁsu -- “kissa tvaṁ, āvuso, evaṁ ciraṁ akāsī” ti? atha kho so bhikkhu bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. anujānāmi, bhikkhave, upasampādetvā dutiyaṁ dātuṁ, cattāri ca akaraṇīyāni ācikkhituṁ --

“upasampannena bhikkhunā methuno dhammo na paṭisevitabbo, antamaso tiracchānagatāyapi. yo bhikkhu methunaṁ dhammaṁ paṭisevati, assamaṇo hoti asakyaputtiyo. seyyathāpi nāma puriso sīsacchinno abhabbo tena sarīrabandhanena jīvituṁ, evameva bhikkhu methunaṁ dhammaṁ paṭisevitvā assamaṇo hoti asakyaputtiyo. taṁ te yāvajīvaṁ akaraṇīyaṁ.

“upasampannena bhikkhunā adinnaṁ theyyasaṅkhātaṁ na ādātabbaṁ, antamaso tiṇasalākaṁ upādāya. yo bhikkhu pādaṁ vā pādārahaṁ vā atirekapādaṁ vā adinnaṁ theyyasaṅkhātaṁ ādiyati, assamaṇo hoti asakyaputtiyo. seyyathāpi nāma paṇḍupalāso bandhanā pamutto abhabbo haritatthāya, evameva bhikkhu pādaṁ vā pādārahaṁ vā atirekapādaṁ vā adinnaṁ theyyasaṅkhātaṁ ādiyitvā assamaṇo hoti asakyaputtiyo. taṁ te yāvajīvaṁ akaraṇīyaṁ.

“upasampannena bhikkhunā sañcicca pāṇo jīvitā na voropetabbo, antamaso kunthakipillikaṁ upādāya. yo bhikkhu sañcicca manussaviggahaṁ jīvitā voropeti, antamaso gabbhapātanaṁ upādāya, assamaṇo hoti asakyaputtiyo. seyyathāpi nāma puthusilā dvedhā bhinnā appaṭisandhikā hoti, evameva bhikkhu sañcicca manussaviggahaṁ jīvitā voropetvā assamaṇo hoti asakyaputtiyo. taṁ te yāvajīvaṁ akaraṇīyaṁ.

“upasampannena bhikkhunā uttarimanussadhammo na ullapitabbo, antamaso `suññāgāre abhiramāmī'ti. yo bhikkhu pāpiccho icchāpakato asantaṁ abhūtaṁ uttarimanussadhammaṁ ullapati jhānaṁ vā vimokkhaṁ vā samādhiṁ vā samāpattiṁ vā maggaṁ vā phalaṁ vā, assamaṇo hoti asakyaputtiyo. seyyathāpi nāma tālo matthakacchinno abhabbo puna viruḷhiyā, evameva bhikkhu pāpiccho icchāpakato asantaṁ abhūtaṁ uttarimanussadhammaṁ ullapitvā assamaṇo hoti asakyaputtiyo. taṁ te yāvajīvaṁ akaraṇīyan”-ti.

cattāri akaraṇīyāni niṭṭhitāni.

66. āpattiyā adassane ukkhittakavatthūni

130. tena kho pana samayena aññataro bhikkhu āpattiyā adassane ukkhittako vibbhami. so puna paccāgantvā bhikkhū upasampadaṁ yāci. bhagavato etamatthaṁ ārocesuṁ.

idha pana, bhikkhave, bhikkhu āpattiyā adassane ukkhittako vibbhamati. so puna paccāgantvā bhikkhū upasampadaṁ yācati. so evamassa vacanīyo -- “passissasi taṁ āpatti” nti? sacāhaṁ passissāmīti, pabbājetabbo. sacāhaṁ na passissāmīti, na pabbājetabbo. pabbājetvā vattabbo -- “passissasi taṁ āpatti” nti? sacāhaṁ passissāmīti, upasampādetabbo. sacāhaṁ na passissāmīti, na upasampādetabbo. upasampādetvā vattabbo -- “passissasi taṁ āpatti” nti? sacāhaṁ passissāmīti, osāretabbo. sacāhaṁ na passissāmīti, na osāretabbo. osāretvā vattabbo -- “passasi {passāhi (sī0)} taṁ āpatti” nti? sace passati, iccetaṁ kusalaṁ. no ce passati, labbhamānāya sāmaggiyā puna ukkhipitabbo. alabbhamānāya sāmaggiyā anāpatti sambhoge saṁvāse.

idha pana, bhikkhave, bhikkhu āpattiyā appaṭikamme ukkhittako vibbhamati. so puna paccāgantvā bhikkhū upasampadaṁ yācati. so evamassa vacanīyo -- “paṭikarissasi taṁ āpatti” nti? sacāhaṁ paṭikarissāmīti, pabbājetabbo. sacāhaṁ na paṭikarissāmīti, na pabbājetabbo. pabbājetvā vattabbo -- “paṭikarissasi taṁ āpatti” nti? sacāhaṁ paṭikarissāmīti, upasampādetabbo. sacāhaṁ na paṭikarissāmīti, na upasampādetabbo. upasampādetvā vattabbo -- “paṭikarissasi taṁ āpatti” nti? sacāhaṁ paṭikarissāmīti, osāretabbo. sacāhaṁ na paṭikarissāmīti, na osāretabbo. osāretvā vattabbo -- “paṭikarohi taṁ āpatti” nti. sace paṭikaroti, iccetaṁ kusalaṁ. no ce paṭikaroti labbhamānāya sāmaggiyā puna ukkhipitabbo. alabbhamānāya sāmaggiyā anāpatti sambhoge saṁvāse.

idha pana, bhikkhave, bhikkhu pāpikāya diṭṭhiyā appaṭinissagge ukkhittako vibbhamati. so puna paccāgantvā bhikkhū upasampadaṁ yācati. so evamassa vacanīyo -- “paṭinissajjissasi taṁ pāpikaṁ diṭṭhi” nti? sacāhaṁ paṭinissajjissāmīti, pabbājetabbo. sacāhaṁ na paṭinissajjissāmīti, na pabbājetabbo. pabbājetvā vattabbo -- “paṭinissajjissasi taṁ pāpikaṁ diṭṭhi” nti? sacāhaṁ paṭinissajjissāmīti, upasampādetabbo. sacāhaṁ na paṭinissajjissāmīti, na upasampādetabbo. upasampādetvā vattabbo -- “paṭinissajjissasi taṁ pāpikaṁ diṭṭhi” nti? sacāhaṁ paṭinissajjissāmīti, osāretabbo. sacāhaṁ na paṭinissajjissāmīti, na osāretabbo. osāretvā vattabbo -- “paṭinissajjehi taṁ pāpikaṁ diṭṭhi” nti. sace paṭinissajjati, iccetaṁ kusalaṁ. no ce paṭinissajjati, labbhamānāya sāmaggiyā puna ukkhipitabbo. alabbhamānāya sāmaggiyā anāpatti sambhoge saṁvāseti.

mahākhandhako paṭhamo.

67. tassuddānaṁ

131.

vinayamhi mahatthesu, pesalānaṁ sukhāvahe.

niggahānañca pāpicche, lajjīnaṁ paggahesu ca..

sāsanādhāraṇe ceva, sabbaññujinagocare.

anaññavisaye kheme, supaññatte asaṁsaye..

khandhake vinaye ceva, parivāre ca mātike.

yathātthakārī kusalo, paṭipajjati yoniso..

yo gavaṁ na vijānāti, na so rakkhati gogaṇaṁ.

evaṁ sīlaṁ ajānanto, kiṁ so rakkheyya saṁvaraṁ..

pamuṭṭhamhi ca suttante, abhidhamme ca tāvade.

vinaye avinaṭṭhamhi, puna tiṭṭhati sāsanaṁ..

tasmā saṅgāhaṇāhetuṁ {saṅgāhanāhetuṁ (ka0)}, uddānaṁ anupubbaso.

pavakkhāmi yathāñāyaṁ, suṇātha mama bhāsato..

vatthu nidānaṁ āpatti, nayā peyyālameva ca.

dukkaraṁ taṁ asesetuṁ, nayato taṁ vijānathāti..

bodhi rājāyatanañca, ajapālo sahampati.

brahmā āḷāro udako, bhikkhu ca upako isi..

koṇḍañño vappo bhaddiyo, mahānāmo ca assaji.

yaso cattāro paññāsa, sabbe pesesi so disā..

vatthu mārehi tiṁsā ca, uruvelaṁ tayo jaṭī.

agyāgāraṁ mahārājā, sakko brahmā ca kevalā..

paṁsukūlaṁ pokkharaṇī, silā ca kakudho silā.

jambu ambo ca āmalo, pāripupphañca āhari..

phāliyantu ujjalantu, vijjhāyantu ca kassapa.

nimujjanti mukhī megho, gayā laṭṭhi ca māgadho..

upatisso kolito ca, abhiññātā ca pabbajuṁ.

dunnivatthā paṇāmanā, kiso lūkho ca brāhmaṇo..

anācāraṁ ācarati, udaraṁ māṇavo gaṇo.

vassaṁ bālehi pakkanto, dasa vassāni nissayo..

na vattanti paṇāmetuṁ, bālā passaddhi pañca cha.

yo so añño ca naggo ca, acchinnajaṭilasākiyo..

magadhesu pañcābādhā, eko rājā {bhaṭo coro (syā0)} ca aṅguli.

māgadho ca anuññāsi, kārā likhi kasāhato..

lakkhaṇā iṇā dāso ca, bhaṇḍuko upāli ahi.

saddhaṁ kulaṁ kaṇṭako ca, āhundarikameva ca..

vatthumhi dārako sikkhā, viharanti ca kiṁ nu kho.

sabbaṁ mukhaṁ upajjhāye, apalāḷana kaṇṭako..

paṇḍako theyyapakkanto, ahi ca mātarī pitā.

arahantabhikkhunībhedā, ruhirena ca byañjanaṁ..

anupajjhāyasaṅghena, gaṇapaṇḍakapattako.

acīvaraṁ tadubhayaṁ, yācitenapi ye tayo..

hatthā pādā hatthapādā, kaṇṇā nāsā tadūbhayaṁ.

aṅguliaḷakaṇḍaraṁ, phaṇaṁ khujjañca vāmanaṁ..

galagaṇḍī lakkhaṇā ceva, kasā likhitasīpadī.

pāpaparisadūsī ca, kāṇaṁ kuṇi tatheva ca..

khañjaṁ pakkhahatañceva, sacchinnairiyāpathaṁ.

jarāndhamūgabadhiraṁ, andhamūgañca yaṁ tahiṁ..

andhabadhiraṁ yaṁ vuttaṁ, mūgabadhirameva ca.

andhamūgabadhirañca, alajjīnañca nissayaṁ..

vatthabbañca tathāddhānaṁ, yācamānena lakkhaṇā {pekkhanā (sabbattha)}.

āgacchatu vivadanti, ekupajjhāyena kassapo..

dissanti upasampannā, ābādhehi ca pīḷitā.

ananusiṭṭhā vitthenti, tattheva anusāsanā..

saṅghepi ca atho bālā, asammatā ca ekato.

ullumpatupasampadā, nissayo ekako tayoti..

imamhi khandhake vatthūni ekasatañca dvāsattati.

mahākhandhako niṭṭhito.

2. uposathakkhandhako

68. sannipātānujānanā

132. tena samayena buddho bhagavā rājagahe viharati gijjhakūṭe pabbate. tena kho pana samayena aññatitthiyā paribbājakā cātuddase pannarase aṭṭhamiyā ca pakkhassa sannipatitvā dhammaṁ bhāsanti. te manussā upasaṅkamanti dhammassavanāya. te labhanti aññatitthiyesu paribbājakesu pemaṁ, labhanti pasādaṁ, labhanti aññatitthiyā paribbājakā pakkhaṁ. atha kho rañño māgadhassa seniyassa bimbisārassa rahogatassa paṭisallīnassa evaṁ cetaso parivitakko udapādi -- “etarahi kho aññatitthiyā paribbājakā cātuddase pannarase aṭṭhamiyā ca pakkhassa sannipatitvā dhammaṁ bhāsanti. te manussā upasaṅkamanti dhammassavanāya. te labhanti aññatitthiyesu paribbājakesu pemaṁ, labhanti pasādaṁ, labhanti aññatitthiyā paribbājakā pakkhaṁ. yaṁnūna ayyāpi cātuddase pannarase aṭṭhamiyā ca pakkhassa sannipateyyu” nti. atha kho rājā māgadho seniyo bimbisāro yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho rājā māgadho seniyo bimbisāro bhagavantaṁ etadavoca -- “idha mayhaṁ, bhante, rahogatassa paṭisallīnassa evaṁ cetaso parivitakko udapādi `etarahi kho aññatitthiyā paribbājakā cātuddase pannarase aṭṭhamiyā ca pakkhassa sannipatitvā dhammaṁ bhāsanti. te manussā upasaṅkamanti dhammassavanāya. te labhanti aññatitthiyesu paribbājakesu pemaṁ, labhanti pasādaṁ, labhanti aññatitthiyā paribbājakā pakkhaṁ. yaṁnūna ayyāpi cātuddase pannarase aṭṭhamiyā ca pakkhassa sannipateyyu'nti. sādhu, bhante, ayyāpi cātuddase pannarase aṭṭhamiyā ca pakkhassa sannipateyyu” nti. atha kho bhagavā rājānaṁ māgadhaṁ seniyaṁ bimbisāraṁ dhammiyā kathāya sandassesi samādapesi samuttejesi sampahaṁsesi. atha kho rājā māgadho seniyo bimbisāro bhagavatā dhammiyā kathāya sandassito samādapito samuttejito sampahaṁsito uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, cātuddase pannarase aṭṭhamiyā ca pakkhassa sannipatitu” nti.

tena kho pana samayena bhikkhū -- bhagavatā anuññātā cātuddase pannarase aṭṭhamiyā ca pakkhassa sannipatitunti -- cātuddase pannarase aṭṭhamiyā ca pakkhassa sannipatitvā tuṇhī nisīdanti. te manussā upasaṅkamanti dhammassavanāya. te ujjhāyanti khiyyanti vipācenti -- “kathañhi nāma samaṇā sakyaputtiyā cātuddase pannarase aṭṭhamiyā ca pakkhassa sannipatitvā tuṇhī nisīdissanti, seyyathāpi mūgasūkarā. nanu nāma sannipatitehi dhammo bhāsitabbo” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ ...pe0 ... atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, cātuddase pannarase aṭṭhamiyā ca pakkhassa sannipatitvā dhammaṁ bhāsitu” nti.

69. pātimokkhuddesānujānanā

133. atha kho bhagavato rahogatassa paṭisallīnassa evaṁ cetaso parivitakko udapādi -- “yaṁnūnāhaṁ yāni mayā bhikkhūnaṁ paññattāni sikkhāpadāni, tāni nesaṁ pātimokkhuddesaṁ anujāneyyaṁ. so nesaṁ bhavissati uposathakamman”-ti. atha kho bhagavā sāyanhasamayaṁ paṭisallānā vuṭṭhito etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- idha mayhaṁ, bhikkhave, rahogatassa paṭisallīnassa evaṁ cetaso parivitakko udapādi `yaṁnūnāhaṁ yāni mayā bhikkhūnaṁ paññattāni sikkhāpadāni, tāni nesaṁ pātimokkhuddesaṁ anujāneyyaṁ. so nesaṁ bhavissati uposathakamma'nti. anujānāmi, bhikkhave, pātimokkhaṁ uddisituṁ. evañca pana, bhikkhave, uddisitabbaṁ. byattena bhikkhunā paṭibalena saṅgho ñāpetabbo --

134. “suṇātu me, bhante, saṅgho. yadi saṅghassa pattakallaṁ, saṅgho uposathaṁ kareyya, pātimokkhaṁ uddiseyya. kiṁ saṅghassa pubbakiccaṁ? pārisuddhiṁ āyasmanto ārocetha. pātimokkhaṁ uddisissāmi. taṁ sabbeva santā sādhukaṁ suṇoma manasi karoma. yassa siyā āpatti, so āvikareyya. asantiyā āpattiyā tuṇhī bhavitabbaṁ. tuṇhībhāvena kho panāyasmante parisuddhāti vedissāmi. yathā kho pana paccekapuṭṭhassa veyyākaraṇaṁ hoti, evamevaṁ {evameva (ka)} evarūpāya parisāya yāvatatiyaṁ anussāvitaṁ hoti. yo pana bhikkhu yāvatatiyaṁ anussāviyamāne saramāno santiṁ āpattiṁ nāvikareyya, sampajānamusāvādassa hoti. sampajānamusāvādo kho panāyasmanto antarāyiko dhammo vutto bhagavatā. tasmā, saramānena bhikkhunā āpannena visuddhāpekkhena santī āpatti āvikātabbā; āvikatā hissa phāsu hotī” ti.

135. pātimokkhanti ādimetaṁ mukhametaṁ pamukhametaṁ kusalānaṁ dhammānaṁ. tena vuccati pātimokkhanti. āyasmantoti piyavacanametaṁ garuvacanametaṁ sagāravasappatissādhivacanametaṁ āyasmantoti. uddisissāmīti ācikkhissāmi desessāmi paññapessāmi paṭṭhapessāmi vivarissāmi vibhajissāmi uttāniṁ karissāmi {uttānī karissāmi (sī0 syā0)} pakāsessāmi. tanti pātimokkhaṁ vuccati. sabbeva santāti yāvatikā tassā parisāya therā ca navā ca majjhimā ca, ete vuccanti sabbeva santāti. sādhukaṁ suṇomāti aṭṭhiṁ katvā manasi katvā sabbacetasā {sabbaṁ cetasā (syā0 ka0)} samannāharāma. manasi karomāti ekaggacittā avikkhittacittā avisāhaṭacittā nisāmema. yassa siyā āpattīti therassa vā navassa vā majjhimassa vā, pañcannaṁ vā āpattikkhandhānaṁ aññatarā āpatti, sattannaṁ vā āpattikkhandhānaṁ aññatarā āpatti. so āvikareyyāti so deseyya, so vivareyya, so uttāniṁ kareyya, so pakāseyya saṅghamajjhe vā gaṇamajjhe vā ekapuggale vā. asantī nāma āpatti anajjhāpannā vā hoti, āpajjitvā vā vuṭṭhitā. tuṇhī bhavitabbanti adhivāsetabbaṁ na byāharitabbaṁ. parisuddhāti vedissāmīti jānissāmi dhāressāmi. yathā kho pana paccekapuṭṭhassa veyyākaraṇaṁ hotīti yathā ekena eko puṭṭho byākareyya, evameva tassā parisāya jānitabbaṁ maṁ pucchatīti. evarūpā nāma parisā bhikkhuparisā vuccati. yāvatatiyaṁ anussāvitaṁ hotīti sakimpi anussāvitaṁ hoti, dutiyampi anussāvitaṁ hoti, tatiyampi anussāvitaṁ hoti. saramānoti jānamāno sañjānamāno. santī nāma āpatti ajjhāpannā vā hoti, āpajjitvā vā avuṭṭhitā. nāvikareyyāti na deseyya, na vivareyya, na uttāniṁ kareyya, na pakāseyya saṅghamajjhe vā gaṇamajjhe vā ekapuggale vā. sampajānamusāvādassa hotīti. sampajānamusāvāde kiṁ hoti? dukkaṭaṁ hoti. antarāyiko dhammo vutto bhagavatāti. kissa antarāyiko? paṭhamassa jhānassa adhigamāya antarāyiko, dutiyassa jhānassa adhigamāya antarāyiko, tatiyassa jhānassa adhigamāya antarāyiko, catutthassa jhānassa adhigamāya antarāyiko, jhānānaṁ vimokkhānaṁ samādhīnaṁ samāpattīnaṁ nekkhammānaṁ nissaraṇānaṁ pavivekānaṁ kusalānaṁ dhammānaṁ adhigamāya antarāyiko. tasmāti taṅkāraṇā. saramānenāti jānamānena sañjānamānena. visuddhāpekkhenāti vuṭṭhātukāmena visujjhitukāmena. santī nāma āpatti ajjhāpannā vā hoti, āpajjitvā vā avuṭṭhitā. āvikātabbāti āvikātabbā saṅghamajjhe vā gaṇamajjhe vā ekapuggale vā. āvikatā hissa phāsu hotīti. kissa phāsu hoti? paṭhamassa jhānassa adhigamāya phāsu hoti, dutiyassa jhānassa adhigamāya phāsu hoti, tatiyassa jhānassa adhigamāya phāsu hoti, catutthassa jhānassa adhigamāya phāsu hoti, jhānānaṁ vimokkhānaṁ samādhīnaṁ samāpattīnaṁ nekkhammānaṁ nissaraṇānaṁ pavivekānaṁ kusalānaṁ dhammānaṁ adhigamāya phāsu hotīti.

136. tena kho pana samayena bhikkhū -- bhagavatā pātimokkhuddeso anuññātoti -- devasikaṁ pātimokkhaṁ uddisanti. bhagavato etamatthaṁ ārocesuṁ. na, bhikkhave, devasikaṁ pātimokkhaṁ uddisitabbaṁ. yo uddiseyya, āpatti dukkaṭassa. anujānāmi, bhikkhave, uposathe pātimokkhaṁ uddisitunti.

tena kho pana samayena bhikkhū -- bhagavatā uposathe pātimokkhuddeso anuññātoti -- pakkhassa tikkhattuṁ pātimokkhaṁ uddisanti, cātuddase pannarase aṭṭhamiyā ca pakkhassa. bhagavato etamatthaṁ ārocesuṁ. na, bhikkhave, pakkhassa tikkhattuṁ pātimokkhaṁ uddisitabbaṁ. yo uddiseyya, āpatti dukkaṭassa. anujānāmi, bhikkhave, sakiṁ pakkhassa cātuddase vā pannarase vā pātimokkhaṁ uddisitunti.

tena kho pana samayena chabbaggiyā bhikkhū yathāparisāya pātimokkhaṁ uddisanti sakāya sakāya parisāya. bhagavato etamatthaṁ ārocesuṁ. na, bhikkhave, yathāparisāya pātimokkhaṁ uddisitabbaṁ sakāya sakāya parisāya. yo uddiseyya, āpatti dukkaṭassa. anujānāmi, bhikkhave, samaggānaṁ uposathakammanti.

atha kho bhikkhūnaṁ etadahosi -- “bhagavatā paññattaṁ `samaggānaṁ uposathakamma'nti. kittāvatā nu kho sāmaggī hoti, yāvatā ekāvāso, udāhu sabbā pathavī” ti? bhagavato etamatthaṁ ārocesuṁ. anujānāmi, bhikkhave, ettāvatā sāmaggī yāvatā ekāvāsoti.

70. mahākappinavatthu

137. tena kho pana samayena āyasmā mahākappino rājagahe viharati maddakucchimhi migadāye. atha kho āyasmato mahākappinassa rahogatassa paṭisallīnassa evaṁ cetaso parivitakko udapādi -- “gaccheyyaṁ vāhaṁ uposathaṁ na vā gaccheyyaṁ, gaccheyyaṁ vāhaṁ saṅghakammaṁ na vā gaccheyyaṁ, atha khvāhaṁ visuddho paramāya visuddhiyā” ti? atha kho bhagavā āyasmato mahākappinassa cetasā cetoparivitakkamaññāya -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva -- gijjhakūṭe pabbate antarahito maddakucchimhi migadāye āyasmato mahākappinassa sammukhe pāturahosi. nisīdi bhagavā paññatte āsane. āyasmāpi kho mahākappino bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ mahākappinaṁ bhagavā etadavoca -- “nanu te, kappina, rahogatassa paṭisallīnassa evaṁ cetaso parivitakko udapādi -- gaccheyyaṁ vāhaṁ uposathaṁ na vā gaccheyyaṁ, gaccheyyaṁ vāhaṁ saṅghakammaṁ na vā gaccheyyaṁ, atha khvāhaṁ visuddho paramāya visuddhiyā” ti? “evaṁ, bhante”. “tumhe ce brāhmaṇā uposathaṁ na sakkarissatha na garukarissatha {na garuṁ karissatha (ka0)} na mānessatha na pūjessatha, atha ko carahi uposathaṁ sakkarissati garukarissati mānessati pūjessati? gaccha tvaṁ, brāhmaṇa, uposathaṁ, mā no agamāsi. gaccha tvaṁ saṅghakammaṁ, mā no agamāsī” ti. “evaṁ, bhante” ti kho āyasmā mahākappino bhagavato paccassosi. atha kho bhagavā āyasmantaṁ mahākappinaṁ dhammiyā kathāya sandassetvā samādapetvā samuttejetvā sampahaṁsetvā -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva -- maddakucchimhi migadāye āyasmato mahākappinassa sammukhe antarahito gijjhakūṭe pabbate pāturahosi.

71. sīmānujānanā

138. atha kho bhikkhūnaṁ etadahosi -- “bhagavatā paññattaṁ `ettāvatā sāmaggī yāvatā ekāvāso'ti, kittāvatā nu kho ekāvāso hotī” ti? bhagavato etamatthaṁ ārocesuṁ. anujānāmi, bhikkhave, sīmaṁ sammannituṁ. evañca pana, bhikkhave, sammannitabbā -- paṭhamaṁ nimittā kittetabbā -- pabbatanimittaṁ, pāsāṇanimittaṁ, vananimittaṁ, rukkhanimittaṁ, magganimittaṁ, vammikanimittaṁ, nadīnimittaṁ, udakanimittaṁ. nimitte kittetvā byattena bhikkhunā paṭibalena saṅgho ñāpetabbo --

139. “suṇātu me, bhante, saṅgho. yāvatā samantā nimittā kittitā. yadi saṅghassa pattakallaṁ, saṅgho etehi nimittehi sīmaṁ sammanneyya samānasaṁvāsaṁ ekuposathaṁ {ekūposathaṁ (ka0)}. esā ñatti.

“suṇātu me, bhante, saṅgho. yāvatā samantā nimittā kittitā. saṅgho etehi nimittehi sīmaṁ sammannati samānasaṁvāsaṁ ekuposathaṁ. yassāyasmato khamati etehi nimittehi sīmāya sammuti {sammati (syā0)} samānasaṁvāsāya ekuposathāya, so tuṇhassa; yassa nakkhamati, so bhāseyya. sammatā sīmā saṅghena etehi nimittehi samānasaṁvāsā ekuposathā. khamati saṅghassa, tasmā tuṇhī, evametaṁ dhārayāmī” ti.

140. tena kho pana samayena chabbaggiyā bhikkhū -- bhagavatā sīmāsammuti anuññātāti -- atimahatiyo sīmāyo sammannanti, catuyojanikāpi pañcayojanikāpi chayojanikāpi. bhikkhū uposathaṁ āgacchantā uddissamānepi pātimokkhe āgacchanti, uddiṭṭhamattepi āgacchanti, antarāpi parivasanti. bhagavato etamatthaṁ ārocesuṁ. na, bhikkhave, atimahatī sīmā sammannitabbā, catuyojanikā vā pañcayojanikā vā chayojanikā vā. yo sammanneyya, āpatti dukkaṭassa. anujānāmi, bhikkhave, tiyojanaparamaṁ sīmaṁ sammannitunti.

tena kho pana samayena chabbaggiyā bhikkhū nadīpārasīmaṁ {nadīpāraṁ sīmaṁ (sī0 syā0)} sammannanti. uposathaṁ āgacchantā bhikkhūpi vuyhanti, pattāpi vuyhanti, cīvarānipi vuyhanti. bhagavato etamatthaṁ ārocesuṁ. na, bhikkhave, nadīpārasīmā sammannitabbā. yo sammanneyya, āpatti dukkaṭassa. anujānāmi, bhikkhave, yatthassa dhuvanāvā vā dhuvasetu vā, evarūpaṁ nadīpārasīmaṁ sammannitunti.

72. uposathāgārakathā

141. tena kho pana samayena bhikkhū anupariveṇiyaṁ pātimokkhaṁ uddisanti asaṅketena. āgantukā bhikkhū na jānanti -- “kattha vā ajjuposatho karīyissatī” ti. bhagavato etamatthaṁ ārocesuṁ. na, bhikkhave, anupariveṇiyaṁ pātimokkhaṁ uddisitabbaṁ asaṅketena. yo uddiseyya, āpatti dukkaṭassa. anujānāmi, bhikkhave, uposathāgāraṁ sammannitvā uposathaṁ kātuṁ, yaṁ saṅgho ākaṅkhati vihāraṁ vā aḍḍhayogaṁ vā pāsādaṁ vā hammiyaṁ vā guhaṁ vā. evañca pana, bhikkhave, sammannitabbaṁ. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ vihāraṁ uposathāgāraṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ vihāraṁ uposathāgāraṁ sammannati. yassāyasmato khamati itthannāmassa vihārassa uposathāgārassa sammuti, so tuṇhassa; yassa nakkhamati, so bhāseyya. sammato saṅghena itthannāmo vihāro uposathāgāraṁ. khamati saṅghassa, tasmā tuṇhī, evametaṁ dhārayāmī” ti.

tena kho pana samayena aññatarasmiṁ āvāse dve uposathāgārāni sammatāni honti. bhikkhū ubhayattha sannipatanti -- “idha uposatho karīyissati, idha uposatho karīyissatī” ti. bhagavato etamatthaṁ ārocesuṁ. na, bhikkhave, ekasmiṁ āvāse dve uposathāgārāni sammannitabbāni. yo sammanneyya, āpatti dukkaṭassa. anujānāmi, bhikkhave, ekaṁ samūhanitvā {samuhanitvā (ka0)} ekattha uposathaṁ kātuṁ. evañca pana, bhikkhave, samūhantabbaṁ. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ uposathāgāraṁ samūhaneyya {samuhaneyya (ka0)}. esā ñatti.

“suṇātu me, bhante, saṅgho. saṅgho itthannāmaṁ uposathāgāraṁ samūhanati. yassāyasmato khamati itthannāmassa uposathāgārassa samugghāto, so tuṇhassa; yassa nakkhamati, so bhāseyya. samūhataṁ saṅghena itthannāmaṁ uposathāgāraṁ. khamati saṅghassa, tasmā tuṇhī, evametaṁ dhārayāmī” ti.

73. uposathappamukhānujānanā

142. tena kho pana samayena aññatarasmiṁ āvāse atikhuddakaṁ uposathāgāraṁ sammataṁ hoti, tadahuposathe mahābhikkhusaṅgho sannipatito hoti. bhikkhū asammatāya bhūmiyā nisinnā pātimokkhaṁ assosuṁ. atha kho tesaṁ bhikkhūnaṁ etadahosi “bhagavatā paññattaṁ `uposathāgāraṁ sammannitvā uposatho kātabbo'ti, mayañcamhā asammatāya bhūmiyā nisinno pātimokkhaṁ assumhā, kato nu kho amhākaṁ uposatho, akato nu kho” ti. bhagavato etamatthaṁ ārocesuṁ. sammatāya vā, bhikkhave, bhūmiyā nisinnā asammatāya vā yato pātimokkhaṁ suṇāti, katovassa uposatho. tena hi, bhikkhave, saṅgho yāva mahantaṁ uposathappamukhaṁ {uposathamukhaṁ (syā0)} ākaṅkhati, tāva mahantaṁ uposathappamukhaṁ sammannatu. evañca pana, bhikkhave, sammannitabbaṁ. paṭhamaṁ nimittā kittetabbā. nimitte kittetvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yāvatā samantā nimittā kittitā. yadi saṅghassa pattakallaṁ, saṅgho etehi nimittehi uposathappamukhaṁ sammanneyya. esā ñatti.

“suṇātu me, bhante, saṅgho. yāvatā samantā nimittā kittitā. saṅgho etehi nimittehi uposathappamukhaṁ sammannati. yassāyasmato khamati etehi nimittehi uposathappamukhassa sammuti, so tuṇhassa; yassa nakkhamati, so bhāseyya. sammataṁ saṅghena etehi nimittehi uposathappamukhaṁ. khamati saṅghassa, tasmā tuṇhī, evametaṁ dhārayāmī” ti.

tena kho pana samayena aññatarasmiṁ āvāse tadahuposathe navakā bhikkhū paṭhamataraṁ sannipatitvā -- “na tāva therā āgacchantī” ti -- pakkamiṁsu. uposatho vikāle ahosi. bhagavato etamatthaṁ ārocesuṁ. anujānāmi, bhikkhave, tadahuposathe therehi bhikkhūhi paṭhamataraṁ sannipatitunti.

tena kho pana samayena rājagahe sambahulā āvāsā samānasīmā honti. tattha bhikkhū vivadanti -- “amhākaṁ āvāse uposatho karīyatu, amhākaṁ āvāse uposatho karīyatū” ti. bhagavato etamatthaṁ ārocesuṁ. idha pana, bhikkhave, sambahulā āvāsā samānasīmā honti. tattha bhikkhū vivadanti -- “amhākaṁ āvāse uposatho karīyatu, amhākaṁ āvāse uposatho karīyatū” ti. tehi, bhikkhave, bhikkhūhi sabbeheva ekajjhaṁ sannipatitvā uposatho kātabbo. yattha vā pana thero bhikkhu viharati, tattha sannipatitvā uposatho kātabbo, na tveva vaggena saṅghena uposatho kātabbo. yo kareyya, āpatti dukkaṭassāti.

74. avippavāsasīmānujānanā

143. tena kho pana samayena āyasmā mahākassapo andhakavindā rājagahaṁ uposathaṁ āgacchanto antarāmagge nadiṁ taranto manaṁ vūḷho ahosi, cīvarānissa {tena cīvarānissa (ka0)} allāni. bhikkhū āyasmantaṁ mahākassapaṁ etadavocuṁ -- “kissa te, āvuso, cīvarāni allānī” ti? “idhāhaṁ, āvuso, andhakavindā rājagahaṁ uposathaṁ āgacchanto antarāmagge nadiṁ taranto manamhi vūḷho. tena me cīvarāni allānī” ti. bhagavato etamatthaṁ ārocesuṁ. yā sā, bhikkhave, saṅghena sīmā sammatā samānasaṁvāsā ekuposathā, saṅgho taṁ sīmaṁ ticīvarena avippavāsaṁ sammannatu. evañca pana, bhikkhave, sammannitabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yā sā saṅghena sīmā sammatā samānasaṁvāsā ekuposathā, yadi saṅghassa pattakallaṁ saṅgho taṁ sīmaṁ ticīvarena avippavāsaṁ sammanneyya. esā ñatti.

“suṇātu me, bhante, saṅgho. yā sā saṅghena sīmā sammatā samānasaṁvāsā ekuposathā, saṅgho taṁ sīmaṁ ticīvarena avippavāsaṁ sammannati. yassāyasmato khamati etissā sīmāya ticīvarena avippavāsāya {avippavāsassa (syā0)} sammuti, so tuṇhassa; yassa nakkhamati, so bhāseyya. sammatā sā sīmā saṅghena ticīvarena avippavāsā {avippavāso (syā0)}. khamati saṅghassa, tasmā tuṇhī, evametaṁ dhārayāmī” ti.

tena kho pana samayena bhikkhū bhagavatā ticīvarena avippavāsasammuti anuññātāti antaraghare cīvarāni nikkhipanti. tāni cīvarāni nassantipi ḍayhantipi undūrehipi khajjanti. bhikkhū duccoḷā honti lūkhacīvarā. bhikkhū evamāhaṁsu -- “kissa tumhe, āvuso, duccoḷā lūkhacīvarā” ti? “idha mayaṁ, āvuso, bhagavatā ticīvarena avippavāsasammuti anuññātāti antaraghare cīvarāni nikkhipimhā. tāni cīvarāni naṭṭhānipi daḍḍhānipi, undūrehipi khāyitāni, tena mayaṁ duccoḷā lūkhacīvarā” ti. bhagavato etamatthaṁ ārocesuṁ. yā sā, bhikkhave, saṅghena sīmā sammatā samānasaṁvāsā ekuposathā, saṅgho taṁ sīmaṁ ticīvarena avippavāsaṁ sammannatu, ṭhapetvā gāmañca gāmūpacārañca. evañca pana, bhikkhave, sammannitabbā. byattena bhikkhunā paṭibalena saṅgho ñāpetabbo --

144. “suṇātu me, bhante, saṅgho. yā sā saṅghena sīmā sammatā samānasaṁvāsā ekuposathā yadi saṅghassa pattakallaṁ, saṅgho taṁ sīmaṁ ticīvarena avippavāsaṁ sammanneyya, ṭhapetvā gāmañca gāmūpacārañca. esā ñatti.

“suṇātu me, bhante, saṅgho. yā sā saṅghena sīmā sammatā samānasaṁvāsā ekuposathā, saṅgho taṁ sīmaṁ ticīvarena avippavāsaṁ sammannati, ṭhapetvā gāmañca gāmūpacārañca. yassāyasmato khamati etissā sīmāya ticīvarena avippavāsāya {avippavāsassa (syā0)} sammuti, ṭhapetvā gāmañca gāmūpacārañca, so tuṇhassa; yassa nakkhamati, so bhāseyya. sammatā sā sīmā saṅghena ticīvarena avippavāsā {avippavāso (syā0)}, ṭhapetvā gāmañca gāmūpacārañca. khamati saṅghassa, tasmā tuṇhī, evametaṁ dhārayāmī” ti.

75. sīmāsamūhanana

“sīmaṁ, bhikkhave, sammannantena paṭhamaṁ samānasaṁvāsasīmā {samānasaṁvāsā sīmā (syā0)} sammannitabbā, pacchā ticīvarena avippavāso sammannitabbo. sīmaṁ, bhikkhave, samūhanantena paṭhamaṁ ticīvarena avippavāso samūhantabbo, pacchā samānasaṁvāsasīmā samūhantabbā. evañca pana, bhikkhave, ticīvarena avippavāso samūhantabbo. byattena bhikkhunā paṭibalena saṅgho ñāpetabbo --

145. “suṇātu me, bhante, saṅgho. yo so saṅghena ticīvarena avippavāso sammato, yadi saṅghassa pattakallaṁ, saṅgho taṁ ticīvarena avippavāsaṁ samūhaneyya. esā ñatti.

“suṇātu me, bhante, saṅgho. yo so saṅghena ticīvarena avippavāso sammato, saṅgho taṁ ticīvarena avippavāsaṁ samūhanati. yassāyasmato khamati etassa ticīvarena avippavāsassa samugghāto, so tuṇhassa; yassa nakkhamati, so bhāseyya. samūhato so saṅghena ticīvarena avippavāso. khamati saṅghassa, tasmā tuṇhī, evametaṁ dhārayāmī” ti.

evañca pana, bhikkhave, sīmā {samānasaṁvāsā sīmā (syā0)}. byattena bhikkhunā paṭibalena saṅgho ñāpetabbo --

146. “suṇātu me, bhante, saṅgho. yā sā saṅghena sīmā sammatā samānasaṁvāsā ekuposathā, yadi saṅghassa pattakallaṁ, saṅgho taṁ sīmaṁ samūhaneyya samānasaṁvāsaṁ ekuposathaṁ. esā ñatti.

“suṇātu me, bhante, saṅgho. yā sā saṅghena sīmā sammatā samānasaṁvāsā ekuposathā, saṅgho taṁ sīmaṁ samūhanati samānasaṁvāsaṁ ekuposathaṁ. yassāyasmato khamati etissā sīmāya samānasaṁvāsāya ekuposathāya samugghāto, so tuṇhassa; yassa nakkhamati, so bhāseyya. samūhatā sā sīmā saṅghena samānasaṁvāsā ekuposathā. khamati saṅghassa, tasmā tuṇhī, evametaṁ dhārayāmī” ti.

76. gāmasīmādi

147. asammatāya, bhikkhave, sīmāya aṭṭhapitāya, yaṁ gāmaṁ vā nigamaṁ vā upanissāya viharati, yā tassa vā gāmassa gāmasīmā, nigamassa vā nigamasīmā, ayaṁ tattha samānasaṁvāsā ekuposathā. agāmake ce, bhikkhave, araññe samantā sattabbhantarā, ayaṁ tattha samānasaṁvāsā ekuposathā. sabbā, bhikkhave, nadī asīmā; sabbo samuddo asīmo; sabbo jātassaro asīmo. nadiyā vā, bhikkhave, samudde vā jātassare vā yaṁ majjhimassa purisassa samantā udakukkhepā, ayaṁ tattha samānasaṁvāsā ekuposathāti.

148. tena kho pana samayena chabbaggiyā bhikkhū sīmāya sīmaṁ sambhindanti. bhagavato etamatthaṁ ārocesuṁ. yesaṁ, bhikkhave, sīmā paṭhamaṁ sammatā tesaṁ taṁ kammaṁ dhammikaṁ akuppaṁ ṭhānārahaṁ. yesaṁ, bhikkhave, sīmā pacchā sammatā tesaṁ taṁ kammaṁ adhammikaṁ kuppaṁ aṭṭhānārahaṁ. na, bhikkhave, sīmāya sīmā sambhinditabbā. yo sambhindeyya, āpatti dukkaṭassāti.

tena kho pana samayena chabbaggiyā bhikkhū sīmāya sīmaṁ ajjhottharanti. bhagavato etamatthaṁ ārocesuṁ. yesaṁ, bhikkhave, sīmā paṭhamaṁ sammatā tesaṁ taṁ kammaṁ dhammikaṁ akuppaṁ ṭhānārahaṁ. yesaṁ, bhikkhave, sīmā pacchā sammatā tesaṁ taṁ kammaṁ adhammikaṁ kuppaṁ aṭṭhānārahaṁ. na, bhikkhave, sīmāya sīmā ajjhottharitabbā. yo ajjhotthareyya, āpatti dukkaṭassāti. anujānāmi, bhikkhave, sīmaṁ sammannantena sīmantarikaṁ ṭhapetvā sīmaṁ sammannitunti.

77. uposathabhedādi

149. atha kho bhikkhūnaṁ etadahosi -- “kati nu kho uposathā” ti? bhagavato etamatthaṁ ārocesuṁ. dveme, bhikkhave, uposathā -- cātuddasiko ca pannarasiko ca. ime kho, bhikkhave, dve uposathāti.

atha kho bhikkhūnaṁ etadahosi -- “kati nu kho uposathakammānī” ti? bhagavato etamatthaṁ ārocesuṁ. cattārimāni, bhikkhave, uposathakammāni -- adhammena vaggaṁ uposathakammaṁ, adhammena samaggaṁ uposathakammaṁ, dhammena vaggaṁ uposathakammaṁ, dhammena samaggaṁ uposathakammanti. tatra, bhikkhave, yadidaṁ adhammena vaggaṁ uposathakammaṁ, na, bhikkhave, evarūpaṁ uposathakammaṁ, kātabbaṁ. na ca mayā evarūpaṁ uposathakammaṁ anuññātaṁ. tatra, bhikkhave, yadidaṁ adhammena samaggaṁ uposathakammaṁ, na, bhikkhave, evarūpaṁ uposathakammaṁ kātabbaṁ. na ca mayā evarūpaṁ uposathakammaṁ anuññātaṁ. tatra, bhikkhave, yadidaṁ dhammena vaggaṁ uposathakammaṁ, na, bhikkhave, evarūpaṁ uposathakammaṁ kātabbaṁ. na ca mayā evarūpaṁ uposathakammaṁ anuññātaṁ. tatra, bhikkhave, yadidaṁ dhammena samaggaṁ uposathakammaṁ, evarūpaṁ, bhikkhave, uposathakammaṁ kātabbaṁ, evarūpañca mayā uposathakammaṁ anuññātaṁ. tasmātiha, bhikkhave, evarūpaṁ uposathakammaṁ karissāma yadidaṁ dhammena samagganti -- evañhi vo, bhikkhave, sikkhitabbanti.

78. saṁkhittena pātimokkhuddesādi

150. atha kho bhikkhūnaṁ etadahosi -- “kati nu kho pātimokkhuddesā” ti? bhagavato etamatthaṁ ārocesuṁ. pañcime, bhikkhave, pātimokkhuddesā -- nidānaṁ uddisitvā avasesaṁ sutena sāvetabbaṁ. ayaṁ paṭhamo pātimokkhuddeso. nidānaṁ uddisitvā cattāri pārājikāni uddisitvā avasesaṁ sutena sāvetabbaṁ. ayaṁ dutiyo pātimokkhuddeso. nidānaṁ uddisitvā cattāri pārājikāni uddisitvā terasa saṅghādisese uddisitvā avasesaṁ sutena sāvetabbaṁ. ayaṁ tatiyo pātimokkhuddeso. nidānaṁ uddisitvā cattāri pārājikāni uddisitvā terasa saṅghādisese uddisitvā dve aniyate uddisitvā avasesaṁ sutena sāvetabbaṁ. ayaṁ catuttho pātimokkhuddeso. vitthāreneva pañcamo. ime kho, bhikkhave, pañca pātimokkhuddesāti.

tena kho pana samayena bhikkhū -- bhagavatā saṁkhittena pātimokkhuddeso anuññātoti -- sabbakālaṁ saṁkhittena pātimokkhaṁ uddisanti. bhagavato etamatthaṁ ārocesuṁ. na, bhikkhave, saṁkhittena pātimokkhaṁ uddisitabbaṁ. yo uddiseyya, āpatti dukkaṭassāti.

tena kho pana samayena kosalesu janapade aññatarasmiṁ āvāse tadahuposathe savarabhayaṁ {saṁcarabhayaṁ (syā0)} ahosi. bhikkhū nāsakkhiṁsu vitthārena pātimokkhaṁ uddisituṁ. bhagavato etamatthaṁ ārocesuṁ. anujānāmi, bhikkhave, sati antarāye saṁkhittena pātimokkhaṁ uddisitunti.

tena kho pana samayena chabbaggiyā bhikkhū asatipi antarāye saṁkhittena pātimokkhaṁ uddisanti. bhagavato etamatthaṁ ārocesuṁ. na, bhikkhave, asati antarāye saṁkhittena pātimokkhaṁ uddisitabbaṁ. yo uddiseyya, āpatti dukkaṭassa. anujānāmi, bhikkhave, sati antarāye saṁkhittena pātimokkhaṁ uddisituṁ. tatrime antarāyā -- rājantarāyo, corantarāyo, agyantarāyo, udakantarāyo, manussantarāyo, amanussantarāyo, vāḷantarāyo, sarīsapantarāyo, jīvitantarāyo, brahmacariyantarāyoti. anujānāmi, bhikkhave, evarūpesu antarāyesu saṁkhittena pātimokkhaṁ uddisituṁ, asati antarāye vitthārenāti.

tena kho pana samayena chabbaggiyā bhikkhū saṅghamajjhe anajjhiṭṭhā dhammaṁ bhāsanti. bhagavato etamatthaṁ ārocesuṁ. na, bhikkhave, saṅghamajjhe anajjhiṭṭhena dhammo bhāsitabbo. yo bhāseyya, āpatti dukkaṭassa. anujānāmi, bhikkhave, therena bhikkhunā sāmaṁ vā dhammaṁ bhāsituṁ paraṁ vā ajjhesitunti.

79. vinayapucchanakathā

151. tena kho pana samayena chabbaggiyā bhikkhū saṅghamajjhe asammatā vinayaṁ pucchanti. bhagavato etamatthaṁ ārocesuṁ. na, bhikkhave, saṅghamajjhe asammatena vinayo pucchitabbo. yo puccheyya, āpatti dukkaṭassa. anujānāmi, bhikkhave, saṅghamajjhe sammatena vinayaṁ pucchituṁ. evañca pana, bhikkhave, sammannitabbo -- attanā vā {attanāva (syā0)} attānaṁ sammannitabbaṁ, parena vā paro sammannitabbo. kathañca attanāva attānaṁ sammannitabbaṁ? byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, ahaṁ itthannāmaṁ vinayaṁ puccheyyan”-ti. evaṁ attanāva attānaṁ sammannitabbaṁ.

kathañca parena paro sammannitabbo? byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, itthannāmo itthannāmaṁ vinayaṁ puccheyyā” ti. evaṁ parena paro sammannitabboti.

tena kho pana samayena pesalā bhikkhū saṅghamajjhe sammatā vinayaṁ pucchanti. chabbaggiyā bhikkhū labhanti āghātaṁ, labhanti appaccayaṁ, vadhena tajjenti. bhagavato etamatthaṁ ārocesuṁ. anujānāmi, bhikkhave, saṅghamajjhe sammatenapi parisaṁ oloketvā puggalaṁ tulayitvā vinayaṁ pucchitunti.

80. vinayavissajjanakathā

152. tena kho pana samayena chabbaggiyā bhikkhū saṅghamajjhe asammatā vinayaṁ vissajjenti {vissajjanti (ka0)}. bhagavato etamatthaṁ ārocesuṁ. na, bhikkhave, saṅghamajjhe asammatena vinayo vissajjetabbo. yo vissajjeyya, āpatti dukkaṭassa. anujānāmi, bhikkhave, saṅghamajjhe sammatena vinayaṁ vissajjetuṁ. evañca pana, bhikkhave, sammannitabbaṁ. attanā vā {attanāva (syā0)} attānaṁ sammannitabbaṁ, parena vā paro sammannitabbo. kathañca attanāva attānaṁ sammannitabbaṁ? byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, ahaṁ itthannāmena vinayaṁ puṭṭho vissajjeyyan”-ti. evaṁ attanāva attānaṁ sammannitabbaṁ.

kathañca parena paro sammannitabbo? byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, itthannāmo itthannāmena vinayaṁ puṭṭho vissajjeyyā” ti. evaṁ parena paro sammannitabboti.

tena kho pana samayena pesalā bhikkhū saṅghamajjhe sammatā vinayaṁ vissajjenti. chabbaggiyā bhikkhū labhanti āghātaṁ, labhanti appaccayaṁ, vadhena tajjenti. bhagavato etamatthaṁ ārocesuṁ. anujānāmi, bhikkhave, saṅghamajjhe sammatenapi parisaṁ oloketvā puggalaṁ tulayitvā vinayaṁ vissajjetunti.

81. codanākathā

153. tena kho pana samayena chabbaggiyā bhikkhū anokāsakataṁ bhikkhuṁ āpattiyā codenti. bhagavato etamatthaṁ ārocesuṁ. na, bhikkhave, anokāsakato bhikkhu āpattiyā codetabbo. yo codeyya, āpatti dukkaṭassa. anujānāmi, bhikkhave, okāsaṁ kārāpetvā āpattiyā codetuṁ -- karotu āyasmā okāsaṁ, ahaṁ taṁ vattukāmoti.

tena kho pana samayena pesalā bhikkhū chabbaggiye bhikkhū okāsaṁ kārāpetvā āpattiyā codenti. chabbaggiyā bhikkhū labhanti āghātaṁ, labhanti appaccayaṁ, vadhena tajjenti. bhagavato etamatthaṁ ārocesuṁ. anujānāmi, bhikkhave, katepi okāse puggalaṁ tulayitvā āpattiyā codetunti.

tena kho pana samayena chabbaggiyā bhikkhū -- puramhākaṁ pesalā bhikkhū okāsaṁ kārāpentīti -- paṭikacceva suddhānaṁ bhikkhūnaṁ anāpattikānaṁ avatthusmiṁ akāraṇe okāsaṁ kārāpenti. bhagavato etamatthaṁ ārocesuṁ. na, bhikkhave, suddhānaṁ bhikkhūnaṁ anāpattikānaṁ avatthusmiṁ akāraṇe okāso kārāpetabbo. yo kārāpeyya, āpatti dukkaṭassa. anujānāmi, bhikkhave, puggalaṁ tulayitvā okāsaṁ kātu {kārāpetuṁ (syā0)} nti.

82. adhammakammapaṭikkosanādi

154. tena kho pana samayena chabbaggiyā bhikkhū saṅghamajjhe adhammakammaṁ karonti. bhagavato etamatthaṁ ārocesuṁ. na, bhikkhave, adhammakammaṁ kātabbaṁ. yo kareyya, āpatti dukkaṭassāti. karontiyeva adhammakammaṁ. bhagavato etamatthaṁ ārocesuṁ. anujānāmi, bhikkhave, adhammakamme kayiramāne paṭikkositunti.

tena kho pana samayena pesalā bhikkhū chabbaggiyehi bhikkhūhi adhammakamme kayiramāne paṭikkosanti. chabbaggiyā bhikkhū labhanti āghātaṁ, labhanti appaccayaṁ, vadhena tajjenti. bhagavato etamatthaṁ ārocesuṁ. anujānāmi, bhikkhave, diṭṭhimpi āvikātunti. tesaṁyeva santike diṭṭhiṁ āvikaronti. chabbaggiyā bhikkhū labhanti āghātaṁ, labhanti appaccayaṁ, vadhena tajjenti. bhagavato etamatthaṁ ārocesuṁ. anujānāmi, bhikkhave, catūhi pañcahi paṭikkosituṁ, dvīhi tīhi diṭṭhiṁ āvikātuṁ, ekena adhiṭṭhātuṁ -- `na metaṁ khamatī'ti.

tena kho pana samayena chabbaggiyā bhikkhū saṅghamajjhe pātimokkhaṁ uddisamānā sañcicca na sāventi. bhagavato etamatthaṁ ārocesuṁ. na, bhikkhave, pātimokkhuddesakena sañcicca na sāvetabbaṁ. yo na sāveyya, āpatti dukkaṭassāti.

tena kho pana samayena āyasmā udāyī saṅghassa pātimokkhuddesako hoti kākassarako. atha kho āyasmato udāyissa etadahosi -- “bhagavatā paññattaṁ `pātimokkhuddesakena sāvetabba'nti, ahañcamhi kākassarako, kathaṁ nu kho mayā paṭipajjitabban”-ti? bhagavato etamatthaṁ ārocesuṁ. anujānāmi, bhikkhave, pātimokkhuddesakena vāyamituṁ -- `kathaṁ sāveyya'nti. vāyamantassa anāpattīti.

tena kho pana samayena devadatto sagahaṭṭhāya parisāya pātimokkhaṁ uddisati. bhagavato etamatthaṁ ārocesuṁ. na, bhikkhave, sagahaṭṭhāya parisāya pātimokkhaṁ uddisitabbaṁ. yo uddiseyya, āpatti dukkaṭassāti.

tena kho pana samayena chabbaggiyā bhikkhū saṅghamajjhe anajjhiṭṭhā pātimokkhaṁ uddisanti. bhagavato etamatthaṁ ārocesuṁ. na, bhikkhave, saṅghamajjhe anajjhiṭṭhena pātimokkhaṁ uddisitabbaṁ. yo uddiseyya, āpatti dukkaṭassa. anujānāmi, bhikkhave, therādhikaṁ {therādheyyaṁ (aṭṭhakathāyaṁ pāṭhantaraṁ)} pātimokkhanti.

aññatitthiyabhāṇavāro niṭṭhito paṭhamo {ekādasamo (ka0)}.

83. pātimokkhuddesakaajjhesanādi

155. atha kho bhagavā rājagahe yathābhirantaṁ viharitvā yena codanāvatthu tena cārikaṁ pakkāmi. anupubbena cārikaṁ caramāno yena codanāvatthu tadavasari. tena kho pana samayena aññatarasmiṁ āvāse sambahulā bhikkhū viharanti. tattha thero bhikkhu bālo hoti abyatto. so na jānāti uposathaṁ vā uposathakammaṁ vā, pātimokkhaṁ vā pātimokkhuddesaṁ vā. atha kho tesaṁ bhikkhūnaṁ etadahosi -- “bhagavatā paññattaṁ `therādhikaṁ pātimokkha'nti, ayañca amhākaṁ thero bālo abyatto, na jānāti uposathaṁ vā uposathakammaṁ vā, pātimokkhaṁ vā pātimokkhuddesaṁ vā. kathaṁ nu kho amhehi paṭipajjitabban”-ti? bhagavato etamatthaṁ ārocesuṁ. anujānāmi, bhikkhave, yo tattha bhikkhu byatto paṭibalo tassādheyyaṁ pātimokkhanti.

tena kho pana samayena aññatarasmiṁ āvāse tadahuposathe sambahulā bhikkhū viharanti bālā abyattā. te na jānanti uposathaṁ vā uposathakammaṁ vā, pātimokkhaṁ vā pātimokkhuddesaṁ vā. te theraṁ ajjhesiṁsu -- “uddisatu, bhante, thero pātimokkhan”-ti. so evamāha -- “na me, āvuso, vattatī” ti. dutiyaṁ theraṁ ajjhesiṁsu -- “uddisatu, bhante, thero pātimokkhan”-ti. sopi evamāha -- “na me, āvuso, vattatī” ti. tatiyaṁ theraṁ ajjhesiṁsu -- “uddisatu, bhante, thero pātimokkhan”-ti. sopi evamāha -- “na me, āvuso, vattatī” ti. eteneva upāyena yāva saṅghanavakaṁ ajjhesiṁsu -- “uddisatu āyasmā pātimokkhan”-ti. sopi evamāha -- “na me, bhante, vattatī” ti. bhagavato etamatthaṁ ārocesuṁ.

idha pana, bhikkhave, aññatarasmiṁ āvāse tadahuposathe sambahulā bhikkhū viharanti bālā abyattā. te na jānanti uposathaṁ vā uposathakammaṁ vā, pātimokkhaṁ vā pātimokkhuddesaṁ vā. te theraṁ ajjhesanti -- “uddisatu, bhante, thero pātimokkhan”-ti. so evaṁ vadeti -- “na me, āvuso, vattatī” ti. dutiyaṁ theraṁ ajjhesanti -- “uddisatu, bhante, thero pātimokkhan”-ti. sopi evaṁ vadeti -- “na me, āvuso, vattatī” ti. tatiyaṁ theraṁ ajjhesanti -- “uddisatu, bhante, thero pātimokkhan”-ti. sopi evaṁ vadeti -- “na me, āvuso, vattatī” ti. eteneva upāyena yāva saṅghanavakaṁ ajjhesanti -- “uddisatu āyasmā pātimokkhan”-ti. sopi evaṁ vadeti -- “na me, bhante, vattatī” ti. tehi, bhikkhave, bhikkhūhi eko bhikkhu sāmantā āvāsā sajjukaṁ pāhetabbo -- gacchāvuso, saṁkhittena vā vitthārena vā pātimokkhaṁ pariyāpuṇitvāna āgacchāhīti.

atha kho bhikkhūnaṁ etadahosi -- “kena nu kho pāhetabbo” ti? bhagavato etamatthaṁ ārocesuṁ. anujānāmi, bhikkhave, therena bhikkhunā navaṁ bhikkhuṁ āṇāpetunti. therena āṇattā navā bhikkhū na gacchanti. bhagavato etamatthaṁ ārocesuṁ. na, bhikkhave, therena āṇattena agilānena na gantabbaṁ. yo na gaccheyya, āpatti dukkaṭassāti.

84. pakkhagaṇanādiuggahaṇānujānanā

156. atha kho bhagavā codanāvatthusmiṁ yathābhirantaṁ viharitvā punadeva rājagahaṁ paccāgañchi.

tena kho pana samayena manussā bhikkhū piṇḍāya carante pucchanti -- “katimī, bhante, pakkhassā” ti? bhikkhū evamāhaṁsu -- “na kho mayaṁ, āvuso, jānāmā” ti. manussā ujjhāyanti khiyyanti vipācenti -- “pakkhagaṇanamattamampime samaṇā sakyaputtiyā na jānanti, kiṁ panime aññaṁ kiñci kalyāṇaṁ jānissantī” ti? bhagavato etamatthaṁ ārocesuṁ. anujānāmi, bhikkhave, pakkhagaṇanaṁ uggahetunti. atha kho bhikkhūnaṁ etadahosi -- “kena nu kho pakkhagaṇanā uggahetabbā” ti? bhagavato etamatthaṁ ārocesuṁ. anujānāmi, bhikkhave, sabbeheva pakkhagaṇanaṁ uggahetunti.

157. tena kho pana samayena manussā bhikkhū piṇḍāya carante pucchanti -- “kīvatikā, bhante, bhikkhū” ti? bhikkhū evamāhaṁsu -- “na kho mayaṁ, āvuso, jānāmā” ti. manussā ujjhāyanti khiyyanti vipācenti -- “aññamaññampime samaṇā sakyaputtiyā na jānanti, kiṁ panime aññaṁ kiñci kalyāṇaṁ jānissantī” ti? bhagavato etamatthaṁ ārocesuṁ. anujānāmi, bhikkhave, bhikkhū gaṇetunti.

atha kho bhikkhūnaṁ etadahosi -- “kadā nu kho bhikkhū gaṇetabbā” ti? bhagavato etamatthaṁ ārocesuṁ. anujānāmi, bhikkhave, tadahuposathe nāmaggena {nāmamattena (syā0), gaṇamaggena (ka0)} gaṇetuṁ, salākaṁ vā gāhetunti.

158. tena kho pana samayena bhikkhū ajānantā ajjuposathoti dūraṁ gāmaṁ piṇḍāya caranti. te uddissamānepi pātimokkhe āgacchanti, uddiṭṭhamattepi āgacchanti. bhagavato etamatthaṁ ārocesuṁ. anujānāmi, bhikkhave, ārocetuṁ `ajjuposatho'ti.

atha kho bhikkhūnaṁ etadahosi -- “kena nu kho ārocetabbo” ti? bhagavato etamatthaṁ ārocesuṁ. anujānāmi, bhikkhave, therena bhikkhunā kālavato ārocetunti.

tena kho pana samayena aññataro thero kālavato nassarati. bhagavato etamatthaṁ ārocesuṁ. anujānāmi, bhikkhave, bhattakālepi ārocetunti.

bhattakālepi nassarati. bhagavato etamatthaṁ ārocesuṁ. anujānāmi, bhikkhave, yaṁ kālaṁ sarati, taṁ kālaṁ ārocetunti.

85. pubbakaraṇānujānanā

159. tena kho pana samayena aññatarasmiṁ āvāse uposathāgāraṁ uklāpaṁ hoti. āgantukā bhikkhū ujjhāyanti khiyyanti vipācenti -- “kathañhi nāma āvāsikā bhikkhū uposathāgāraṁ na sammajjissantī” ti. bhagavato etamatthaṁ ārocesuṁ. anujānāmi, bhikkhave, uposathāgāraṁ sammajjitunti.

atha kho bhikkhūnaṁ etadahosi -- “kena nu kho uposathāgāraṁ sammajjitabban”-ti? bhagavato etamatthaṁ ārocesuṁ. anujānāmi, bhikkhave, therena bhikkhunā navaṁ bhikkhuṁ āṇāpetunti.

therena āṇattā navā bhikkhū na sammajjanti. bhagavato etamatthaṁ ārocesuṁ. na, bhikkhave, therena āṇattena agilānena na sammajjitabbaṁ. yo na sammajjeyya, āpatti dukkaṭassāti.

160. tena kho pana samayena uposathāgāre āsanaṁ apaññattaṁ hoti. bhikkhū chamāyaṁ nisīdanti, gattānipi cīvarānipi paṁsukitāni honti. bhagavato etamatthaṁ ārocesuṁ. anujānāmi, bhikkhave, uposathāgāre āsanaṁ paññapetunti.

atha kho bhikkhūnaṁ etadahosi -- “kena nu kho uposathāgāre āsanaṁ paññapetabban”-ti? bhagavato etamatthaṁ ārocesuṁ. anujānāmi, bhikkhave, therena bhikkhunā navaṁ bhikkhuṁ āṇāpetunti.

therena āṇattā navā bhikkhū na paññapenti. bhagavato etamatthaṁ ārocesuṁ. na, bhikkhave, therena āṇattena agilānena na paññapetabbaṁ. yo na paññapeyya, āpatti dukkaṭassāti.

161. tena kho pana samayena uposathāgāre padīpo na hoti. bhikkhū andhakāre kāyampi cīvarampi akkamanti. bhagavato etamatthaṁ ārocesuṁ. anujānāmi, bhikkhave, uposathāgāre padīpaṁ kātunti.

atha kho bhikkhūnaṁ etadahosi -- “kena nu kho uposathāgāre padīpo kātabbo” ti? bhagavato etamatthaṁ ārocesuṁ. anujānāmi, bhikkhave, therena bhikkhunā navaṁ bhikkhuṁ āṇāpetunti.

therena āṇattā navā bhikkhū na padīpenti. bhagavato etamatthaṁ ārocesuṁ. na, bhikkhave, therena āṇattena agilānena na padīpetabbo. yo na padīpeyya, āpatti dukkaṭassāti.

162. tena kho pana samayena aññatarasmiṁ āvāse āvāsikā bhikkhū neva pānīyaṁ upaṭṭhāpenti, na paribhojanīyaṁ upaṭṭhāpenti. āgantukā bhikkhū ujjhāyanti khiyyanti vipācenti -- “kathañhi nāma āvāsikā bhikkhū neva pānīyaṁ upaṭṭhāpessanti, na paribhojanīyaṁ upaṭṭhāpessantī” ti. bhagavato etamatthaṁ ārocesuṁ. anujānāmi, bhikkhave, pānīyaṁ paribhojanīyaṁ upaṭṭhāpetunti.

atha kho bhikkhūnaṁ etadahosi -- “kena nu kho pānīyaṁ paribhojanīyaṁ upaṭṭhāpetabban”-ti ? bhagavato etamatthaṁ ārocesuṁ. anujānāmi, bhikkhave, therena bhikkhunā navaṁ bhikkhuṁ āṇāpetunti.

therena āṇattā navā bhikkhū na upaṭṭhāpenti. bhagavato etamatthaṁ ārocesuṁ. na, bhikkhave, therena āṇattena agilānena na upaṭṭhāpetabbaṁ. yo na upaṭṭhāpeyya, āpatti dukkaṭassāti.

86. disaṁgamikādivatthu

163. tena kho pana samayena sambahulā bhikkhū bālā abyattā disaṁgamikā ācariyupajjhāye na āpucchiṁsu {na āpucchiṁsu (ka0)}. bhagavato etamatthaṁ ārocesuṁ.

idha pana, bhikkhave, sambahulā bhikkhū bālā abyattā disaṁgamikā ācariyupajjhāye na āpucchanti {na āpucchanti (ka0)}. te {tehi (ka0)}, bhikkhave, ācariyupajjhāyehi pucchitabbā -- “kahaṁ gamissatha, kena saddhiṁ gamissathā” ti? te ce, bhikkhave, bālā abyattā aññe bāle abyatte apadiseyyuṁ, na, bhikkhave, ācariyupajjhāyehi anujānitabbā. anujāneyyuṁ ce, āpatti dukkaṭassa. te ca, bhikkhave, bālā abyattā ananuññātā ācariyupajjhāyehi gaccheyyuṁ ce, āpatti dukkaṭassa.

idha pana, bhikkhave, aññatarasmiṁ āvāse sambahulā bhikkhū viharanti bālā abyattā. te na jānanti uposathaṁ vā uposathakammaṁ vā, pātimokkhaṁ vā pātimokkhuddesaṁ vā. tattha añño bhikkhu āgacchati bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo. tehi, bhikkhave, bhikkhūhi so bhikkhu saṅgahetabbo anuggahetabbo upalāpetabbo upaṭṭhāpetabbo cuṇṇena mattikāya dantakaṭṭhena mukhodakena. no ce saṅgaṇheyyuṁ anuggaṇheyyuṁ upalāpeyyuṁ upaṭṭhāpeyyuṁ cuṇṇena mattikāya dantakaṭṭhena mukhodakena, āpatti dukkaṭassa.

idha pana, bhikkhave, aññatarasmiṁ āvāse tadahuposathe sambahulā bhikkhū viharanti bālā abyattā. te na jānanti uposathaṁ vā uposathakammaṁ vā, pātimokkhaṁ vā pātimokkhuddesaṁ vā. tehi, bhikkhave, bhikkhūhi eko bhikkhu sāmantā āvāsā sajjukaṁ pāhetabbo -- “gacchāvuso, saṁkhittena vā vitthārena vā pātimokkhaṁ pariyāpuṇitvā āgacchā” ti. evañcetaṁ labhetha, iccetaṁ kusalaṁ. no ce labhetha, tehi, bhikkhave, bhikkhūhi sabbeheva yattha jānanti uposathaṁ vā uposathakammaṁ vā pātimokkhaṁ vā pātimokkhuddesaṁ vā, so āvāso gantabbo. no ce gaccheyyuṁ, āpatti dukkaṭassa.

idha pana, bhikkhave, aññatarasmiṁ āvāse sambahulā bhikkhū vassaṁ vasanti bālā abyattā. te na jānanti uposathaṁ vā uposathakammaṁ vā pātimokkhaṁ vā pātimokkhuddesaṁ vā. tehi, bhikkhave, bhikkhūhi eko bhikkhu sāmantā āvāsā sajjukaṁ pāhetabbo -- “gacchāvuso, saṁkhittena vā vitthārena vā pātimokkhaṁ pariyāpuṇitvā āgacchā” ti. evañcetaṁ labhetha, iccetaṁ kusalaṁ. no ce labhetha, eko bhikkhu sattāhakālikaṁ pāhetabbo -- “gacchāvuso, saṁkhittena vā vitthārena vā pātimokkhaṁ pariyāpuṇitvā āgacchā” ti. evañcetaṁ labhetha, iccetaṁ kusalaṁ. no ce labhetha, na, bhikkhave, tehi bhikkhūhi tasmiṁ āvāse vassaṁ vasitabbaṁ. vaseyyuṁ ce, āpatti dukkaṭassāti.

87. pārisuddhidānakathā

164. atha kho bhagavā bhikkhū āmantesi -- “sannipatatha, bhikkhave, saṅgho uposathaṁ karissatī” ti. evaṁ vutte aññataro bhikkhu bhagavantaṁ etadavoca -- “atthi, bhante, bhikkhu gilāno, so anāgato” ti. anujānāmi, bhikkhave, gilānena bhikkhunā pārisuddhiṁ dātuṁ. evañca pana, bhikkhave, dātabbā -- tena gilānena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- “pārisuddhiṁ dammi, pārisuddhiṁ me hara, pārisuddhiṁ me ārocehī” ti. kāyena viññāpeti, vācāya viññāpeti, kāyena vācāya viññāpeti, dinnā hoti pārisuddhi. na kāyena viññāpeti, na vācāya viññāpeti, na kāyena vācāya viññāpeti, na dinnā hoti pārisuddhi. evañcetaṁ labhetha, iccetaṁ kusalaṁ. no ce labhetha, so, bhikkhave, gilāno bhikkhu mañcena vā pīṭhena vā saṅghamajjhe ānetvā uposatho kātabbo. sace, bhikkhave, gilānupaṭṭhākānaṁ bhikkhūnaṁ evaṁ hoti -- “sace kho mayaṁ gilānaṁ ṭhānā cāvessāma, ābādho vā abhivaḍḍhissati kālaṁkiriyā vā bhavissatī” ti, na, bhikkhave, gilāno bhikkhu ṭhānā cāvetabbo. saṅghena tattha gantvā uposatho kātabbo. na tveva vaggena saṅghena uposatho kātabbo. kareyya ce, āpatti dukkaṭassa.

pārisuddhihārako ce, bhikkhave, dinnāya pārisuddhiyā tattheva pakkamati, aññassa dātabbā pārisuddhi. pārisuddhihārako ce, bhikkhave, dinnāya pārisuddhiyā tattheva vibbhamati, ...pe0 ... kālaṁ karoti -- sāmaṇero paṭijānāti -- sikkhaṁ paccakkhātako paṭijānāti -- antimavatthuṁ ajjhāpannako paṭijānāti -- ummattako paṭijānāti -- khittacitto paṭijānāti -- vedanāṭṭo paṭijānāti -- āpattiyā adassane ukkhittako paṭijānāti -- āpattiyā appaṭikamme ukkhittako paṭijānāti -- pāpikāya diṭṭhiyā appaṭinissagge ukkhittako paṭijānāti -- paṇḍako paṭijānāti -- theyyasaṁvāsako paṭijānāti -- titthiyapakkantako paṭijānāti -- tiracchānagato paṭijānāti -- mātughātako paṭijānāti -- pitughātako paṭijānāti -- arahantaghātako paṭijānāti -- bhikkhunidūsako paṭijānāti -- saṅghabhedako paṭijānāti -- lohituppādako paṭijānāti -- ubhatobyañjanako paṭijānāti, aññassa dātabbā pārisuddhi.

pārisuddhihārako ce, bhikkhave, dinnāya pārisuddhiyā antarāmagge pakkamati, anāhaṭā hoti pārisuddhi. pārisuddhihārako ce, bhikkhave, dinnāya pārisuddhiyā antarāmagge vibbhamati, ...pe0 ... ubhatobyañjanako paṭijānāti, anāhaṭā hoti pārisuddhi.

pārisuddhihārako ce, bhikkhave, dinnāya pārisuddhiyā saṅghappatto pakkamati, āhaṭā hoti pārisuddhi. pārisuddhihārako ce, bhikkhave, dinnāya pārisuddhiyā saṅghappatto vibbhamati, ...pe0 ... ubhatobyañjanako paṭijānāti, āhaṭā hoti pārisuddhi.

pārisuddhihārako ce, bhikkhave, dinnāya pārisuddhiyā saṅghappatto sutto na āroceti, pamatto na āroceti, samāpanno na āroceti, āhaṭā hoti pārisuddhi. pārisuddhihārakassa anāpatti.

pārisuddhihārako ce, bhikkhave, dinnāya pārisuddhiyā saṅghappatto sañcicca na āroceti, āhaṭā hoti pārisuddhi. pārisuddhihārakassa āpatti dukkaṭassāti.

88. chandadānakathā

165. atha kho bhagavā bhikkhū āmantesi -- “sannipatatha, bhikkhave, saṅgho kammaṁ karissatī” ti. evaṁ vutte aññataro bhikkhu bhagavantaṁ etadavoca -- “atthi, bhante, bhikkhu gilāno, so anāgato” ti. anujānāmi, bhikkhave, gilānena bhikkhunā chandaṁ dātuṁ. evañca pana, bhikkhave, dātabbo. tena gilānena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- “chandaṁ dammi, chandaṁ me hara, chandaṁ me ārocehī” ti. kāyena viññāpeti, vācāya viññāpeti, kāyena vācāya viññāpeti, dinno hoti chando. na kāyena viññāpeti, na vācāya viññāpeti, na kāyena vācāya viññāpeti, na dinno hoti chando. evañcetaṁ labhetha, iccetaṁ kusalaṁ. no ce labhetha, so, bhikkhave, gilāno bhikkhu mañcena vā pīṭhena vā saṅghamajjhe ānetvā kammaṁ kātabbaṁ. sace, bhikkhave, gilānupaṭṭhākānaṁ bhikkhūnaṁ evaṁ hoti -- “sace kho mayaṁ gilānaṁ ṭhānā cāvessāma, ābādho vā abhivaḍḍhissati kālaṁkiriyā vā bhavissatī” ti, na, bhikkhave, gilāno bhikkhu ṭhānā cāvetabbo. saṅghena tattha gantvā kammaṁ kātabbaṁ. na tveva vaggena saṅghena kammaṁ kātabbaṁ. kareyya ce, āpatti dukkaṭassa.

chandahārako ce, bhikkhave, dinne chande tattheva pakkamati, aññassa dātabbo chando. chandahārako ce, bhikkhave, dinne chande tattheva vibbhamati ...pe0 ... kālaṁkaroti -- sāmaṇero paṭijānāti -- sikkhaṁ paccakkhātako paṭijānāti -- antimavatthuṁ ajjhāpannako paṭijānāti -- ummattako paṭijānāti -- khittacitto paṭijānāti -- vedanāṭṭo paṭijānāti -- āpattiyā adassane ukkhittako paṭijānāti -- āpattiyā appaṭikamme ukkhittako paṭijānāti -- pāpikāya diṭṭhiyā appaṭinissagge ukkhittako paṭijānāti -- paṇḍako paṭijānāti -- theyyasaṁvāsako paṭijānāti -- titthiyapakkantako paṭijānāti -- tiracchānagato paṭijānāti -- mātughātako paṭijānāti -- pitughātako paṭijānāti -- arahantaghātako paṭijānāti -- bhikkhunidūsako paṭijānāti -- saṅghabhedako paṭijānāti -- lohituppādako paṭijānāti -- ubhatobyañjanako paṭijānāti, aññassa dātabbo chando.

chandahārako ce, bhikkhave, dinne chande antarāmagge pakkamati, anāhaṭo hoti chando. chandahārako ce, bhikkhave, dinne chande antarāmagge vibbhamati ...pe0 ... ubhatobyañjanako paṭijānāti, anāhaṭo hoti chando.

chandahārako ce, bhikkhave, dinne chande saṅghappatto pakkamati, āhaṭo hoti chando. chandahārako ce, bhikkhave, dinne chande saṅghappatto vibbhamati ...pe0 ... ubhatobyañjanako paṭijānāti, āhaṭo hoti chando.

chandahārako ce, bhikkhave, dinne chande saṅghappatto sutto na āroceti, pamatto na āroceti, samāpanno na āroceti, āhaṭo hoti chando. chandahārakassa anāpatti.

chandahārako ce, bhikkhave, dinne chande saṅghappatto sañcicca na āroceti, āhaṭo hoti chando. chandahārakassa āpatti dukkaṭassa. anujānāmi, bhikkhave, tadahuposathe pārisuddhiṁ dentena chandampi dātuṁ, santi saṅghassa karaṇīyanti.

89. ñātakādiggahaṇakathā

166. tena kho pana samayena aññataraṁ bhikkhuṁ tadahuposathe ñātakā gaṇhiṁsuṁ. bhagavato etamatthaṁ ārocesuṁ.

idha pana, bhikkhave, bhikkhuṁ tadahuposathe ñātakā gaṇhanti. te ñātakā bhikkhūhi evamassu vacanīyā -- “iṅgha, tumhe āyasmanto imaṁ bhikkhuṁ muhuttaṁ muñcatha, yāvāyaṁ bhikkhu uposathaṁ karotī” ti. evañcetaṁ labhetha, iccetaṁ kusalaṁ. no ce labhetha, te ñātakā bhikkhūhi evamassu vacanīyā -- “iṅgha, tumhe āyasmanto muhuttaṁ ekamantaṁ hotha, yāvāyaṁ bhikkhu pārisuddhiṁ detī” ti. evañcetaṁ labhetha, iccetaṁ kusalaṁ. no ce labhetha, te ñātakā bhikkhūhi evamassu vacanīyā -- “iṅgha, tumhe āyasmanto imaṁ bhikkhuṁ muhuttaṁ nissīmaṁ netha, yāva saṅgho uposathaṁ karotī” ti. evañcetaṁ labhetha, iccetaṁ kusalaṁ. no ce labhetha, na tveva vaggena saṅghena uposatho kātabbo. kareyya ce, āpatti dukkaṭassa.

idha pana, bhikkhave, bhikkhuṁ tadahuposathe rājāno gaṇhanti, ...pe0 ... corā gaṇhanti -- dhuttā gaṇhanti -- bhikkhupaccatthikā gaṇhanti, te bhikkhupaccatthikā bhikkhūhi evamassu vacanīyā -- “iṅgha, tumhe āyasmanto imaṁ bhikkhuṁ muhuttaṁ muñcatha, yāvāyaṁ bhikkhu uposathaṁ karotī” ti. evañcetaṁ labhetha, iccetaṁ kusalaṁ. no ce labhetha, te bhikkhupaccatthikā bhikkhūhi evamassu vacanīyā -- “iṅgha, tumhe āyasmanto muhuttaṁ ekamantaṁ hotha, yāvāyaṁ bhikkhu pārisuddhiṁ detī” ti. evañcetaṁ labhetha, iccetaṁ kusalaṁ. no ce labhetha, te bhikkhupaccatthikā bhikkhūhi evamassu vacanīyā -- “iṅgha, tumhe āyasmanto imaṁ bhikkhuṁ muhuttaṁ nissīmaṁ netha, yāva saṅgho uposathaṁ karotī” ti. evañcetaṁ labhetha, iccetaṁ kusalaṁ. no ce labhetha, na tveva vaggena saṅghena uposatho kātabbo. kareyya ce, āpatti dukkaṭassāti.

90. ummattakasammuti

167. atha kho bhagavā bhikkhū āmantesi -- “sannipatatha, bhikkhave, atthi saṅghassa karaṇīyan”-ti. evaṁ vutte aññataro bhikkhu bhagavantaṁ etadavoca -- “atthi, bhante, gaggo nāma bhikkhu ummattako, so anāgato” ti.

“dveme, bhikkhave, ummattakā -- atthi, bhikkhave, bhikkhu ummattako saratipi uposathaṁ napi sarati, saratipi saṅghakammaṁ napi sarati, atthi neva sarati; āgacchatipi uposathaṁ napi āgacchati, āgacchatipi saṅghakammaṁ napi āgacchati, atthi neva āgacchati. tatra, bhikkhave, yvāyaṁ ummattako saratipi uposathaṁ napi sarati, saratipi saṅghakammaṁ napi sarati, āgacchatipi uposathaṁ napi āgacchati, āgacchatipi saṅghakammaṁ napi āgacchati, anujānāmi, bhikkhave, evarūpassa ummattakassa ummattakasammuttiṁ dātuṁ. evañca pana, bhikkhave, dātabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. gaggo bhikkhu ummattako -- saratipi uposathaṁ napi sarati, saratipi saṅghakammaṁ napi sarati, āgacchatipi uposathaṁ napi āgacchati, āgacchatipi saṅghakammaṁ napi āgacchati. yadi saṅghassa pattakallaṁ, saṅgho gaggassa bhikkhuno ummattakassa ummattakasammutiṁ dadeyya. sareyya vā gaggo bhikkhu uposathaṁ na vā sareyya, sareyya vā saṅghakammaṁ na vā sareyya, āgaccheyya vā uposathaṁ na vā āgaccheyya, āgaccheyya vā saṅghakammaṁ na vā āgaccheyya, saṅgho saha vā gaggena vinā vā gaggena uposathaṁ kareyya, saṅghakammaṁ kareyya. esā ñatti.

“suṇātu me, bhante, saṅgho. gaggo bhikkhu ummattako -- saratipi uposathaṁ napi sarati, saratipi saṅghakammaṁ napi sarati, āgacchatipi uposathaṁ napi āgacchati, āgacchatipi saṅghakammaṁ napi āgacchati. saṅgho gaggassa bhikkhuno ummattakassa ummattakasammutiṁ deti. sareyya vā gaggo bhikkhu uposathaṁ na vā sareyya, sareyya vā saṅghakammaṁ na vā sareyyaṁ, āgaccheyya vā uposathaṁ na vā āgaccheyya, āgaccheyya vā saṅghakammaṁ na vā āgaccheyya, saṅgho saha vā gaggena, vinā vā gaggena uposathaṁ karissati, saṅghakammaṁ karissati. yassāyasmato khamati gaggassa bhikkhuno ummattakassa ummattakasammutiyā dānaṁ -- sareyya vā gaggo bhikkhu uposathaṁ na vā sareyya, sareyya vā saṅghakammaṁ na vā sareyya, āgaccheyya vā uposathaṁ na vā āgaccheyya, āgaccheyya vā saṅghakammaṁ na vā āgaccheyya, saṅgho saha vā gaggena, vinā vā gaggena uposathaṁ karissati, saṅghakammaṁ karissati, so tuṇhassa; yassa nakkhamati, so bhāseyya.

“dinnā saṅghena gaggassa bhikkhuno ummattakassa ummattakasammuti. sareyya vā gaggo bhikkhu uposathaṁ na vā sareyya, sareyya vā saṅghakammaṁ na vā sareyya, āgaccheyya vā uposathaṁ na vā āgaccheyya, āgaccheyya vā saṅghakammaṁ na vā āgaccheyya, saṅgho saha vā gaggena vinā vā gaggena uposathaṁ karissati, saṅghakammaṁ karissati. khamati saṅghassa, tasmā tuṇhī, evametaṁ dhārayāmī” ti.

91. saṅghuposathādippabhedaṁ

168. tena kho pana samayena aññatarasmiṁ āvāse tadahuposathe cattāro bhikkhū viharanti. atha kho tesaṁ bhikkhūnaṁ etadahosi -- “bhagavatā paññattaṁ `uposatho kātabbo'ti, mayañcamhā cattāro janā, kathaṁ nu kho amhehi uposatho kātabbo” ti? bhagavato etamatthaṁ ārocesuṁ. anujānāmi, bhikkhave, catunnaṁ pātimokkhaṁ uddisitunti.

tena kho pana samayena aññatarasmiṁ āvāse tadahuposathe tayo bhikkhū viharanti. atha kho tesaṁ bhikkhūnaṁ etadahosi -- “bhagavatā anuññātaṁ catunnaṁ pātimokkhaṁ uddisituṁ, mayañcamhā tayo janā, kathaṁ nu kho amhehi uposatho kātabbo” ti? bhagavato etamatthaṁ ārocesuṁ. anujānāmi, bhikkhave, tiṇṇaṁ pārisuddhiuposathaṁ kātuṁ. evañca pana, bhikkhave, kātabbo. byattena bhikkhunā paṭibalena te bhikkhū ñāpetabbā --

“suṇantu me āyasmantā. ajjuposatho pannaraso. yadāyasmantānaṁ pattakallaṁ, mayaṁ aññamaññaṁ pārisuddhiuposathaṁ kareyyāmā” ti.

therena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā te bhikkhū evamassu vacanīyā -- “parisuddho ahaṁ, āvuso; parisuddhoti maṁ dhāretha. parisuddho ahaṁ, āvuso; parisuddhoti maṁ dhāretha. parisuddho ahaṁ, āvuso; parisuddhoti maṁ dhārethā” ti.

navakena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā te bhikkhū evamassu vacanīyā -- “parisuddho ahaṁ, bhante; parisuddhoti maṁ dhāretha. parisuddho ahaṁ, bhante; parisuddhoti maṁ dhāretha. parisuddho ahaṁ, bhante; parisuddhoti maṁ dhārethā” ti.

tena kho pana samayena aññatarasmiṁ āvāse tadahuposathe dve bhikkhū viharanti. atha kho tesaṁ bhikkhūnaṁ etadahosi -- “bhagavatā anuññātaṁ catunnaṁ pātimokkhaṁ uddisituṁ, tiṇṇannaṁ pārisuddhiuposathaṁ kātuṁ. mayañcamhā dve janā. kathaṁ nu kho amhehi uposatho kātabbo” ti? bhagavato etamatthaṁ ārocesuṁ. anujānāmi, bhikkhave, dvinnaṁ pārisuddhiuposathaṁ kātuṁ. evañca pana, bhikkhave, kātabbo. therena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā navo bhikkhu evamassa vacanīyo -- “parisuddho ahaṁ, āvuso; parisuddhoti maṁ dhārehi. parisuddho ahaṁ, āvuso; parisuddhoti maṁ dhārehi. parisuddho ahaṁ, āvuso; parisuddhoti maṁ dhārehī” ti.

navakena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā thero bhikkhu evamassa vacanīyo -- “parisuddho ahaṁ, bhante; parisuddhoti maṁ dhāretha. parisuddho ahaṁ, bhante; parisuddhoti maṁ dhāretha. parisuddho ahaṁ, bhante; parisuddhoti maṁ dhārethā” ti.

tena kho pana samayena aññatarasmiṁ āvāse tadahuposathe eko bhikkhu viharati. atha kho tassa bhikkhuno etadahosi -- “bhagavatā anuññātaṁ catunnaṁ pātimokkhaṁ uddisituṁ, tiṇṇannaṁ pārisuddhiuposathaṁ kātuṁ, dvinnaṁ pārisuddhiuposathaṁ kātuṁ. ahañcamhi ekako. kathaṁ nu kho mayā uposatho kātabbo” ti? bhagavato etamatthaṁ ārocesuṁ. idha pana, bhikkhave, aññatarasmiṁ āvāse tadahuposathe eko bhikkhu viharati. tena, bhikkhave, bhikkhunā yattha bhikkhū paṭikkamanti upaṭṭhānasālāya vā, maṇḍape vā, rukkhamūle vā, so deso sammajjitvā pānīyaṁ paribhojanīyaṁ upaṭṭhāpetvā āsanaṁ paññapetvā padīpaṁ katvā nisīditabbaṁ. sace aññe bhikkhū āgacchanti, tehi saddhiṁ uposatho kātabbo. no ce āgacchanti, ajja me uposathoti adhiṭṭhātabbo. no ce adhiṭṭhaheyya, āpatti dukkaṭassa.

tatra, bhikkhave, yattha cattāro bhikkhū viharanti, na ekassa pārisuddhiṁ āharitvā tīhi pātimokkhaṁ uddisitabbaṁ. uddiseyyuṁ ce, āpatti dukkaṭassa. tatra, bhikkhave, yattha tayo bhikkhū viharanti, na ekassa pārisuddhiṁ āharitvā dvīhi pārisuddhiuposatho kātabbo. kareyyuṁ ce, āpatti dukkaṭassa. tatra, bhikkhave, yattha dve bhikkhū viharanti, na ekassa pārisuddhiṁ āharitvā ekena adhiṭṭhātabbo. adhiṭṭhaheyya ce, āpatti dukkaṭassāti.

92. āpattipaṭikammavidhi

169. tena kho pana samayena aññataro bhikkhu tadahuposathe āpattiṁ āpanno hoti. atha kho tassa bhikkhuno etadahosi -- “bhagavatā paññattaṁ `na sāpattikena uposatho kātabbo'ti. ahañcamhi āpattiṁ āpanno. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. idha pana, bhikkhave, bhikkhu tadahuposathe āpattiṁ āpanno hoti. tena, bhikkhave, bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- “ahaṁ, āvuso, itthannāmaṁ āpattiṁ āpanno, taṁ paṭidesemī” ti. tena vattabbo -- “passasī” ti. “āma passāmī” ti. “āyatiṁ saṁvareyyāsī” ti.

idha pana, bhikkhave, bhikkhu tadahuposathe āpattiyā vematiko hoti. tena, bhikkhave, bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- “ahaṁ, āvuso, itthannāmāya āpattiyā vematiko; yadā nibbematiko bhavissāmi, tadā taṁ āpattiṁ paṭikarissāmī” ti vatvā uposatho kātabbo, pātimokkhaṁ sotabbaṁ, na tveva tappaccayā uposathassa antarāyo kātabboti.

tena kho pana samayena chabbaggiyā bhikkhū sabhāgaṁ āpattiṁ desenti. bhagavato etamatthaṁ ārocesuṁ. na, bhikkhave, sabhāgā āpatti desetabbā. yo deseyya, āpatti dukkaṭassāti.

tena kho pana samayena chabbaggiyā bhikkhū sabhāgaṁ āpattiṁ paṭiggaṇhanti. bhagavato etamatthaṁ ārocesuṁ. na, bhikkhave, sabhāgā āpatti paṭiggahetabbā. yo paṭiggaṇheyya, āpatti dukkaṭassāti.

93. āpattiāvikaraṇavidhi

170. tena kho pana samayena aññataro bhikkhu pātimokkhe uddissamāne āpattiṁ sarati. atha kho tassa bhikkhuno etadahosi -- “bhagavatā paññattaṁ `na sāpattikena uposatho kātabbo'ti. ahañcamhi āpattiṁ āpanno. kathaṁ nu kho mayā paṭipajjitabban”-ti? bhagavato etamatthaṁ ārocesuṁ.

idha pana, bhikkhave, bhikkhu pātimokkhe uddissamāne āpattiṁ sarati. tena, bhikkhave, bhikkhunā sāmanto bhikkhu evamassa vacanīyo -- “ahaṁ, āvuso, itthannāmaṁ āpattiṁ āpanno. ito vuṭṭhahitvā taṁ āpattiṁ paṭikarissāmī” ti vatvā uposatho kātabbo, pātimokkhaṁ sotabbaṁ, na tveva tappaccayā uposathassa antarāyo kātabbo.

idha pana, bhikkhave, bhikkhu pātimokkhe uddissamāne āpattiyā vematiko hoti. tena, bhikkhave, bhikkhunā sāmanto bhikkhu evamassa vacanīyo -- “ahaṁ, āvuso, itthannāmāya āpattiyā vematiko. yadā nibbematiko bhavissāmi, tadā taṁ āpattiṁ paṭikarissāmī” ti vatvā uposatho kātabbo, pātimokkhaṁ sotabbaṁ; na tveva tappaccayā uposathassa antarāyo kātabboti.

94. sabhāgāpattipaṭikammavidhi

171. tena kho pana samayena aññatarasmiṁ āvāse tadahuposathe sabbo saṅgho sabhāgaṁ āpattiṁ āpanno hoti. atha kho tesaṁ bhikkhūnaṁ etadahosi -- “bhagavatā paññattaṁ `na sabhāgā āpatti desetabbā, na sabhāgā āpatti paṭiggahetabbā'ti. ayañca sabbo saṅgho sabhāgaṁ āpattiṁ āpanno. kathaṁ nu kho amhehi paṭipajjitabban”-ti? bhagavato etamatthaṁ ārocesuṁ.

idha pana, bhikkhave, aññatarasmiṁ āvāse tadahuposathe sabbo saṅgho sabhāgaṁ āpattiṁ āpanno hoti. tehi, bhikkhave, bhikkhūhi eko bhikkhu sāmantā āvāsā sajjukaṁ pāhetabbo -- gacchāvuso, taṁ āpattiṁ paṭikaritvā āgaccha; mayaṁ te santike āpattiṁ paṭikarissāmāti. evañcetaṁ labhetha, iccetaṁ kusalaṁ. no ce labhetha, byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ sabbo saṅgho sabhāgaṁ āpattiṁ āpanno. yadā aññaṁ bhikkhuṁ suddhaṁ anāpattikaṁ passissati, tadā tassa santike taṁ āpattiṁ paṭikarissatī” ti vatvā uposatho kātabbo, pātimokkhaṁ uddisitabbaṁ, na tveva tappaccayā uposathassa antarāyo kātabbo.

idha pana, bhikkhave, aññatarasmiṁ āvāse tadahuposathe sabbo saṅgho sabhāgāya āpattiyā vematiko hoti. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ sabbo saṅgho sabhāgāya āpattiyā vematiko. yadā nibbematiko bhavissati, tadā taṁ āpattiṁ paṭikarissatī” ti vatvā uposatho kātabbo, pātimokkhaṁ uddisitabbaṁ; na tveva tappaccayā uposathassa antarāyo kātabbo.

idha pana, bhikkhave, aññatarasmiṁ āvāse vassūpagato saṅgho sabhāgaṁ āpattiṁ āpanno hoti. tehi, bhikkhave, bhikkhūhi eko bhikkhu sāmantā āvāsā sajjukaṁ pāhetabbo -- gacchāvuso, taṁ āpattiṁ paṭikaritvā āgaccha; mayaṁ te santike taṁ āpattiṁ paṭikarissāmāti. evañcetaṁ labhetha, iccetaṁ kusalaṁ. no ce labhetha, eko bhikkhu sattāhakālikaṁ pāhetabbo -- gacchāvuso, taṁ āpattiṁ paṭikaritvā āgaccha; mayaṁ te santike taṁ āpattiṁ paṭikarissāmāti.

tena kho pana samayena aññatarasmiṁ āvāse sabbo saṅgho sabhāgaṁ āpattiṁ āpanno hoti. so na jānāti tassā āpattiyā nāmagottaṁ. tattha añño bhikkhu āgacchati bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo. tamenaṁ aññataro bhikkhu yena so bhikkhu tenupasaṅkami, upasaṅkamitvā taṁ bhikkhuṁ etadavoca -- “yo nu kho, āvuso, evañcevañca karoti, kiṁ nāma so āpattiṁ āpajjatī” ti? so evamāha -- “yo kho, āvuso, evañcevañca karoti, imaṁ nāma so āpattiṁ āpajjati. imaṁ nāma tvaṁ, āvuso, āpattiṁ āpanno; paṭikarohi taṁ āpatti” nti. so evamāha -- “na kho ahaṁ, āvuso, ekova imaṁ āpattiṁ āpanno; ayaṁ sabbo saṅgho imaṁ āpattiṁ āpanno” ti. so evamāha -- “kiṁ te, āvuso, karissati paro āpanno vā anāpanno vā. iṅgha, tvaṁ, āvuso, sakāya āpattiyā vuṭṭhāhī” ti. atha kho so bhikkhu tassa bhikkhuno vacanena taṁ āpattiṁ paṭikaritvā yena te bhikkhū tenupasaṅkami, upasaṅkamitvā te bhikkhū etadavoca -- “yo kira, āvuso, evañcevañca karoti, imaṁ nāma so āpattiṁ āpajjati. imaṁ nāma tumhe, āvuso, āpattiṁ āpannā; paṭikarotha taṁ āpatti” nti. atha kho te bhikkhū na icchiṁsu tassa bhikkhuno vacanena taṁ āpattiṁ paṭikātuṁ. bhagavato etamatthaṁ ārocesuṁ.

idha pana, bhikkhave, aññatarasmiṁ āvāse sabbo saṅgho sabhāgaṁ āpattiṁ āpanno hoti. so na jānāti tassā āpattiyā nāmagottaṁ. tattha añño bhikkhu āgacchati bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo. tamenaṁ aññataro bhikkhu yena so bhikkhu tenupasaṅkami, upasaṅkamitvā taṁ bhikkhuṁ evaṁ vadeti -- “yo nu kho, āvuso, evañcevañca karoti, kiṁ nāma so āpattiṁ āpajjatī” ti? so evaṁ vadeti -- “yo kho, āvuso, evañcevañca karoti, imaṁ nāma so āpattiṁ āpajjati. imaṁ nāma tvaṁ, āvuso, āpattiṁ āpanno; paṭikarohi taṁ āpatti” nti. so evaṁ vadeti -- “na kho ahaṁ, āvuso, ekova imaṁ āpattiṁ āpanno. ayaṁ sabbo saṅgho imaṁ āpattiṁ āpanno” ti. so evaṁ vadeti -- “kiṁ te, āvuso, karissati paro āpanno vā anāpanno vā. iṅgha, tvaṁ, āvuso, sakāya āpattiyā vuṭṭhāhī” ti. so ce, bhikkhave, bhikkhu tassa bhikkhuno vacanena taṁ āpattiṁ paṭikaritvā yena te bhikkhū tenupasaṅkami, upasaṅkamitvā te bhikkhū evaṁ vadeti -- “yo kira, āvuso, evañcevañca karoti imaṁ nāma so āpattiṁ āpajjati, imaṁ nāma tumhe āvuso āpattiṁ āpannā, paṭikarotha taṁ āpatti” nti. te ce, bhikkhave, bhikkhū tassa bhikkhuno vacanena taṁ āpattiṁ paṭikareyyuṁ, iccetaṁ kusalaṁ. no ce paṭikareyyuṁ, na te, bhikkhave, bhikkhū tena bhikkhunā akāmā vacanīyāti.

codanāvatthubhāṇavāro niṭṭhito dutiyo.

95. anāpattipannarasakaṁ

172. tena kho pana samayena aññatarasmiṁ āvāse tadahuposathe sambahulā āvāsikā bhikkhū sannipatiṁsu cattāro vā atirekā vā. te na jāniṁsu “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino uposathaṁ akaṁsu, pātimokkhaṁ uddisiṁsu. tehi uddissamāne pātimokkhe, athaññe āvāsikā bhikkhū āgacchiṁsu bahutarā. bhagavato etamatthaṁ ārocesuṁ.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino uposathaṁ karonti, pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino uposathaṁ karonti, pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, avasesaṁ sotabbaṁ. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, avasesaṁ sotabbaṁ. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddiṭṭhamatte pātimokkhe, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddiṭṭhamatte pātimokkhe, athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddiṭṭhamatte pātimokkhe, athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddiṭṭhamatte pātimokkhe, avuṭṭhitāya parisāya, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddiṭṭhamatte pātimokkhe, avuṭṭhitāya parisāya, athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggāsaññino uposathaṁ karonti pātimokkhaṁ uddisanti. tehi uddiṭṭhamatte pātimokkhe, avuṭṭhitāya parisāya, athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddiṭṭhamatte pātimokkhe, ekaccāya vuṭṭhitāya parisāya, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddiṭṭhamatte pātimokkhe, ekaccāya vuṭṭhitāya parisāya, athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddiṭṭhamatte pātimokkhe, ekaccāya vuṭṭhitāya parisāya, athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddiṭṭhamatte pātimokkhe, sabbāya vuṭṭhitāya parisāya, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddiṭṭhamatte pātimokkhe, sabbāya vuṭṭhitāya parisāya, athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ anāpatti.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddiṭṭhamatte pātimokkhe, sabbāya vuṭṭhitāya parisāya, athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ anāpatti.

anāpattipannarasakaṁ niṭṭhitaṁ.

96. vaggāvaggasaññīpannarasakaṁ

173. idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā vaggasaññino uposathaṁ karonti, pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ āpatti dukkaṭassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti atthaññe āvāsikā bhikkhū anāgatāti, te dhammasaññino vinayasaññino vaggā samaggasaññino uposathaṁ karonti pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, avasesaṁ sotabbaṁ. uddesakānaṁ āpatti dukkaṭassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti atthaññe āvāsikā bhikkhū anāgatāti te dhammasaññino vinayasaññino vaggā vaggasaññino uposathaṁ karonti pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, avasesaṁ sotabbaṁ. uddesakānaṁ āpatti dukkaṭassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā vaggasaññino uposathaṁ karonti, pātimokkhaṁ uddisanti. tehi uddiṭṭhamatte pātimokkhe ...pe0 ... avuṭṭhitāya parisāya ...pe0 ... ekaccāya vuṭṭhitāya parisāya ...pe0 ... sabbāya vuṭṭhitāya parisāya athaññe āvāsikā bhikkhū āgacchanti bahutarā ...pe0 ... samasamā ...pe0 ... thokatarā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ āpatti dukkaṭassa.

vaggāvaggasaññipannarasakaṁ niṭṭhitaṁ.

97. vematikapannarasakaṁ

174. idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te, kappati nu kho amhākaṁ uposatho kātuṁ na nu kho kappatīti, vematikā uposathaṁ karonti, pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ āpatti dukkaṭassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti, te “kappati nu kho amhākaṁ uposatho kātuṁ, na nu kho kappatī” ti, vematikā uposathaṁ karonti, pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, avasesaṁ sotabbaṁ. uddesakānaṁ āpatti dukkaṭassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti atthaññe āvāsikā bhikkhū anāgatāti, te kappati nu kho amhākaṁ uposatho kātuṁ, na nu kho kappatīti, vematikā uposathaṁ karonti, pātimokkhaṁ uddisanti. tehi uddissamāne pātimokkhe athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, avasesaṁ sotabbaṁ. uddesakānaṁ āpatti dukkaṭassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te, “kappati nu kho amhākaṁ uposatho kātuṁ na nu kho kappatī” ti, vematikā uposathaṁ karonti, pātimokkhaṁ uddisanti. tehi uddiṭṭhamatte pātimokkhe, ...pe0 ... avuṭṭhitāya parisāya ...pe0 ... ekaccāya vuṭṭhitāya parisāya ...pe0 ... sabbāya vuṭṭhitāya parisāya, athaññe āvāsikā bhikkhū āgacchanti bahutarā ...pe0 ... samasamā ...pe0 ... thokatarā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ āpatti dukkaṭassa.

vematikapannarasakaṁ niṭṭhitaṁ.

98. kukkuccapakatapannarasakaṁ

175. idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “kappateva amhākaṁ uposatho kātuṁ nāmhākaṁ na kappatī” ti, kukkuccapakatā uposathaṁ karonti, pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ āpatti dukkaṭassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “kappateva amhākaṁ uposatho kātuṁ nāmhākaṁ na kappatī” ti, kukkuccapakatā uposathaṁ karonti, pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, avasesaṁ sotabbaṁ. uddesakānaṁ āpatti dukkaṭassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “kappateva amhākaṁ uposatho kātuṁ, nāmhākaṁ na kappatī” ti, kukkuccapakatā uposathaṁ karonti, pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, avasesaṁ sotabbaṁ. uddesakānaṁ āpatti dukkaṭassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “kappateva amhākaṁ uposatho kātuṁ nāmhākaṁ na kappatī” ti, kukkuccapakatā uposathaṁ karonti, pātimokkhaṁ uddisanti. tehi uddiṭṭhamatte pātimokkhe, ...pe0 ... avuṭṭhitāya parisāya ...pe0 ... ekaccāya vuṭṭhitāya parisāya ...pe0 ... sabbāya vuṭṭhitāya parisāya, athaññe āvāsikā bhikkhū āgacchanti bahutarā ...pe0 ... samasamā ...pe0 ... thokatarā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ āpatti dukkaṭassa.

kukkuccapakatapannarasakaṁ niṭṭhitaṁ.

99. bhedapurekkhārapannarasakaṁ

176. idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, avasesaṁ sotabbaṁ. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddissamāne pātimokkhe, athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, avasesaṁ sotabbaṁ. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddiṭṭhamatte pātimokkhe athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti te “nassantete, vinassantete, ko tehi attho” ti bhedapurekkhārā uposathaṁ karonti, pātimokkhaṁ uddisanti. tehi uddiṭṭhamatte pātimokkhe athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddiṭṭhamatte pātimokkhe athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddiṭṭhamatte pātimokkhe, avuṭṭhitāya parisāya, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddiṭṭhamatte pātimokkhe, avuṭṭhitāya parisāya, athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddiṭṭhamatte pātimokkhe, avuṭṭhitāya parisāya, athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddiṭṭhamatte pātimokkhe, ekaccāya vuṭṭhitāya parisāya, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddiṭṭhamatte pātimokkhe, ekaccāya vuṭṭhitāya parisāya, athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddiṭṭhamatte pātimokkhe, ekaccāya vuṭṭhitāya parisāya, athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddiṭṭhamatte pātimokkhe, sabbāya vuṭṭhitāya parisāya, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pātimokkhaṁ uddisitabbaṁ. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddiṭṭhamatte pātimokkhe, sabbāya vuṭṭhitāya parisāya, athaññe āvāsikā bhikkhū āgacchanti samasamā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ āpatti thullaccayassa.

idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā uposathaṁ karonti, pātimokkhaṁ uddisanti. tehi uddiṭṭhamatte pātimokkhe, sabbāya vuṭṭhitāya parisāya, athaññe āvāsikā bhikkhū āgacchanti thokatarā. uddiṭṭhaṁ suuddiṭṭhaṁ, tesaṁ santike pārisuddhi ārocetabbā. uddesakānaṁ āpatti thullaccayassa.

bhedapurekkhārapannarasakaṁ niṭṭhitaṁ.

pañcavīsatikā niṭṭhitā.

100. sīmokkantikapeyyālaṁ

177. idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. te na jānanti “aññe āvāsikā bhikkhū antosīmaṁ okkamantī” ti ...pe0 ... te na jānanti “aññe āvāsikā bhikkhū antosīmaṁ okkantā” ti ...pe0 ... te na passanti aññe āvāsike bhikkhū antosīmaṁ okkamante ...pe0 ... te na passanti aññe āvāsike bhikkhū antosīmaṁ okkante ...pe0 ... te na suṇanti “aññe āvāsikā bhikkhū antosīmaṁ okkamantī” ti ...pe0 ... te na suṇanti “aññe āvāsikā bhikkhū antosīmaṁ okkantā” ti ...pe0 ....

āvāsikena āvāsikā ekasatapañcasattati tikanayato, āvāsikena āgantukā, āgantukena āvāsikā, āgantukena āgantukā peyyālamukhena satta tikasatāni honti.

178. idha pana, bhikkhave, āvāsikānaṁ bhikkhūnaṁ cātuddaso hoti, āgantukānaṁ pannaraso. sace āvāsikā bahutarā honti, āgantukehi āvāsikānaṁ anuvattitabbaṁ. sace samasamā honti, āgantukehi āvāsikānaṁ anuvattitabbaṁ. sace āgantukā bahutarā honti, āvāsikehi āgantukānaṁ anuvattitabbaṁ.

idha pana, bhikkhave, āvāsikānaṁ bhikkhūnaṁ pannaraso hoti, āgantukānaṁ cātuddaso. sace āvāsikā bahutarā honti, āgantukehi āvāsikānaṁ anuvattitabbaṁ. sace samasamā honti, āgantukehi āvāsikānaṁ anuvattitabbaṁ. sace āgantukā bahutarā honti, āvāsikehi āgantukānaṁ anuvattitabbaṁ.

idha pana, bhikkhave, āvāsikānaṁ bhikkhūnaṁ pāṭipado hoti, āgantukānaṁ pannaraso. sace āvāsikā bahutarā honti, āvāsikehi āgantukānaṁ nākāmā dātabbā sāmaggī. āgantukehi nissīmaṁ gantvā uposatho kātabbo. sace samasamā honti, āvāsikehi āgantukānaṁ nākāmā dātabbā sāmaggī. āgantukehi nissīmaṁ gantvā uposatho kātabbo. sace āgantukā bahutarā honti, āvāsikehi āgantukānaṁ sāmaggī vā dātabbā nissīmaṁ vā gantabbaṁ.

idha pana, bhikkhave, āvāsikānaṁ bhikkhūnaṁ pannaraso hoti, āgantukānaṁ

pāṭipado. sace āvāsikā bahutarā honti, āgantukehi āvāsikānaṁ sāmaggī vā dātabbā nissīmaṁ vā gantabbaṁ. sace samasamā honti, āgantukehi āvāsikānaṁ sāmaggī vā dātabbā nissīmaṁ vā gantabbaṁ. sace āgantukā bahutarā honti, āgantukehi āvāsikānaṁ nākāmā dātabbā sāmaggī. āvāsikehi nissīmaṁ gantvā uposatho kātabbo.

sīmokkantikapeyyālaṁ niṭṭhitaṁ.

101. liṅgādidassanaṁ

179. idha pana, bhikkhave, āgantukā bhikkhū passanti āvāsikānaṁ bhikkhūnaṁ āvāsikākāraṁ, āvāsikaliṅgaṁ, āvāsikanimittaṁ, āvāsikuddesaṁ, supaññattaṁ mañcapīṭhaṁ, bhisibibbohanaṁ, pānīyaṁ paribhojanīyaṁ sūpaṭṭhitaṁ, pariveṇaṁ susammaṭṭhaṁ; passitvā vematikā honti -- “atthi nu kho āvāsikā bhikkhū natthi nu kho” ti. te vematikā na vicinanti; avicinitvā uposathaṁ karonti. āpatti dukkaṭassa. te vematikā vicinanti; vicinitvā na passanti; apassitvā uposathaṁ karonti. anāpatti. te vematikā vicinanti; vicinitvā passanti; passitvā ekato uposathaṁ karonti. anāpatti. te vematikā vicinanti; vicinitvā passanti; passitvā pāṭekkaṁ uposathaṁ karonti. āpatti dukkaṭassa. te vematikā vicinanti; vicinitvā passanti; passitvā -- “nassantete, vinassantete, ko tehi attho” ti -- bhedapurekkhārā uposathaṁ karonti. āpatti thullaccayassa.

idha pana, bhikkhave, āgantukā bhikkhū suṇanti āvāsikānaṁ bhikkhūnaṁ āvāsikākāraṁ, āvāsikaliṅgaṁ, āvāsikanimittaṁ, āvāsikuddesaṁ, caṅkamantānaṁ padasaddaṁ, sajjhāyasaddaṁ, ukkāsitasaddaṁ, khipitasaddaṁ; sutvā vematikā honti -- “atthi nu kho āvāsikā bhikkhū natthi nu kho” ti. te vematikā na vicinanti; avicinitvā uposathaṁ karonti. āpatti dukkaṭassa. te vematikā vicinanti; vicinitvā na passanti; apassitvā uposathaṁ karonti. anāpatti. te vematikā vicinanti; vicinitvā passanti; passitvā ekato uposathaṁ karonti. anāpatti. te vematikā vicinanti; vicinitvā passanti; passitvā pāṭekkaṁ uposathaṁ karonti. āpatti dukkaṭassa. te vematikā vicinanti; vicinitvā passanti; passitvā -- “nassantete, vinassantete, ko tehi attho” ti -- bhedapurekkhārā uposathaṁ karonti. āpatti thullaccayassa.

idha pana, bhikkhave, āvāsikā bhikkhū passanti āgantukānaṁ bhikkhūnaṁ āgantukākāraṁ, āgantukaliṅgaṁ, āgantukanimittaṁ, āgantukuddesaṁ, aññātakaṁ pattaṁ, aññātakaṁ cīvaraṁ, aññātakaṁ nisīdanaṁ, pādānaṁ dhotaṁ, udakanissekaṁ; passitvā vematikā honti -- “atthi nu kho āgantukā bhikkhū natthi nu kho” ti. te vematikā na vicinanti; avicinitvā uposathaṁ karonti. āpatti dukkaṭassa. te vematikā vicinanti; vicinitvā na passanti; apassitvā uposathaṁ karonti. anāpatti. te vematikā vicinanti; vicinitvā passanti; passitvā ekato uposathaṁ karonti. anāpatti. te vematikā vicinanti; vicinitvā passanti; passitvā pāṭekkaṁ uposathaṁ karonti. āpatti dukkaṭassa. te vematikā vicinanti; vicinitvā passanti; passitvā -- “nassantete, vinassantete, ko tehi attho” ti -- bhedapurekkhārā uposathaṁ karonti. āpatti thullaccayassa.

idha pana, bhikkhave, āvāsikā bhikkhū suṇanti āgantukānaṁ bhikkhūnaṁ āgantukākāraṁ, āgantukaliṅgaṁ, āgantukanimittaṁ, āgantukuddesaṁ, āgacchantānaṁ padasaddaṁ, upāhanapapphoṭanasaddaṁ, ukkāsitasaddaṁ, khipitasaddaṁ; sutvā vematikā honti -- “atthi nu kho āgantukā bhikkhū natthi nu kho” ti. te vematikā na vicinanti; avicinitvā uposathaṁ karonti. āpatti dukkaṭassa. te vematikā vicinanti; vicinitvā na passanti; apassitvā uposathaṁ karonti. anāpatti. te vematikā vicinanti; vicinitvā passanti; passitvā ekato uposathaṁ karonti. anāpatti. te vematikā vicinanti; vicinitvā passanti; passitvā pāṭekkaṁ uposathaṁ karonti. āpatti dukkaṭassa. te vematikā vicinanti; vicinitvā passanti; passitvā -- “nassantete, vinassantete, ko tehi attho” ti -- bhedapurekkhārā uposathaṁ karonti. āpatti thullaccayassa.

liṅgādidassanaṁ niṭṭhitaṁ.

102. nānāsaṁvāsakādīhi uposathakaraṇaṁ

180. idha pana, bhikkhave, āgantukā bhikkhū passanti āvāsike bhikkhū nānāsaṁvāsake. te samānasaṁvāsakadiṭṭhiṁ paṭilabhanti; samānasaṁvāsakadiṭṭhiṁ paṭilabhitvā na pucchanti; apucchitvā ekato uposathaṁ karonti. anāpatti. te pucchanti; pucchitvā nābhivitaranti; anabhivitaritvā ekato uposathaṁ karonti. āpatti dukkaṭassa. te pucchanti; pucchitvā nābhivitaranti; anabhivitaritvā pāṭekkaṁ uposathaṁ karonti. anāpatti.

idha pana, bhikkhave, āgantukā bhikkhū passanti āvāsike bhikkhū samānasaṁvāsake. te nānāsaṁvāsakadiṭṭhiṁ paṭilabhanti; nānāsaṁvāsakadiṭṭhiṁ paṭilabhitvā na pucchanti; apucchitvā ekato uposathaṁ karonti. āpatti dukkaṭassa. te pucchanti; pucchitvā abhivitaranti; abhivitaritvā pāṭekkaṁ uposathaṁ karonti. āpatti dukkaṭassa. te pucchanti; pucchitvā abhivitaranti; abhivitaritvā ekato uposathaṁ karonti. anāpatti.

idha pana, bhikkhave, āvāsikā bhikkhū passanti āgantuke bhikkhū nānāsaṁvāsake. te samānasaṁvāsakadiṭṭhiṁ paṭilabhanti; samānasaṁvāsakadiṭṭhiṁ paṭilabhitvā na pucchanti; apucchitvā ekato uposathaṁ karonti. anāpatti. te pucchanti; pucchitvā nābhivitaranti; anabhivitaritvā ekato uposathaṁ karonti. āpatti dukkaṭassa. te pucchanti; pucchitvā nābhivitaranti ; anabhivitaritvā pāṭekkaṁ uposathaṁ karonti. anāpatti.

idha pana, bhikkhave, āvāsikā bhikkhū passanti āgantuke bhikkhū samānasaṁvāsake. te nānāsaṁvāsakadiṭṭhiṁ paṭilabhanti; nānāsaṁvāsakadiṭṭhiṁ paṭilabhitvā na pucchanti; apucchitvā ekato uposathaṁ karonti. āpatti dukkaṭassa. te pucchanti; pucchitvā abhivitaranti; abhivitaritvā pāṭekkaṁ uposathaṁ karonti. āpatti dukkaṭassa. te pucchanti; pucchitvā abhivitaranti; abhivitaritvā ekato uposathaṁ karonti. anāpatti.

nānāsaṁvāsakādīhi uposathakaraṇaṁ niṭṭhitaṁ.

103. nagantabbavāro

181. na, bhikkhave, tadahuposathe sabhikkhukā āvāsā abhikkhuko āvāso gantabbo, aññatra saṅghena aññatra antarāyā. na, bhikkhave, tadahuposathe sabhikkhukā āvāsā abhikkhuko anāvāso gantabbo, aññatra saṅghena aññatra antarāyā. na, bhikkhave, tadahuposathe sabhikkhukā āvāsā abhikkhuko āvāso vā anāvāso vā gantabbo, aññatra saṅghena aññatra antarāyā.

na, bhikkhave, tadahuposathe sabhikkhukā anāvāsā abhikkhuko āvāso gantabbo, aññatra saṅghena aññatra antarāyā. na, bhikkhave, tadahuposathe sabhikkhukā anāvāsā abhikkhuko anāvāso gantabbo, aññatra saṅghena aññatra antarāyā. na, bhikkhave, tadahuposathe sabhikkhukā anāvāsā abhikkhuko āvāso vā anāvāso vā gantabbo, aññatra saṅghena aññatra antarāyā.

na, bhikkhave, tadahuposathe sabhikkhukā āvāsā vā anāvāsā vā abhikkhuko āvāso gantabbo, aññatra saṅghena aññatra antarāyā. na, bhikkhave, tadahuposathe sabhikkhukā āvāsā vā anāvāsā vā abhikkhuko anāvāso gantabbo, aññatra saṅghena aññatra antarāyā. na, bhikkhave, tadahuposathe sabhikkhukā āvāsā vā anāvāsā vā abhikkhuko āvāso vā anāvāso vā gantabbo, aññatra saṅghena aññatra antarāyā.

na, bhikkhave, tadahuposathe sabhikkhukā āvāsā sabhikkhuko āvāso gantabbo, yatthassu bhikkhū nānāsaṁvāsakā, aññatra saṅghena aññatra antarāyā. na, bhikkhave, tadahuposathe sabhikkhukā āvāsā sabhikkhuko anāvāso gantabbo, yatthassu bhikkhū nānāsaṁvāsakā, aññatra saṅghena aññatra antarāyā. na, bhikkhave, tadahuposathe sabhikkhukā āvāsā sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra saṅghena aññatra antarāyā.

na, bhikkhave, tadahuposathe sabhikkhukā anāvāsā sabhikkhuko āvāso gantabbo, yatthassu bhikkhū nānāsaṁvāsakā, aññatra saṅghena aññatra antarāyā. na, bhikkhave, tadahuposathe sabhikkhukā anāvāsā sabhikkhuko anāvāso gantabbo, yatthassu bhikkhū nānāsaṁvāsakā, aññatra saṅghena aññatra antarāyā. na, bhikkhave, tadahuposathe sabhikkhukā anāvāsā sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra saṅghena aññatra antarāyā.

na, bhikkhave, tadahuposathe sabhikkhukā āvāsā vā anāvāsā vā sabhikkhuko āvāso gantabbo, yatthassu bhikkhū nānāsaṁvāsakā, aññatra saṅghena aññatra antarāyā. na, bhikkhave, tadahuposathe sabhikkhukā āvāsā vā anāvāsā vā sabhikkhuko anāvāso gantabbo, yatthassu bhikkhū nānāsaṁvāsakā, aññatra saṅghena aññatra antarāyā. na, bhikkhave, tadahuposathe sabhikkhukā āvāsā vā anāvāsā vā sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra saṅghena aññatra antarāyā.

nagantabbavāro niṭṭhito.

104. gantabbavāro

182. gantabbo, bhikkhave, tadahuposathe sabhikkhukā āvāsā sabhikkhuko āvāso, yatthassu bhikkhū samānasaṁvāsakā, yaṁ jaññā -- “sakkomi ajjeva gantu” nti. gantabbo, bhikkhave, tadahuposathe sabhikkhukā āvāsā sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā -- “sakkomi ajjeva gantu” nti.

gantabbo, bhikkhave, tadahuposathe sabhikkhukā anāvāsā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā -- “sakkomi ajjeva gantu” nti.

gantabbo, bhikkhave, tadahuposathe sabhikkhukā āvāsā vā anāvāsā vā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā -- “sakkomi ajjeva gantu” nti.

gantabbavāro niṭṭhito.

105. vajjanīyapuggalasandassanā

183. na, bhikkhave, bhikkhuniyā nisinnaparisāya pātimokkhaṁ uddisitabbaṁ. yo uddiseyya, āpatti dukkaṭassa. na sikkhamānāya ...pe0 ... na sāmaṇerassa ...pe0 ... na sāmaṇeriyā ...pe0 ... na sikkhāpaccakkhātakassa ...pe0 ... na antimavatthuṁ ajjhāpannakassa nisinnaparisāya pātimokkhaṁ uddisitabbaṁ. yo uddiseyya, āpatti dukkaṭassa.

na āpattiyā adassane ukkhittakassa nisinnaparisāya pātimokkhaṁ uddisitabbaṁ. yo uddiseyya, yathādhammo kāretabbo. na āpattiyā appaṭikamme ukkhittakassa nisinnaparisāya ...pe0 ... na pāpikāya diṭṭhiyā appaṭinissagge ukkhittakassa nisinnaparisāya pātimokkhaṁ uddisitabbaṁ. yo uddiseyya, yathādhammo kāretabbo.

na paṇḍakassa nisinnaparisāya pātimokkhaṁ uddisitabbaṁ. yo uddiseyya, āpatti dukkaṭassa. na theyyasaṁvāsakassa ...pe0 ... na titthiyapakkantakassa ...pe0 ... na tiracchānagatassa ...pe0 ... na mātughātakassa ...pe0 ... na pitughātakassa ...pe0 ... na arahantaghātakassa ...pe0 ... na bhikkhunidūsakassa ...pe0 ... na saṅghabhedakassa ...pe0 ... na lohituppādakassa ...pe0 ... na ubhatobyañjanakassa nisinnaparisāya pātimokkhaṁ uddisitabbaṁ. yo uddiseyya, āpatti dukkaṭassa.

na, bhikkhave, pārivāsikapārisuddhidānena uposatho kātabbo, aññatra avuṭṭhitāya parisāya. na ca, bhikkhave, anuposathe uposatho kātabbo, aññatra saṅghasāmaggiyāti.

vajjanīyapuggalasandassanā niṭṭhitā.

tatiyabhāṇavāro niṭṭhito.

uposathakkhandhako dutiyo.

106. tassuddānaṁ

titthiyā bimbisāro ca, sannipatituṁ tuṇhikā.

dhammaṁ raho pātimokkhaṁ, devasikaṁ tadā sakiṁ..

yathāparisā samaggaṁ, sāmaggī maddakucchi ca.

sīmā mahatī nadiyā, anu dve khuddakāni ca..

navā rājagahe ceva, sīmā avippavāsanā.

sammanne {sammane (ka0)} paṭhamaṁ sīmaṁ, pacchā sīmaṁ samūhane..

asammatā gāmasīmā, nadiyā samudde sare.

udakukkhepo bhindanti, tathevajjhottharanti ca..

kati kammāni uddeso, savarā asatīpi ca.

dhammaṁ vinayaṁ tajjenti, puna vinayatajjanā..

codanā kate okāse, adhammappaṭikkosanā.

catupañcaparā āvi, sañcicca cepi vāyame..

sagahaṭṭhā anajjhiṭṭhā, codanamhi na jānati.

sambahulā na jānanti, sajjukaṁ na ca gacchare..

katimī kīvatikā dūre, ārocetuñca nassari.

uklāpaṁ āsanaṁ dīpo, disā añño bahussuto..

sajjukaṁ {sajjuvassaruposatho (ka0)} vassuposatho, suddhikammañca ñātakā.

gaggo catutayo dveko, āpattisabhāgā sari..

sabbo saṅgho vematiko, na jānanti bahussuto.

bahū samasamā thokā, parisā avuṭṭhitāya ca..

ekaccā vuṭṭhitā sabbā, jānanti ca vematikā.

kappatevāti kukkuccā, jānaṁ passaṁ suṇanti ca..

āvāsikena āgantu, cātupannaraso puna.

pāṭipado pannaraso, liṅgasaṁvāsakā ubho..

pārivāsānuposatho, aññatra saṅghasāmaggiyā.

ete vibhattā uddānā, vatthuvibhūtakāraṇāti..

imasmiṁ khandhake vatthūni chaasīti.

uposathakkhandhako niṭṭhito.

3. vassūpanāyikakkhandhako

107. vassūpanāyikānujānanā

184. tena samayena buddho bhagavā rājagahe viharati veḷuvane kalandakanivāpe. tena kho pana samayena bhagavatā bhikkhūnaṁ vassāvāso apaññatto hoti. teidha bhikkhū hemantampi gimhampi vassampi cārikaṁ caranti. manussā ujjhāyanti khiyyanti vipācenti -- “kathañhi nāma samaṇā sakyaputtiyā hemantampi gimhampi vassampi cārikaṁ carissanti, haritāni tiṇāni sammaddantā, ekindriyaṁ jīvaṁ viheṭhentā, bahū khuddake pāṇe saṅghātaṁ āpādentā. ime hi nāma aññatitthiyā durakkhātadhammā vassāvāsaṁ allīyissanti saṅkasāyissanti. ime hi nāma sakuntakā rukkhaggesu kulāvakāni karitvā vassāvāsaṁ allīyissanti saṅkasāyissanti {saṅkāsayissanti (sī0 syā0)}. ime pana samaṇā sakyaputtiyā hemantampi gimhampi vassampi cārikaṁ caranti, haritāni tiṇāni sammaddantā, ekindriyaṁ jīvaṁ viheṭhentā, bahū khuddake pāṇe saṅghātaṁ āpādentā” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, vassaṁ upagantu” nti. atha kho bhikkhūnaṁ etadahosi -- “kadā nu kho vassaṁ upagantabban”-ti? bhagavato etamatthaṁ ārocesuṁ. anujānāmi, bhikkhave, vassāne vassaṁ upagantunti.

atha kho bhikkhūnaṁ etadahosi -- “kati nu kho vassūpanāyikā” ti? bhagavato etamatthaṁ

ārocesuṁ. dvemā, bhikkhave, vassūpanāyikā -- purimikā, pacchimikā. aparajjugatāya āsāḷhiyā purimikā upagantabbā, māsagatāya āsāḷhiyā pacchimikā upagantabbā -- imā kho, bhikkhave, dve vassūpanāyikāti.

vassūpanāyikānujānanā niṭṭhitā.

108. vassāne cārikāpaṭikkhepādi

185. tena kho pana samayena chabbaggiyā bhikkhū vassaṁ upagantvā antarāvassaṁ cārikaṁ caranti. manussā tatheva ujjhāyanti khiyyanti vipācenti -- “kathañhi nāma samaṇā sakyaputtiyā hemantampi gimhampi vassampi cārikaṁ carissanti, haritāni tiṇāni sammaddantā, ekindriyaṁ jīvaṁ viheṭhentā, bahū khuddake pāṇe saṅghātaṁ āpādentā. ime hi nāma aññatitthiyā durakkhātadhammā vassāvāsaṁ allīyissanti saṅkasāyissanti. ime hi nāma sakuntakā rukkhaggesu kulāvakāni karitvā vassāvāsaṁ allīyissanti saṅkasāyissanti. ime pana samaṇā sakyaputtiyā hemantampi gimhampi vassampi cārikaṁ caranti, haritāni tiṇāni sammaddantā, ekindriyaṁ jīvaṁ viheṭhentā, bahū khuddake pāṇe saṅghātaṁ āpādentā” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū vassaṁ upagantvā antarāvassaṁ cārikaṁ carissantī” ti? atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “na, bhikkhave, vassaṁ upagantvā purimaṁ vā temāsaṁ pacchimaṁ vā temāsaṁ avasitvā cārikā pakkamitabbā. yo pakkameyya, āpatti dukkaṭassā” ti.

186. tena kho pana samayena chabbaggiyā bhikkhū na icchanti vassaṁ upagantuṁ. bhagavato etamatthaṁ ārocesuṁ. na, bhikkhave, vassaṁ na upagantabbaṁ. yo na upagaccheyya, āpatti dukkaṭassāti.

tena kho pana samayena chabbaggiyā bhikkhū tadahu vassūpanāyikāya vassaṁ anupagantukāmā sañcicca āvāsaṁ atikkamanti. bhagavato etamatthaṁ ārocesuṁ. na, bhikkhave, tadahu vassūpanāyikāya vassaṁ anupagantukāmena sañcicca āvāso atikkamitabbo. yo atikkameyya, āpatti dukkaṭassāti.

tena kho pana samayena rājā māgadho seniyo bimbisāro vassaṁ ukkaḍḍhitukāmo

bhikkhūnaṁ santike dūtaṁ pāhesi -- yadi panāyyā āgame juṇhe vassaṁ upagaccheyyunti. bhagavato etamatthaṁ ārocesuṁ. anujānāmi, bhikkhave, rājūnaṁ anuvattitunti.

vassāne cārikāpaṭikkhepādi niṭṭhitā.

109. sattāhakaraṇīyānujānanā

187. atha kho bhagavā rājagahe yathābhirantaṁ viharitvā yena sāvatthi tena cārikaṁ pakkāmi. anupubbena cārikaṁ caramāno yena sāvatthi tadavasari. tatra sudaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena kosalesu janapade udenena upāsakena saṅghaṁ uddissa vihāro kārāpito hoti. so bhikkhūnaṁ santike dūtaṁ pāhesi -- “āgacchantu bhadantā, icchāmi dānañca dātuṁ, dhammañca sotuṁ, bhikkhū ca passitu” nti. bhikkhū evamāhaṁsu -- “bhagavatā, āvuso, paññattaṁ `na vassaṁ upagantvā purimaṁ vā temāsaṁ pacchimaṁ vā temāsaṁ avasitvā cārikā pakkamitabbā'ti. āgametu udeno upāsako, yāva bhikkhū vassaṁ vasanti. vassaṁvuṭṭhā āgamissanti. sace panassa accāyikaṁ karaṇīyaṁ, tattheva āvāsikānaṁ bhikkhūnaṁ santike vihāraṁ patiṭṭhāpetū” ti. udeno upāsako ujjhāyati khiyyati vipāceti -- “kathañhi nāma bhadantā mayā pahite na āgacchissanti. ahañhi dāyako kārako saṅghupaṭṭhāko” ti. assosuṁ kho bhikkhū udenassa upāsakassa ujjhāyantassa khiyyantassa vipācentassa. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, sattannaṁ sattāhakaraṇīyena pahite gantuṁ, na tveva appahite. bhikkhussa, bhikkhuniyā, sikkhamānāya, sāmaṇerassa, sāmaṇeriyā, upāsakassa, upāsikāya -- anujānāmi, bhikkhave, imesaṁ sattannaṁ sattāhakaraṇīyena pahite gantuṁ, na tveva appahite. sattāhaṁ sannivatto kātabbo”.

188. idha pana, bhikkhave, upāsakena saṅghaṁ uddissa vihāro kārāpito hoti. so ce bhikkhūnaṁ santike dūtaṁ pahiṇeyya -- “āgacchantu bhadantā, icchāmi dānañca dātuṁ, dhammañca sotuṁ, bhikkhū ca passitu” nti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabbo.

idha pana, bhikkhave, upāsakena saṅghaṁ uddissa aḍḍhayogo kārāpito hoti ...pe0 ... pāsādo kārāpito hoti ... hammiyaṁ kārāpitaṁ hoti ... guhā kārāpitā hoti ... pariveṇaṁ kārāpitaṁ hoti ... koṭṭhako kārāpito hoti ... upaṭṭhānasālā kārāpitā hoti ... aggisālā kārāpitā hoti ... kappiyakuṭi kārāpitā hoti ... vaccakuṭi kārāpitā hoti ... caṅkamo kārāpito hoti ... caṅkamanasālā kārāpitā hoti ... udapāno kārāpito hoti ... udapānasālā kārāpitā hoti ... jantāgharaṁ kārāpitaṁ hoti ... jantāgharasālā kārāpitā hoti ... pokkharaṇī kārāpitā hoti ... maṇḍapo kārāpito hoti ... ārāmo kārāpito hoti ... ārāmavatthu kārāpitaṁ hoti. so ce bhikkhūnaṁ santike dūtaṁ pahiṇeyya -- “āgacchantu bhadantā, icchāmi dānañca dātuṁ, dhammañca sotuṁ, bhikkhū ca passitu” nti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabbo.

idha pana, bhikkhave, upāsakena sambahule bhikkhū uddissa ...pe0 ... ekaṁ bhikkhuṁ uddissa vihāro kārāpito hoti ... aḍḍhayogo kārāpito hoti ... pāsādo kārāpito hoti ... hammiyaṁ kārāpitaṁ hoti ... guhā kārāpitā hoti ... pariveṇaṁ kārāpitaṁ hoti ... koṭṭhako kārāpito hoti ... upaṭṭhānasālā kārāpitā hoti ... aggisālā kārāpitā hoti ... kappiyakuṭi kārāpitā hoti ... vaccakuṭi kārāpitā hoti ... caṅkamo kārāpito hoti ... caṅkamanasālā kārāpitā hoti ... udapāno kārāpito hoti ... udapānasālā kārāpitā hoti ... jantāgharaṁ kārāpitaṁ hoti ... jantāgharasālā kārāpitā hoti ... pokkharaṇī kārāpitā hoti ... maṇḍapo kārāpito hoti ... ārāmo kārāpito hoti ... ārāmavatthu kārāpitaṁ hoti. so ce bhikkhūnaṁ santike dūtaṁ pahiṇeyya -- “āgacchantu bhadantā, icchāmi dānañca dātuṁ, dhammañca sotuṁ, bhikkhū ca passitu” nti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabbo.

idha pana, bhikkhave, upāsakena bhikkhunisaṅghaṁ uddissa ...pe0 ... sambahulā bhikkhuniyo uddissa ...pe0 ... ekaṁ bhikkhuniṁ uddissa ...pe0 ... sambahulā sikkhamānāyo uddissa ...pe0 ... ekaṁ sikkhamānaṁ uddissa ...pe0 ... sambahule sāmaṇere uddissa ...pe0 ... ekaṁ sāmaṇeraṁ uddissa ...pe0 ... sambahulā sāmaṇeriyo uddissa ...pe0 ... ekaṁ sāmaṇeriṁ uddissa vihāro kārāpito hoti ...pe0 ... aḍḍhayogo kārāpito hoti ... pāsādo kārāpito hoti ... hammiyaṁ kārāpitaṁ hoti ... guhā kārāpitā hoti ... pariveṇaṁ kārāpitaṁ hoti ... koṭṭhako kārāpito hoti ... upaṭṭhānasālā kārāpitā hoti ... aggisālā kārāpitā hoti ... kappiyakuṭi kārāpitā hoti ... caṅkamo kārāpito hoti ... caṅkamanasālā kārāpitā hoti ... udapāno kārāpito hoti ... udapānasālā kārāpitā hoti ... pokkharaṇī kārāpitā hoti ... maṇḍapo kārāpito hoti ... ārāmo kārāpito hoti ... ārāmavatthu kārāpitaṁ hoti. so ce bhikkhūnaṁ santike dūtaṁ pahiṇeyya -- “āgacchantu bhadantā, icchāmi dānañca dātuṁ, dhammañca sotuṁ, bhikkhū ca passitu” nti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabbo.

189. idha pana, bhikkhave, upāsakena attano atthāya nivesanaṁ kārāpitaṁ hoti ...pe0 ... sayanigharaṁ kārāpitaṁ hoti ... udosito kārāpito hoti ... aṭṭo kārāpito hoti ... māḷo kārāpito hoti ... āpaṇo kārāpito hoti ... āpaṇasālā kārāpitā hoti ... pāsādo kārāpito hoti ... hammiyaṁ kārāpitaṁ hoti ... guhā kārāpitā hoti ... pariveṇaṁ kārāpitaṁ hoti ... koṭṭhako kārāpito hoti ... upaṭṭhānasālā kārāpitā hoti ... aggisālā kārāpitā hoti ... rasavatī kārāpitā hoti ... caṅkamo kārāpito hoti ... caṅkamanasālā kārāpitā hoti ... udapāno kārāpito hoti ... udapānasālā kārāpitā hoti ... pokkharaṇī kārāpitā hoti ... maṇḍapo kārāpito hoti ... ārāmo kārāpito hoti ... ārāmavatthu kārāpitaṁ hoti ... puttassa vā vāreyyaṁ hoti ... dhītuyā vā vāreyyaṁ hoti ... gilāno vā hoti ... abhiññātaṁ vā suttantaṁ bhaṇati. so ce bhikkhūnaṁ santike dūtaṁ pahiṇeyya -- `āgacchantu bhadantā, imaṁ suttantaṁ pariyāpuṇissanti, purāyaṁ suttanto na palujjatī'ti. aññataraṁ vā panassa kiccaṁ hoti -- karaṇīyaṁ vā, so ce bhikkhūnaṁ santike dūtaṁ pahiṇeyya -- “āgacchantu bhadantā, icchāmi dānañca dātuṁ, dhammañca sotuṁ, bhikkhū ca passitu” nti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabbo.

190. idha pana, bhikkhave, upāsikāya saṅghaṁ uddissa vihāro kārāpito hoti. sā ce bhikkhūnaṁ santike dūtaṁ pahiṇeyya -- “āgacchantu ayyā, icchāmi dānañca dātuṁ, dhammañca sotuṁ, bhikkhū ca passitu” nti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabbo.

idha pana, bhikkhave, upāsikāya saṅghaṁ uddissa aḍḍhayogo kārāpito hoti ...pe0 ... pāsādo kārāpito hoti ... hammiyaṁ kārāpitaṁ hoti ... guhā kārāpitā hoti ... pariveṇaṁ kārāpitaṁ hoti ... koṭṭhako kārāpito hoti ... upaṭṭhānasālā kārāpitā hoti ... aggisālā kārāpitā hoti ... kappiyakuṭi kārāpitā hoti ... vaccakuṭi kārāpitā hoti ... caṅkamo kārāpito hoti ... caṅkamanasālā kārāpitā hoti ... udapāno kārāpito hoti ... udapānasālā kārāpitā hoti ... jantāgharaṁ kārāpitaṁ hoti ... jantāgharasālā kārāpitā hoti ... pokkharaṇī kārāpitā hoti ... maṇḍapo kārāpito hoti ... ārāmo kārāpito hoti ... ārāmavatthu kārāpitaṁ hoti. sā ce bhikkhūnaṁ santike dūtaṁ pahiṇeyya -- “āgacchantu ayyā, icchāmi dānañca dātuṁ, dhammañca sotuṁ, bhikkhū ca passitu” nti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabbo.

idha pana, bhikkhave, upāsikāya sambahule bhikkhū uddissa ...pe0 ... ekaṁ bhikkhuṁ uddissa ...pe0 ... bhikkhunisaṅghaṁ uddissa ...pe0 ... sambahulā bhikkhuniyo uddissa ...pe0 ... ekaṁ bhikkhuniṁ uddissa ...pe0 ... sambahulā sikkhamānāyo uddissa ...pe0 ... ekaṁ sikkhamānaṁ uddissa ...pe0 ... sambahule sāmaṇere uddissa ...pe0 ... ekaṁ sāmaṇeraṁ uddissa ...pe0 ... sambahulā sāmaṇeriyo uddissa ...pe0 ... ekaṁ sāmaṇeriṁ uddissa ...pe0 ....

191. idha pana, bhikkhave, upāsikāya attano atthāya nivesanaṁ kārāpitaṁ hoti ...pe0 ... sayanigharaṁ kārāpitaṁ hoti ... udosito kārāpito hoti ... aṭṭo kārāpito hoti ... māḷo kārāpito hoti ... āpaṇo kārāpito hoti ... āpaṇasālā kārāpitā hoti ... pāsādo kārāpito hoti ... hammiyaṁ kārāpitaṁ hoti ... guhā kārāpitā hoti ... pariveṇaṁ kārāpitaṁ hoti ... koṭṭhako kārāpito hoti ... upaṭṭhānasālā kārāpitā hoti ... aggisālā kārāpitā hoti ... rasavatī kārāpitā hoti ... caṅkamo kārāpito hoti ... caṅkamanasālā kārāpitā hoti ... udapāno kārāpito hoti ... udapānasālā kārāpitā hoti ... pokkharaṇī kārāpitā hoti ... maṇḍapo kārāpito hoti ... ārāmo kārāpito hoti ... ārāmavatthu kārāpitaṁ hoti ... puttassa vā vāreyyaṁ hoti ... dhītuyā vā vāreyyaṁ hoti ... gilānā vā hoti ... abhiññātaṁ vā suttantaṁ bhaṇati. sā ce bhikkhūnaṁ santike dūtaṁ pahiṇeyya -- “āgacchantu ayyā, imaṁ suttantaṁ pariyāpuṇissanti, purāyaṁ suttanto palujjatī” ti. aññataraṁ vā panassā kiccaṁ hoti karaṇīyaṁ vā, sā ce bhikkhūnaṁ santike dūtaṁ pahiṇeyya -- “āgacchantu ayyā, icchāmi dānañca dātuṁ, dhammañca sotuṁ, bhikkhū ca passitu” nti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabbo.

192. idha pana, bhikkhave, bhikkhunā saṅghaṁ uddissa ...pe0 ... bhikkhuniyā saṅghaṁ uddissa ... sikkhamānāya saṅghaṁ uddissa ... sāmaṇerena saṅghaṁ uddissa ... sāmaṇeriyā saṅghaṁ uddissa ... sambahule bhikkhū uddissa ... ekaṁ bhikkhuṁ uddissa ... bhikkhunisaṅghaṁ uddissa ... sambahulā bhikkhuniyo uddissa ... ekaṁ bhikkhuniṁ uddissa ... sambahulā sikkhamānāyo uddissa ... ekaṁ sikkhamānaṁ uddissa ... sambahule sāmaṇere uddissa ... ekaṁ sāmaṇeraṁ uddissa ... sambahulā sāmaṇeriyo uddissa ... ekaṁ sāmaṇeriṁ uddissa ... attano atthāya vihāro kārāpito hoti ...pe0 ... aḍḍhayogo kārāpito hoti ... pāsādo kārāpito hoti ... hammiyaṁ kārāpitaṁ hoti ... guhā kārāpitā hoti ... pariveṇaṁ kārāpitaṁ hoti ... koṭṭhako kārāpito hoti ... upaṭṭhānasālā kārāpitā hoti ... aggisālā kārāpitā hoti ... kappiyakuṭi kārāpitā hoti ... caṅkamo kārāpito hoti ... caṅkamanasālā kārāpitā hoti ... udapāno kārāpito hoti ... udapānasālā kārāpitā hoti ... pokkharaṇī kārāpitā hoti ... maṇḍapo kārāpito hoti ... ārāmo kārāpito hoti ... ārāmavatthu kārāpitaṁ hoti. sā ce bhikkhūnaṁ santike dūtaṁ pahiṇeyya ... “āgacchantu ayyā, icchāmi dānañca dātuṁ, dhammañca sotuṁ, bhikkhū ca passitu” nti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabboti.

sattāhakaraṇīyānujānatā niṭṭhitā.

110. pañcannaṁ appahitepi anujānanā

193. tena kho pana samayena aññataro bhikkhu gilāno hoti. so bhikkhūnaṁ santike dūtaṁ pāhesi -- “ahañhi gilāno, āgacchantu bhikkhū, icchāmi bhikkhūnaṁ āgatan”-ti. bhagavato etamatthaṁ ārocesuṁ. anujānāmi, bhikkhave, pañcannaṁ sattāhakaraṇīyena appahitepi gantuṁ, pageva pahite. bhikkhussa, bhikkhuniyā, sikkhamānāya, sāmaṇerassa, sāmaṇeriyā -- anujānāmi, bhikkhave, imesaṁ pañcannaṁ sattāhakaraṇīyena appahitepi gantuṁ, pageva pahite. sattāhaṁ sannivatto kātabbo.

idha pana, bhikkhave, bhikkhu gilāno hoti. so ce bhikkhūnaṁ santike dūtaṁ pahiṇeyya -- “ahañhi gilāno, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “gilānabhattaṁ vā pariyesissāmi, gilānupaṭṭhākabhattaṁ vā pariyesissāmi, gilānabhesajjaṁ vā pariyesissāmi, pucchissāmi vā, upaṭṭhahissāmi vā” ti. sattāhaṁ sannivatto kātabbo.

idha pana, bhikkhave, bhikkhussa anabhirati uppannā hoti. so ce bhikkhūnaṁ santike dūtaṁ pahiṇeyya -- “anabhirati me uppannā, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “anabhirataṁ vūpakāsessāmi vā, vūpakāsāpessāmi vā, dhammakathaṁ vāssa karissāmī” ti. sattāhaṁ sannivatto kātabbo.

idha pana, bhikkhave, bhikkhussa kukkuccaṁ uppannaṁ hoti. so ce bhikkhūnaṁ santike dūtaṁ pahiṇeyya -- “kukkuccaṁ me uppannaṁ, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “kukkuccaṁ vinodessāmi vā, vinodāpessāmi vā, dhammakathaṁ vāssa karissāmī” ti. sattāhaṁ sannivatto kātabbo.

idha pana, bhikkhave, bhikkhussa diṭṭhigataṁ uppannaṁ hoti. so ce bhikkhūnaṁ santike dūtaṁ pahiṇeyya -- “diṭṭhigataṁ me uppannaṁ, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “diṭṭhigataṁ vivecessāmi vā, vivecāpessāmi vā, dhammakathaṁ vāssa karissāmī” ti. sattāhaṁ sannivatto kātabbo.

idha pana, bhikkhave, bhikkhu garudhammaṁ ajjhāpanno hoti parivāsāraho. so ce bhikkhūnaṁ santike dūtaṁ pahiṇeyya -- “ahañhi garudhammaṁ ajjhāpanno parivāsāraho, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “parivāsadānaṁ ussukkaṁ karissāmi vā, anussāvessāmi vā, gaṇapūrako vā bhavissāmī” ti. sattāhaṁ sannivatto kātabbo.

idha pana, bhikkhave, bhikkhu mūlāya paṭikassanāraho hoti. so ce bhikkhūnaṁ santike dūtaṁ pahiṇeyya -- “ahañhi mūlāya paṭikassanāraho, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “mūlāya paṭikassanaṁ ussukkaṁ karissāmi vā, anussāvessāmi vā, gaṇapūrako vā bhavissāmī” ti. sattāhaṁ sannivatto kātabbo.

idha pana, bhikkhave, bhikkhu mānattāraho hoti. so ce bhikkhūnaṁ santike dūtaṁ pahiṇeyya -- “ahañhi mānattāraho, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “mānattadānaṁ ussukkaṁ karissāmi vā, anussāvessāmi vā, gaṇapūrako vā bhavissāmī” ti. sattāhaṁ sannivatto kātabbo.

idha pana, bhikkhave, bhikkhu abbhānāraho hoti. so ce bhikkhūnaṁ santike dūtaṁ pahiṇeyya -- “ahañhi abbhānāraho, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “abbhānaṁ ussukkaṁ karissāmi vā, anussāvessāmi vā, gaṇapūrako vā bhavissāmī” ti. sattāhaṁ sannivatto kātabbo.

idha pana, bhikkhave, bhikkhussa saṅgho kammaṁ kattukāmo hoti tajjanīyaṁ vā, niyassaṁ vā, pabbājanīyaṁ vā, paṭisāraṇīyaṁ vā, ukkhepanīyaṁ vā. so ce bhikkhūnaṁ santike dūtaṁ pahiṇeyya -- “saṅgho me kammaṁ kattukāmo, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “kinti nu kho saṅgho kammaṁ na kareyya, lahukāya vā pariṇāmeyyā” ti. sattāhaṁ sannivatto kātabbo.

kataṁ vā panassa hoti saṅghena kammaṁ tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā. so ce bhikkhūnaṁ santike dūtaṁ pahiṇeyya “saṅgho me kammaṁ akāsi, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “kinti nu kho sammā vatteyya, lomaṁ pāteyya, netthāraṁ vatteyya, saṅgho taṁ kammaṁ paṭippassambheyyā” ti. sattāhaṁ sannivatto kātabbo.

194. idha pana, bhikkhave, bhikkhunī gilānā hoti. sā ce bhikkhūnaṁ santike dūtaṁ pahiṇeyya -- “ahañhi gilānā, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “gilānabhattaṁ vā pariyesissāmi, gilānupaṭṭhākabhattaṁ vā pariyesissāmi, gilānabhesajjaṁ vā pariyesissāmi, pucchissāmi vā, upaṭṭhahissāmi vā” ti. sattāhaṁ sannivatto kātabbo.

idha pana, bhikkhave, bhikkhuniyā anabhirati uppannā hoti. sā ce bhikkhūnaṁ santike dūtaṁ pahiṇeyya -- “anabhirati me uppannā, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “anabhirataṁ vūpakāsessāmi vā, vūpakāsāpessāmi vā, dhammakathaṁ vāssā karissāmī” ti. sattāhaṁ sannivatto kātabbo.

idha pana, bhikkhave, bhikkhuniyā kukkuccaṁ uppannaṁ hoti. sā ce bhikkhūnaṁ santike dūtaṁ pahiṇeyya -- “kukkuccaṁ me uppannaṁ, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “kukkuccaṁ vinodessāmi vā, vinodāpessāmi vā, dhammakathaṁ vāssā karissāmī” ti. sattāhaṁ sannivatto kātabbo.

idha pana, bhikkhave, bhikkhuniyā diṭṭhigataṁ uppannaṁ hoti. sā ce bhikkhūnaṁ santike dūtaṁ pahiṇeyya -- “diṭṭhigataṁ me uppannaṁ, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “diṭṭhigataṁ vivecessāmi vā, vivecāpessāmi vā, dhammakathaṁ vāssā karissāmī” ti. sattāhaṁ sannivatto kātabbo.

idha pana, bhikkhave, bhikkhunī garudhammaṁ ajjhāpannā hoti mānattārahā. sā ce bhikkhūnaṁ santike dūtaṁ pahiṇeyya -- “ahañhi garudhammaṁ ajjhāpannā mānattārahā, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “mānattadānaṁ ussukkaṁ karissāmī” ti. sattāhaṁ sannivatto kātabbo.

idha pana, bhikkhave, bhikkhunī mūlāya paṭikassanārahā hoti. sā ce bhikkhūnaṁ santike dūtaṁ pahiṇeyya -- “ahañhi mūlāya paṭikassanārahā, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “mūlāya paṭikassanaṁ ussukkaṁ karissāmī” ti. sattāhaṁ sannivatto kātabbo.

idha pana, bhikkhave, bhikkhunī abbhānārahā hoti. sā ce bhikkhūnaṁ santike dūtaṁ pahiṇeyya -- “ahañhi abbhānārahā, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “abbhānaṁ ussukkaṁ karissāmī” ti. sattāhaṁ sannivatto kātabbo.

idha pana, bhikkhave, bhikkhuniyā saṅgho kammaṁ kattukāmo hoti -- tajjanīyaṁ vā, niyassaṁ vā, pabbājanīyaṁ vā, paṭisāraṇīyaṁ vā, ukkhepanīyaṁ vā. sā ce bhikkhūnaṁ santike dūtaṁ pahiṇeyya -- “saṅgho me kammaṁ kattukāmo, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “kinti nu kho saṅgho kammaṁ na kareyya, lahukāya vā pariṇāmeyyā” ti. sattāhaṁ sannivatto kātabbo.

kataṁ vā panassā hoti saṅghena kammaṁ -- tajjanīyaṁ vā, niyassaṁ vā, pabbājanīyaṁ vā, paṭisāraṇīyaṁ vā, ukkhepanīyaṁ vā. sā ce bhikkhūnaṁ santike dūtaṁ pahiṇeyya -- “saṅgho me kammaṁ akāsi, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “kinti nu kho sammā vatteyya, lomaṁ pāteyya, netthāraṁ vatteyya, saṅgho taṁ kammaṁ paṭippassambheyyā” ti. sattāhaṁ sannivatto kātabbo.

195. idha pana, bhikkhave, sikkhamānā gilānā hoti. sā ce bhikkhūnaṁ santike dūtaṁ pahiṇeyya -- “ahañhi gilānā, āgacchantu ayyā, icchāmi ayyānaṁ āgatan”-ti -- gantabbaṁ, bhikkhave, sattāhakaraṇīyena, appahitepi, pageva pahite -- “gilānabhattaṁ vā pariyesissāmi, gilānupaṭṭhākabhattaṁ vā pariyesissāmi, gilānabhesajjaṁ vā pariyesissāmi, pucchissāmi vā, upaṭṭhahissāmi vā” ti. sattāhaṁ sannivatto kātabbo.

idha pana, bhikkhave, sikkhamānāya anabhirati uppannā hoti ...pe0 ... sikkhamānāya kukkuccaṁ uppannaṁ hoti ... sikkhamānāya diṭṭhigataṁ uppannaṁ hoti ... sikkhamānāya sikkhā kupitā hoti. sā ce bhikkhūnaṁ santike dūtaṁ pahiṇeyya -- “sikkhā me kupitā, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “sikkhāsamādānaṁ ussukkaṁ karissāmī” ti. sattāhaṁ sannivatto kātabbo.

idha pana, bhikkhave, sikkhamānā upasampajjitukāmā hoti. sā ce bhikkhūnaṁ santike dūtaṁ pahiṇeyya -- “ahañhi upasampajjitukāmā, āgacchantu ayyā, icchāmi ayyānaṁ āgatan”-ti gantabbaṁ, bhikkhave, sattāhakaraṇīyena, appahitepi, pageva pahite -- upasampadaṁ ussukkaṁ karissāmi vā, anussāvessāmi vā, gaṇapūrako vā bhavissāmīti. sattāhaṁ sannivatto kātabbo.

196. idha pana, bhikkhave, sāmaṇero gilāno hoti. so ce bhikkhūnaṁ santike dūtaṁ pahiṇeyya -- “ahañhi gilāno, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “gilānabhattaṁ vā pariyesissāmi, gilānupaṭṭhākabhattaṁ vā pariyesissāmi, gilānabhesajjaṁ vā pariyesissāmi, pucchissāmi vā, upaṭṭhahissāmi vā” ti. sattāhaṁ sannivatto kātabbo.

idha pana, bhikkhave, sāmaṇerassa anabhirati uppannā hoti ...pe0 ... sāmaṇerassa kukkuccaṁ uppannaṁ hoti ... sāmaṇerassa diṭṭhigataṁ uppannaṁ hoti ... sāmaṇero vassaṁ pucchitukāmo hoti. so ce bhikkhūnaṁ santike dūtaṁ pahiṇeyya -- “ahañhi vassaṁ pucchitukāmo, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “pucchissāmi vā, ācikkhissāmi vā” ti. sattāhaṁ sannivatto kātabbo.

idha pana, bhikkhave, sāmaṇero upasampajjitukāmo hoti. so ce bhikkhūnaṁ santike dūtaṁ pahiṇeyya -- “ahañhi upasampajjitukāmo, āgacchantu bhikkhū, icchāmi bhikkhūnaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “upasampadaṁ ussukkaṁ karissāmi vā, anussāvessāmi vā, gaṇapūrako vā bhavissāmī” ti. sattāhaṁ sannivatto kātabbo.

197. idha pana, bhikkhave, sāmaṇerī gilānā hoti. sā ce bhikkhūnaṁ santike dūtaṁ pahiṇeyya -- “ahañhi gilānā, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “gilānabhattaṁ vā pariyesissāmi, gilānupaṭṭhākabhattaṁ vā pariyesissāmi, gilānabhesajjaṁ vā pariyesissāmi, pucchissāmi vā, upaṭṭhahissāmi vā” ti. sattāhaṁ sannivatto kātabbo.

idha pana, bhikkhave, sāmaṇeriyā anabhirati uppannā hoti ...pe0 ... sāmaṇeriyā kukkuccaṁ uppannaṁ hoti ... sāmaṇeriyā diṭṭhigataṁ uppannaṁ hoti ... sāmaṇerī vassaṁ pucchitukāmā hoti. sā ce bhikkhūnaṁ santike dūtaṁ pahiṇeyya -- “ahañhi vassaṁ pucchitukāmā, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “pucchissāmi vā, ācikkhissāmi vā” ti. sattāhaṁ sannivatto kātabbo.

idha pana, bhikkhave, sāmaṇerī sikkhaṁ samādiyitukāmā hoti. sā ce bhikkhūnaṁ santike dūtaṁ pahiṇeyya -- “ahañhi sikkhaṁ samādiyitukāmā, āgacchantu ayyā, icchāmi ayyānaṁ āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “sikkhāsamādānaṁ ussukkaṁ karissāmī” ti. sattāhaṁ sannivatto kātabboti.

pañcannaṁ appahitepi anujānanā niṭṭhitā.

111. sattannaṁ appahitepi anujānanā

198. tena kho pana samayena aññatarassa bhikkhuno mātā gilānā hoti. sā puttassa santike dūtaṁ pāhesi -- “ahañhi gilānā, āgacchatu me putto, icchāmi puttassa āgatan”-ti. atha kho tassa bhikkhuno etadahosi -- “bhagavatā paññattaṁ sattannaṁ sattāhakaraṇīyena pahite gantuṁ, na tveva appahite; pañcannaṁ sattāhakaraṇīyena appahitepi gantuṁ, pageva pahiteti. ayañca me mātā gilānā, sā ca anupāsikā, kathaṁ nu kho mayā paṭipajjitabban”-ti? bhagavato etamatthaṁ ārocesuṁ. anujānāmi, bhikkhave, sattannaṁ sattāhakaraṇīyena appahitepi gantuṁ, pageva pahite. bhikkhussa, bhikkhuniyā, sikkhamānāya, sāmaṇerassa, sāmaṇeriyā, mātuyā ca pitussa ca -- anujānāmi, bhikkhave, imesaṁ sattannaṁ sattāhakaraṇīyena appahitepi gantuṁ, pageva pahite. sattāhaṁ sannivatto kātabbo.

idha pana, bhikkhave, bhikkhussa mātā gilānā hoti. sā ce puttassa santike dūtaṁ pahiṇeyya -- “ahañhi gilānā, āgacchatu me putto, icchāmi puttassa āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “gilānabhattaṁ vā pariyesissāmi, gilānupaṭṭhākabhattaṁ vā pariyesissāmi, gilānabhesajjaṁ vā pariyesissāmi, pucchissāmi vā, upaṭṭhahissāmi vā” ti. sattāhaṁ sannivatto kātabbo.

idha pana, bhikkhave, bhikkhussa pitā gilāno hoti. so ce puttassa santike dūtaṁ pahiṇeyya -- “ahañhi gilāno, āgacchatu me putto, icchāmi puttassa āgatan”-ti, gantabbaṁ, bhikkhave, sattāhakaraṇīyena, appahitepi, pageva pahite -- “gilānabhattaṁ vā pariyesissāmi, gilānupaṭṭhākabhattaṁ vā pariyesissāmi, gilānabhesajjaṁ vā pariyesissāmi, pucchissāmi vā, upaṭṭhahissāmi vā” ti. sattāhaṁ sannivatto kātabbo.

sattannaṁ appahitepi anujānanā niṭṭhitā.

112. pahiteyeva anujānanā

199. idha pana, bhikkhave, bhikkhussa bhātā gilāno hoti. so ce bhātuno santike dūtaṁ pahiṇeyya -- “ahañhi gilāno, āgacchatu me bhātā, icchāmi bhātuno āgatan”-ti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabbo.

idha pana, bhikkhave, bhikkhussa bhaginī gilānā hoti. sā ce bhātuno santike dūtaṁ pahiṇeyya -- “ahañhi gilānā, āgacchatu me bhātā, icchāmi bhātuno āgatan”-ti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabbo.

idha pana, bhikkhave, bhikkhussa ñātako gilāno hoti. so ce bhikkhussa santike dūtaṁ pahiṇeyya -- “ahañhi gilāno, āgacchatu bhadanto, icchāmi bhadantassa āgatan”-ti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabbo.

idha pana, bhikkhave, bhikkhugatiko gilāno hoti. so ce bhikkhūnaṁ santike dūtaṁ pahiṇeyya -- “ahañhi gilāno, āgacchantu bhadantā, icchāmi bhadantānaṁ āgatan”-ti, gantabbaṁ, bhikkhave, sattāhakaraṇīyena, pahite, na tveva appahite. sattāhaṁ sannivatto kātabbo.

tena kho pana samayena saṅghassa vihāro undriyati. aññatarena upāsakena araññe bhaṇḍaṁ chedāpitaṁ hoti. so bhikkhūnaṁ santike dūtaṁ pāhesi -- “sace bhadantā taṁ bhaṇḍaṁ āvahāpeyyuṁ, dajjāhaṁ taṁ bhaṇḍan”-ti. bhagavato etamatthaṁ ārocesuṁ. anujānāmi, bhikkhave, saṅghakaraṇīyena gantuṁ. sattāhaṁ sannivatto kātabboti.

pahiteyeva anujānanā niṭṭhitā.

vassāvāsabhāṇavāro niṭṭhito.

113. antarāye anāpattivassacchedavāro

200. tena kho pana samayena kosalesu janapade aññatarasmiṁ āvāse vassūpagatā bhikkhū vāḷehi ubbāḷhā honti. gaṇhiṁsupi paripātiṁsupi. bhagavato etamatthaṁ ārocesuṁ.

idha pana, bhikkhave, vassūpagatā bhikkhū vāḷehi ubbāḷhā honti. gaṇhantipi paripātentipi. eseva antarāyoti pakkamitabbaṁ. anāpatti vassacchedassa.

idha pana, bhikkhave, vassūpagatā bhikkhū sarīsapehi ubbāḷhā honti. ḍaṁsantipi paripātentipi. eseva antarāyoti pakkamitabbaṁ. anāpatti vassacchedassa.

idha pana, bhikkhave, vassūpagatā bhikkhū corehi ubbāḷhā honti. vilumpantipi ākoṭentipi. eseva antarāyoti pakkamitabbaṁ. anāpatti vassacchedassa.

idha pana, bhikkhave, vassūpagatā bhikkhū pisācehi ubbāḷhā honti. āvisantipi hanantipi {ojampi haranti (sī0), harantipi (syā0)}. eseva antarāyoti pakkamitabbaṁ. anāpatti vassacchedassa.

idha pana, bhikkhave, vassūpagatānaṁ bhikkhūnaṁ gāmo agginā daḍḍho hoti. bhikkhū piṇḍakena kilamanti. eseva antarāyoti pakkamitabbaṁ. anāpatti vassacchedassa.

idha pana, bhikkhave, vassūpagatānaṁ bhikkhūnaṁ senāsanaṁ agginā daḍḍhaṁ hoti. bhikkhū senāsanena kilamanti. eseva antarāyoti pakkamitabbaṁ. anāpatti vassacchedassa.

idha pana, bhikkhave, vassūpagatānaṁ bhikkhūnaṁ gāmo udakena vūḷho hoti. bhikkhū piṇḍakena kilamanti. eseva antarāyoti pakkamitabbaṁ. anāpatti vassacchedassa.

idha pana, bhikkhave, vassūpagatānaṁ bhikkhūnaṁ senāsanaṁ udakena vūḷhaṁ hoti. bhikkhū senāsanena kilamanti. eseva antarāyoti pakkamitabbaṁ. anāpatti vassacchedassāti.

201. tena kho pana samayena aññatarasmiṁ āvāse vassūpagatānaṁ bhikkhūnaṁ gāmo corehi vuṭṭhāsi. bhagavato etamatthaṁ ārocesuṁ. anujānāmi, bhikkhave, yena gāmo tena gantunti.

gāmo dvedhā bhijjittha. bhagavato etamatthaṁ ārocesuṁ. anujānāmi, bhikkhave, yena bahutarā tena gantunti.

bahutarā assaddhā honti appasannā. bhagavato etamatthaṁ ārocesuṁ. anujānāmi, bhikkhave, yena saddhā pasannā tena gantunti.

tena kho pana samayena kosalesu janapade aññatarasmiṁ āvāse vassūpagatā bhikkhū na labhiṁsu lūkhassa vā paṇītassa vā bhojanassa yāvadatthaṁ pāripūriṁ. bhagavato etamatthaṁ ārocesuṁ.

idha pana, bhikkhave, vassūpagatā bhikkhū na labhanti lūkhassa vā paṇītassa vā bhojanassa yāvadatthaṁ pāripūriṁ. eseva antarāyoti pakkamitabbaṁ. anāpatti vassacchedassa.

idha pana, bhikkhave, vassūpagatā bhikkhū labhanti lūkhassa vā paṇītassa vā bhojanassa yāvadatthaṁ pāripūriṁ, na labhanti sappāyāni bhojanāni. eseva antarāyoti pakkamitabbaṁ. anāpatti vassacchedassa.

idha pana, bhikkhave, vassūpagatā bhikkhū labhanti lūkhassa vā paṇītassa vā bhojanassa yāvadatthaṁ pāripūriṁ, labhanti sappāyāni bhojanāni, na labhanti sappāyāni bhesajjāni. eseva antarāyoti pakkamitabbaṁ. anāpatti vassacchedassa.

idha pana, bhikkhave, vassūpagatā bhikkhū labhanti lūkhassa vā paṇītassa vā bhojanassa yāvadatthaṁ pāripūriṁ, labhanti sappāyāni bhojanāni, labhanti sappāyāni bhesajjāni, na labhanti patirūpaṁ upaṭṭhākaṁ. eseva antarāyoti pakkamitabbaṁ. anāpatti vassacchedassa.

idha pana, bhikkhave, vassūpagataṁ bhikkhuṁ itthī nimanteti -- “ehi, bhante, hiraññaṁ vā te demi, suvaṇṇaṁ vā te demi, khettaṁ vā te demi, vatthuṁ vā te demi, gāvuṁ vā te demi, gāviṁ vā te demi, dāsaṁ vā te demi, dāsiṁ vā te demi, dhītaraṁ vā te demi bhariyatthāya, ahaṁ vā te bhariyā homi, aññaṁ vā te bhariyaṁ ānemī” ti. tatra ce bhikkhuno evaṁ hoti, `lahuparivattaṁ kho cittaṁ vuttaṁ bhagavatā, siyāpi me brahmacariyassa antarāyo'ti, pakkamitabbaṁ. anāpatti vassacchedassa.

idha pana, bhikkhave, vassūpagataṁ bhikkhuṁ vesī nimanteti ...pe0 ... thullakumārī nimanteti ... paṇḍako nimanteti ... ñātakā nimantenti ... rājāno nimantenti ... corā nimantenti ... dhuttā nimantenti -- “ehi, bhante, hiraññaṁ vā te dema, suvaṇṇaṁ vā te dema, khettaṁ vā te dema, vatthuṁ vā te dema, gāvuṁ vā te dema, gāviṁ vā te dema, dāsaṁ vā te dema, dāsiṁ vā te dema, dhītaraṁ vā te dema bhariyatthāya, aññaṁ vā te bhariyaṁ ānemā” ti. tatra ce bhikkhuno evaṁ hoti, `lahuparivattaṁ kho cittaṁ vuttaṁ bhagavatā, siyāpi me brahmacariyassa antarāyo'ti, pakkamitabbaṁ. anāpatti vassacchedassa.

idha pana, bhikkhave, vassūpagato bhikkhu assāmikaṁ nidhiṁ passati. tatra ce bhikkhuno evaṁ hoti, `lahuparivattaṁ kho cittaṁ vuttaṁ bhagavatā, siyāpi me brahmacariyassa antarāyo'ti, pakkamitabbaṁ. anāpatti vassacchedassa.

antarāye anāpattivassacchedavāro niṭṭhito.

114. saṅghabhede anāpattivassacchedavāro

202. idha pana, bhikkhave, vassūpagato bhikkhu passati sambahule bhikkhū saṅghabhedāya parakkamante. tatra ce bhikkhuno evaṁ hoti, `garuko kho saṅghabhedo vutto bhagavatā; mā mayi sammukhībhūte saṅgho bhijjī'ti, pakkamitabbaṁ. anāpatti vassacchedassa.

idha pana, bhikkhave, vassūpagato bhikkhu suṇāti -- “asukasmiṁ kira āvāse sambahulā bhikkhū saṅghabhedāya parakkamantī” ti. tatra ce bhikkhuno evaṁ hoti, `garuko kho saṅghabhedo vutto bhagavatā; mā mayi sammukhībhūte saṅgho bhijjī'ti, pakkamitabbaṁ. anāpatti vassacchedassa.

idha pana, bhikkhave, vassūpagato bhikkhu suṇāti -- “asukasmiṁ kira āvāse sambahulā bhikkhū saṅghabhedāya parakkamantī” ti. tatra ce bhikkhuno evaṁ hoti -- “te kho me bhikkhū mittā. tyāhaṁ vakkhāmi `garuko kho, āvuso, saṅghabhedo vutto bhagavatā; māyasmantānaṁ saṅghabhedo ruccitthā'ti. karissanti me vacanaṁ, sussūsissanti, sotaṁ odahissantī” ti, pakkamitabbaṁ. anāpatti vassacchedassa.

idha pana, bhikkhave, vassūpagato bhikkhu suṇāti -- “asukasmiṁ kira āvāse sambahulā bhikkhū saṅghabhedāya parakkamantī” ti. tatra ce bhikkhuno evaṁ hoti -- “te kho me bhikkhū na mittā; api ca ye tesaṁ mittā, te me mittā. tyāhaṁ vakkhāmi. te vuttā te vakkhanti `garuko kho, āvuso, saṅghabhedo vutto bhagavatā; māyasmantānaṁ saṅghabhedo ruccitthā'ti. karissanti tesaṁ vacanaṁ, sussūsissanti, sotaṁ odahissantī” ti, pakkamitabbaṁ. anāpatti vassacchedassa.

idha pana, bhikkhave, vassūpagato bhikkhu suṇāti -- “asukasmiṁ kira āvāse sambahulehi bhikkhūhi saṅgho bhinno” ti. tatra ce bhikkhuno evaṁ hoti -- “te kho me bhikkhū mittā. tyāhaṁ vakkhāmi `garuko kho, āvuso, saṅghabhedo vutto bhagavatā; māyasmantānaṁ saṅghabhedo ruccitthā'ti. karissanti me vacanaṁ, sussūsissanti, sotaṁ odahissantī” ti, pakkamitabbaṁ. anāpatti vassacchedassa.

idha pana, bhikkhave, vassūpagato bhikkhu suṇāti -- “asukasmiṁ kira āvāse sambahulehi bhikkhūhi saṅgho bhinno” ti. tatra ce bhikkhuno evaṁ hoti -- “te kho me bhikkhū na mittā; api ca, ye tesaṁ mittā te me mittā. tyāhaṁ vakkhāmi. te vuttā te vakkhanti `garuko kho, āvuso, saṅghabhedo vutto bhagavatā; māyasmantānaṁ saṅghabhedo ruccitthā'ti. karissanti tesaṁ vacanaṁ, sussūsissanti, sotaṁ odahissantī” ti, pakkamitabbaṁ. anāpatti vassacchedassa.

idha pana, bhikkhave, vassūpagato bhikkhu suṇāti -- “amukasmiṁ kira āvāse sambahulā bhikkhuniyo saṅghabhedāya parakkamantī” ti. tatra ce bhikkhuno evaṁ hoti -- “tā kho me bhikkhuniyo mittā. tāhaṁ vakkhāmi `garuko kho, bhaginiyo, saṅghabhedo vutto bhagavatā; mā bhaginīnaṁ saṅghabhedo ruccitthā'ti. karissanti me vacanaṁ, sussūsissanti, sotaṁ odahissantī” ti, pakkamitabbaṁ. anāpatti vassacchedassa.

idha pana, bhikkhave, vassūpagato bhikkhu suṇāti -- “amukasmiṁ kira āvāse sambahulā bhikkhuniyo saṅghabhedāya parakkamantī” ti. tatra ce bhikkhuno evaṁ hoti -- “tā kho me bhikkhuniyo na mittā. api ca, yā tāsaṁ mittā, tā me mittā. tāhaṁ vakkhāmi. tā vuttā tā vakkhanti `garuko kho, bhaginiyo, saṅghabhedo vutto bhagavatā. mā bhaginīnaṁ saṅghabhedo ruccitthā'ti. karissanti tāsaṁ vacanaṁ, sussūsissanti, sotaṁ odahissantī” ti, pakkamitabbaṁ. anāpatti vassacchedassati.

idha pana, bhikkhave, vassūpagato bhikkhu suṇāti -- “amukasmiṁ kira āvāse sambahulāhi bhikkhunīhi saṅgho bhinno” ti. tatra ce bhikkhuno evaṁ hoti -- “tā kho me bhikkhuniyo mittā. tāhaṁ vakkhāmi `garuko kho, bhaginiyo, saṅghabhedo vutto bhagavatā. mā bhaginīnaṁ saṅghabhedo ruccitthā'ti. karissanti me vacanaṁ, sussūsissanti, sotaṁ odahissantī” ti, pakkamitabbaṁ. anāpatti vassacchedassati.

idha pana, bhikkhave, vassūpagato bhikkhu suṇāti -- “amukasmiṁ kira āvāse sambahulāhi bhikkhunīhi saṅgho bhinno” ti. tatra ce bhikkhuno evaṁ hoti -- “tā kho me bhikkhuniyo na mittā. api ca, yā tāsaṁ mittā tā me mittā. tāhaṁ vakkhāmi. tā vuttā tā vakkhanti `garuko kho, bhaginiyo {ayyāyo (sī0)}, saṅghabhedo vutto bhagavatā; mā bhaginīnaṁ {ayyānaṁ (sī0)} saṅghabhedo ruccitthā'ti. karissanti tāsaṁ vacanaṁ, sussūsissanti, sotaṁ odahissantī” ti, pakkamitabbaṁ. anāpatti vassacchedassāti.

saṅghabhede anāpattivassacchedavāro niṭṭhito.

115. vajādīsu vassūpagamanaṁ

203. tena kho pana samayena aññataro bhikkhu vaje vassaṁ upagantukāmo hoti. bhagavato etamatthaṁ ārocesuṁ. anujānāmi, bhikkhave, vaje vassaṁ upagantunti. vajo vuṭṭhāsi. bhagavato etamatthaṁ ārocesuṁ. anujānāmi, bhikkhave, yena vajo tena gantunti.

tena kho pana samayena aññataro bhikkhu upakaṭṭhāya vassūpanāyikāya satthena gantukāmo hoti. bhagavato etamatthaṁ ārocesuṁ. anujānāmi, bhikkhave, satthe vassaṁ upagantunti.

tena kho pana samayena aññataro bhikkhu upakaṭṭhāya vassūpanāyikāya nāvāya gantukāmo hoti. bhagavato etamatthaṁ ārocesuṁ. anujānāmi, bhikkhave, nāvāya vassaṁ upagantunti.

vajādīsu vassūpagamanaṁ niṭṭhitaṁ.

116. vassaṁ anupagantabbaṭṭhānāni

204. tena kho pana samayena bhikkhū rukkhasusire vassaṁ upagacchanti. manussā ujjhāyanti khiyyanti vipācenti -- “seyyathāpi pisācillikā” ti. bhagavato etamatthaṁ ārocesuṁ. na, bhikkhave, rukkhasusire vassaṁ upagantabbaṁ. yo upagaccheyya, āpatti dukkaṭassāti.

tena kho pana samayena bhikkhū rukkhaviṭabhiyā vassaṁ upagacchanti. manussā ujjhāyanti khiyyanti vipācenti -- “seyyathāpi migaluddakā” ti. bhagavato etamatthaṁ ārocesuṁ. na, bhikkhave, rukkhaviṭabhiyā vassaṁ upagantabbaṁ. yo upagaccheyya, āpatti dukkaṭassāti.

tena kho pana samayena bhikkhū ajjhokāse vassaṁ upagacchanti. deve vassante rukkhamūlampi nibbakosampi upadhāvanti. bhagavato etamatthaṁ ārocesuṁ. na, bhikkhave, ajjhokāse vassaṁ upagantabbaṁ. yo upagaccheyya, āpatti dukkaṭassāti.

tena kho pana samayena bhikkhū asenāsanikā vassaṁ upagacchanti. sītenapi kilamanti, uṇhenapi kilamanti. bhagavato etamatthaṁ ārocesuṁ. na, bhikkhave, asenāsanikena vassaṁ upagantabbaṁ. yo upagaccheyya, āpatti dukkaṭassāti.

tena kho pana samayena bhikkhū chavakuṭikāya vassaṁ upagacchanti. manussā ujjhāyanti khiyyanti vipācenti -- “seyyathāpi chavaḍāhakā” ti. bhagavato etamatthaṁ ārocesuṁ. na, bhikkhave, chavakuṭikāya vassaṁ upagantabbaṁ. yo upagaccheyya, āpatti dukkaṭassāti.

tena kho pana samayena bhikkhū chatte vassaṁ upagacchanti. manussā ujjhāyanti khiyyanti vipācenti -- “seyyathāpi gopālakā” ti. bhagavato etamatthaṁ ārocesuṁ. na, bhikkhave, chatte vassaṁ upagantabbaṁ. yo upagaccheyya, āpatti dukkaṭassāti.

tena kho pana samayena bhikkhū cāṭiyā vassaṁ upagacchanti. manussā ujjhāyanti khiyyanti vipācenti -- “seyyathāpi titthiyā” ti. bhagavato etamatthaṁ ārocesuṁ. na, bhikkhave, cāṭiyā vassaṁ upagantabbaṁ. yo upagaccheyya, āpatti dukkaṭassāti.

vassaṁ anupagantabbaṭṭhānāni niṭṭhitā.

117. adhammikakatikā

205. tena kho pana samayena sāvatthiyā saṅghena evarūpā katikā katā hoti -- antarāvassaṁ na pabbājetabbanti. visākhāya migāramātuyā nattā bhikkhū upasaṅkamitvā pabbajjaṁ yāci. bhikkhū evamāhaṁsu -- “saṅghena kho, āvuso, evarūpā katikā katā `antarāvassaṁ na pabbājetabba'nti. āgamehi, āvuso, yāva bhikkhū vassaṁ vasanti. vassaṁvuṭṭhā pabbājessantī” ti. atha kho te bhikkhū vassaṁvuṭṭhā visākhāya migāramātuyā nattāraṁ etadavocuṁ -- “ehi, dāni, āvuso, pabbajāhī” ti. so evamāha -- “sacāhaṁ, bhante, pabbajito assaṁ, abhirameyyāmahaṁ {abhirameyyaṁ cāhaṁ (sī0)}. na dānāhaṁ, bhante, pabbajissāmī” ti. visākhā migāramātā ujjhāyati khiyyati vipāceti -- “kathañhi nāma ayyā evarūpaṁ katikaṁ karissanti `na antarāvassaṁ pabbājetabba'nti. kaṁ kālaṁ dhammo na caritabbo” ti? assosuṁ kho bhikkhū visākhāya migāramātuyā ujjhāyantiyā khiyyantiyā vipācentiyā. atha kho te bhikkhū bhagavato etamatthaṁ ārocesuṁ. na, bhikkhave, evarūpā katikā kātabbā -- `na antarāvassaṁ pabbājetabba'nti. yo kareyya, āpatti dukkaṭassāti.

adhammikakatikā niṭṭhitā.

118. paṭissavadukkaṭāpatti

206. tena kho pana samayena āyasmatā upanandena sakyaputtena rañño pasenadissa kosalassa vassāvāso paṭissuto hoti purimikāya. so taṁ āvāsaṁ gacchanto addasa antarāmagge dve āvāse bahucīvarake. tassa etadahosi -- “yaṁnūnāhaṁ imesu dvīsu āvāsesu vassaṁ vaseyyaṁ. evaṁ me bahuṁ cīvaraṁ {bahucīvaraṁ (ka0)} uppajjissatī” ti. so tesu dvīsu āvāsesu vassaṁ vasi. rājā pasenadi kosalo ujjhāyati khiyyati vipāceti -- “kathañhi nāma ayyo upanando sakyaputto amhākaṁ vassāvāsaṁ paṭissuṇitvā visaṁvādessati. nanu bhagavatā anekapariyāyena musāvādo garahito, musāvādā veramaṇī pasatthā” ti. assosuṁ kho bhikkhū rañño pasenadissa kosalassa ujjhāyantassa khiyyantassa vipācentassa. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā upanando sakyaputto rañño pasenadissa kosalassa vassāvāsaṁ paṭissuṇitvā visaṁvādessati. nanu bhagavatā anekapariyāyena musāvādo garahito, musāvādā veramaṇī pasatthā” ti. atha kho te bhikkhū bhagavato etamatthaṁ ārocesuṁ ...pe0 ... atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā āyasmantaṁ upanandaṁ sakyaputtaṁ paṭipucchi -- “saccaṁ kira tvaṁ, upananda, rañño pasenadissa kosalassa vassāvāsaṁ paṭissuṇitvā visaṁvādesī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, rañño pasenadissa kosalassa vassāvāsaṁ paṭissuṇitvā visaṁvādessasi. nanu mayā, moghapurisa, anekapariyāyena musāvādo garahito, musāvādā veramaṇī pasatthā. netaṁ, moghapurisa, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

207. idha pana, bhikkhave, bhikkhunā vassāvāso paṭissuto hoti purimikāya. so taṁ āvāsaṁ gacchanto passati antarāmagge dve āvāse bahucīvarake. tassa evaṁ hoti -- “yaṁnūnāhaṁ imesu dvīsu āvāsesu vassaṁ vaseyyaṁ. evaṁ me bahuṁ cīvaraṁ uppajjissatī” ti. so tesu dvīsu āvāsesu vassaṁ vasati. tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti purimikāya. so taṁ āvāsaṁ gacchanto bahiddhā uposathaṁ karoti, pāṭipade {pāṭipadena (ka0)} vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so tadaheva akaraṇīyo pakkamati. tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti purimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so tadaheva sakaraṇīyo pakkamati. tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti purimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so dvīhatīhaṁ vasitvā akaraṇīyo pakkamati. tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti purimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so dvīhatīhaṁ vasitvā sakaraṇīyo pakkamati. tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti purimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so dvīhatīhaṁ vasitvā sattāhakaraṇīyena pakkamati. so taṁ sattāhaṁ bahiddhā vītināmeti. tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti purimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so dvīhatīhaṁ vasitvā sattāhakaraṇīyena pakkamati. so taṁ sattāhaṁ anto sannivattaṁ karoti. tassa, bhikkhave, bhikkhuno purimikā ca paññāyati, paṭissave ca anāpatti.

idha pana, bhikkhave, bhikkhunā vassāvāso paṭissuto hoti purimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so sattāhaṁ anāgatāya pavāraṇāya sakaraṇīyo pakkamati. āgaccheyya vā so, bhikkhave, bhikkhu taṁ āvāsaṁ na vā āgaccheyya, tassa, bhikkhave, bhikkhuno purimikā ca paññāyati, paṭissave ca anāpatti.

idha pana, bhikkhave, bhikkhunā vassāvāso paṭissuto hoti purimikāya. so taṁ āvāsaṁ gantvā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so tadaheva akaraṇīyo pakkamati. tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti purimikāya. so taṁ āvāsaṁ gantvā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so tadaheva sakaraṇīyo pakkamati ...pe0 ... so dvīhatīhaṁ vasitvā akaraṇīyo pakkamati ...pe0 ... so dvīhatīhaṁ vasitvā sakaraṇīyo pakkamati ...pe0 ... so dvīhatīhaṁ vasitvā sattāhakaraṇīyena pakkamati. so taṁ sattāhaṁ bahiddhā vītināmeti. tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa ...pe0 ... so dvīhatīhaṁ vasitvā sattāhakaraṇīyena pakkamati. so taṁ sattāhaṁ anto sannivattaṁ karoti. tassa, bhikkhave, bhikkhuno purimikā ca paññāyati, paṭissave ca anāpatti ...pe0 ... so sattāhaṁ anāgatāya pavāraṇāya sakaraṇīyo pakkamati. āgaccheyya vā so, bhikkhave, bhikkhu taṁ āvāsaṁ na vā āgaccheyya, tassa, bhikkhave, bhikkhuno purimikā ca paññāyati, paṭissave ca anāpatti.

208. idha pana, bhikkhave, bhikkhunā vassāvāso paṭissuto hoti pacchimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so tadaheva akaraṇīyo pakkamati. tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti pacchimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so tadaheva sakaraṇīyo pakkamati. tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti pacchimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so dvīhatīhaṁ vasitvā akaraṇīyo pakkamati. tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti pacchimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so dvīhatīhaṁ vasitvā sakaraṇīyo pakkamati. tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti pacchimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so dvīhatīhaṁ vasitvā sattāhakaraṇīyena pakkamati. so taṁ sattāhaṁ bahiddhā vītināmeti. tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti pacchimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so dvīhatīhaṁ vasitvā sattāhakaraṇīyena pakkamati. so taṁ sattāhaṁ anto sannivattaṁ karoti. tassa, bhikkhave, bhikkhuno pacchimikā ca paññāyati, paṭissave ca anāpatti.

idha pana, bhikkhave, bhikkhunā vassāvāso paṭissuto hoti pacchimikāya. so taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so sattāhaṁ anāgatāya komudiyā cātumāsiniyā sakaraṇīyo pakkamati. āgaccheyya vā so, bhikkhave, bhikkhu taṁ āvāsaṁ na vā āgaccheyya, tassa, bhikkhave, bhikkhuno pacchimikā ca paññāyati, paṭissave ca anāpatti.

idha pana, bhikkhave, bhikkhunā vassāvāso paṭissuto hoti pacchimikāya. so taṁ āvāsaṁ gantvā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so tadaheva akaraṇīyo pakkamati. tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa.

idha pana, bhikkhave, bhikkhunā vassāvāso paṭissuto hoti pacchimikāya. so taṁ āvāsaṁ gantvā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so tadaheva sakaraṇīyo pakkamati ...pe0 ... so dvīhatīhaṁ vasitvā akaraṇīyo pakkamati ...pe0 ... so dvīhatīhaṁ vasitvā sakaraṇīyo pakkamati ...pe0 ... so dvīhatīhaṁ vasitvā sattāhakaraṇīyena pakkamati. so taṁ sattāhaṁ bahiddhā vītināmeti. tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa ...pe0 ... so dvīhatīhaṁ vasitvā sattāhakaraṇīyena pakkamati. so taṁ sattāhaṁ anto sannivattaṁ karoti. tassa bhikkhave, bhikkhuno pacchimikā ca paññāyati, paṭissave ca anāpatti.

idha pana, bhikkhave, bhikkhunā vassāvāso paṭissuto hoti pacchimikāya. so taṁ āvāsaṁ gantvā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. so sattāhaṁ anāgatāya komudiyā cātumāsiniyā sakaraṇīyo pakkamati. āgaccheyya vā so, bhikkhave, bhikkhu taṁ āvāsaṁ na vā āgaccheyya, tassa, bhikkhave, bhikkhuno pacchimikā ca paññāyati, paṭissave ca anāpattīti.

paṭissavadukkaṭāpatti niṭṭhitā.

vassūpanāyikakkhandhako tatiyo.

119. tassuddānaṁ

upagantuṁ kadā ceva, kati antarāvassa ca.

na icchanti ca sañcicca, ukkaḍḍhituṁ upāsako..

gilāno mātā ca pitā, bhātā ca atha ñātako.

bhikkhugatiko vihāro, vāḷā cāpi sarīsapā..

coro ceva pisācā ca, daḍḍhā tadubhayena ca.

vūḷhodakena vuṭṭhāsi, bahutarā ca dāyakā..

lūkhappaṇītasappāya, bhesajjupaṭṭhakena ca.

itthī vesī kumārī ca, paṇḍako ñātakena ca..

rājā corā dhuttā nidhi, bhedaaṭṭhavidhena {bhedā aṭṭhavidhena (sī0 syā0)} ca.

vajasatthā ca nāvā ca, susire viṭabhiyā ca..

ajjhokāse vassāvāso, asenāsanikena ca.

chavakuṭikā chatte ca, cāṭiyā ca upenti te..

katikā paṭissuṇitvā, bahiddhā ca uposathā.

purimikā pacchimikā, yathāñāyena yojaye..

akaraṇī pakkamati, sakaraṇī tatheva ca.

dvīhatīhā ca puna ca {dvīhatīhaṁ vasitvāna (sī0)}, sattāhakaraṇīyena ca..

sattāhanāgatā ceva, āgaccheyya na eyya vā.

vatthuddāne antarikā, tantimaggaṁ nisāmayeti..

imamhi khandhake vatthūni dvepaṇṇāsa.

vassūpanāyikakkhandhako niṭṭhito.

4. pavāraṇākkhandhako

120. aphāsukavihāro

209. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā sandiṭṭhā sambhattā bhikkhū kosalesu janapade aññatarasmiṁ āvāse vassaṁ upagacchiṁsu. atha kho tesaṁ bhikkhūnaṁ etadahosi -- “kena nu kho mayaṁ upāyena samaggā sammodamānā avivadamānā phāsukaṁ vassaṁ vaseyyāma, na ca piṇḍakena kilameyyāmā” ti. atha kho tesaṁ bhikkhūnaṁ etadahosi -- “sace kho mayaṁ aññamaññaṁ neva ālapeyyāma na sallapeyyāma -- yo paṭhamaṁ gāmato piṇḍāya paṭikkameyya so āsanaṁ paññapeyya, pādodakaṁ pādapīṭhaṁ pādakathalikaṁ upanikkhipeyya, avakkārapātiṁ dhovitvā upaṭṭhāpeyya, pānīyaṁ paribhojanīyaṁ upaṭṭhāpeyya; yo pacchā gāmato piṇḍāya paṭikkameyya, sacassa bhuttāvaseso, sace ākaṅkheyya bhuñjeyya, no ce ākaṅkheyya appaharite vā chaḍḍeyya, appāṇake vā udake opilāpeyya; so āsanaṁ uddhareyya, pādodakaṁ pādapīṭhaṁ pādakathalikaṁ paṭisāmeyya, avakkārapātiṁ dhovitvā paṭisāmeyya, pānīyaṁ paribhojanīyaṁ paṭisāmeyya, bhattaggaṁ sammajjeyya; yo passeyya pānīyaghaṭaṁ vā paribhojanīyaghaṭaṁ vā vaccaghaṭaṁ vā rittaṁ tucchaṁ so upaṭṭhāpeyya; sacassa hoti avisayhaṁ, hatthavikārena dutiyaṁ āmantetvā hatthavilaṅghakena upaṭṭhāpeyya; na tveva tappaccayā vācaṁ bhindeyya -- evaṁ kho mayaṁ samaggā sammodamānā avivadamānā phāsukaṁ vassaṁ vaseyyāma, na ca piṇḍakena kilameyyāmā” ti. atha kho te bhikkhū aññamaññaṁ neva ālapiṁsu, na sallapiṁsu. yo paṭhamaṁ gāmato piṇḍāya paṭikkamati, so āsanaṁ paññapeti, pādodakaṁ pādapīṭhaṁ pādakathalikaṁ upanikkhipati, avakkārapātiṁ dhovitvā upaṭṭhāpeti, pānīyaṁ paribhojanīyaṁ upaṭṭhāpeti. yo pacchā gāmato piṇḍāya paṭikkamati, sace hoti bhuttāvaseso, sace ākaṅkhati bhuñjati, no ce ākaṅkhati appaharite vā chaḍḍeti, appāṇake vā udake opilāpeti; so āsanaṁ uddharati, pādodakaṁ pādapīṭhaṁ pādakathalikaṁ paṭisāmeti, avakkārapātiṁ dhovitvā paṭisāmeti, pānīyaṁ paribhojanīyaṁ paṭisāmeti, bhattaggaṁ sammajjati. yo passati pānīyaghaṭaṁ vā paribhojanīyaghaṭaṁ vā vaccaghaṭaṁ vā rittaṁ tucchaṁ so upaṭṭhāpeti. sacassa hoti avisayhaṁ, hatthavikārena dutiyaṁ āmantetvā hatthavilaṅghakena upaṭṭhāpeti, na tveva tappaccayā vācaṁ bhindati.

āciṇṇaṁ kho panetaṁ vassaṁvuṭṭhānaṁ bhikkhūnaṁ bhagavantaṁ dassanāya upasaṅkamituṁ. atha kho te bhikkhū vassaṁvuṭṭhā temāsaccayena senāsanaṁ saṁsāmetvā pattacīvaramādāya yena sāvatthi tena pakkamiṁsu. anupubbena yena sāvatthi jetavanaṁ anāthapiṇḍikassa ārāmo yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ. atha kho bhagavā te bhikkhū etadavoca -- “kacci, bhikkhave, khamanīyaṁ, kacci yāpanīyaṁ, kacci samaggā sammodamānā avivadamānā phāsukaṁ vassaṁ vasittha, na ca piṇḍakena kilamitthā” ti? “khamanīyaṁ bhagavā, yāpanīyaṁ bhagavā. samaggā ca mayaṁ, bhante, sammodamānā avivadamānā phāsukaṁ vassaṁ vasimhā, na ca piṇḍakena kilamimhā” ti. jānantāpi tathāgatā pucchanti, jānantāpi na pucchanti. kālaṁ viditvā pucchanti, kālaṁ viditvā na pucchanti. atthasaṁhitaṁ tathāgatā pucchanti, no anatthasaṁhitaṁ. anatthasaṁhite setughāto tathāgatānaṁ. dvīhākārehi buddhā bhagavanto bhikkhū paṭipucchanti -- dhammaṁ vā desessāma, sāvakānaṁ vā sikkhāpadaṁ paññapessāmāti. atha kho bhagavā te bhikkhū etadavoca -- “yathākathaṁ pana tumhe, bhikkhave, samaggā sammodamānā avivadamānā phāsukaṁ vassaṁ vasittha, na ca piṇḍakena kilamitthā” ti.

idha mayaṁ, bhante, sambahulā sandiṭṭhā sambhattā bhikkhū kosalesu janapade aññatarasmiṁ āvāse vassaṁ upagacchimhā. tesaṁ no, bhante, amhākaṁ etadahosi -- “kena nu kho mayaṁ upāyena samaggā sammodamānā avivadamānā phāsukaṁ vassaṁ vaseyyāma, na ca piṇḍakena kilameyyāmā” ti. tesaṁ no, bhante, amhākaṁ etadahosi -- “sace kho mayaṁ aññamaññaṁ neva ālapeyyāma na sallapeyyāma -- yo paṭhamaṁ gāmato piṇḍāya paṭikkameyya so āsanaṁ paññapeyya, pādodakaṁ pādapīṭhaṁ pādakathalikaṁ upanikkhipeyya, avakkārapātiṁ dhovitvā upaṭṭhāpeyya, pānīyaṁ paribhojanīyaṁ upaṭṭhāpeyya; yo pacchā gāmato piṇḍāya paṭikkameyya, sacassa bhuttāvaseso, sace ākaṅkheyya bhuñjeyya, no ce ākaṅkheyya appaharite vā chaḍḍeyya, appāṇake vā udake opilāpeyya; so āsanaṁ uddhareyya, pādodakaṁ pādapīṭhaṁ pādakathalikaṁ paṭisāmeyya, avakkārapātiṁ dhovitvā paṭisāmeyya, pānīyaṁ paribhojanīyaṁ paṭisāmeyya, bhattaggaṁ sammajjeyya; yo passeyya pānīyaghaṭaṁ vā paribhojanīyaghaṭaṁ vā vaccaghaṭaṁ vā rittaṁ tucchaṁ so upaṭṭhāpeyya; sacassa hoti avisayhaṁ, hatthavikārena dutiyaṁ āmantetvā hatthavilaṅghakena upaṭṭhāpeyya; na tveva tappaccayā vācaṁ bhindeyya -- evaṁ kho mayaṁ samaggā sammodamānā avivadamānā phāsukaṁ vassaṁ vaseyyāma, na ca piṇḍakena kilameyyāmā” ti. atha kho mayaṁ, bhante, aññamaññaṁ neva ālapimhā na sallavimhā. yo paṭhamaṁ gāmato piṇḍāya paṭikkamati so āsanaṁ paññapeti, pādodakaṁ pādapīṭhaṁ pādakathalikaṁ upanikkhipati, avakkārapātiṁ dhovitvā upaṭṭhāpeti, pānīyaṁ paribhojanīyaṁ upaṭṭhāpeti. yo pacchā gāmato piṇḍāya paṭikkamati, sace hoti bhuttāvaseso, sace ākaṅkhati bhuñjati, no ce ākaṅkhati appaharite vā chaḍḍeti, appāṇake vā udake opilāpeti, so āsanaṁ uddharati, pādodakaṁ pādapīṭhaṁ pādakathalikaṁ paṭisāmeti, avakkārapātiṁ dhovitvā paṭisāmeti, pānīyaṁ paribhojanīyaṁ paṭisāmeti, bhattaggaṁ sammajjati. yo passati pānīyaghaṭaṁ vā paribhojanīyaghaṭaṁ vā vaccaghaṭaṁ vā rittaṁ tucchaṁ so upaṭṭhāpeti. sacassa hoti avisayhaṁ, hatthavikārena dutiyaṁ āmantetvā hatthavilaṅghakena upaṭṭhāpeti, na tveva tappaccayā vācaṁ bhindati. evaṁ kho mayaṁ, bhante, samaggā sammodamānā avivadamānā phāsukaṁ vassaṁ vasimhā, na ca piṇḍakena kilamimhāti.

atha kho bhagavā bhikkhū āmantesi -- “aphāsuññeva {aphāsukaññeva (sī0)} kirame {kirime (ka0)}, bhikkhave, moghapurisā vuṭṭhā {vutthā (ka0)} samānā phāsumhā {phāsukamhā (sī0)} vuṭṭhāti paṭijānanti. pasusaṁvāsaññeva kirame, bhikkhave, moghapurisā vuṭṭhā samānā phāsumhā vuṭṭhāti paṭijānanti. eḷakasaṁvāsaññeva kirame, bhikkhave, moghapurisā vuṭṭhā samānā phāsumhā vuṭṭhāti paṭijānanti. sapattasaṁvāsaññeva kirame, bhikkhave, moghapurisā vuṭṭhā samānā phāsumhā vuṭṭhāti paṭijānanti. kathañhi nāmime, bhikkhave, moghapurisā mūgabbataṁ titthiyasamādānaṁ samādiyissan”-ti. netaṁ, bhikkhave, appasannānaṁ vā pasādāya ...pe0 ... vigarahitvā dhammiṁ kathaṁ katvā bhikkhū āmantesi -- na, bhikkhave, mūgabbataṁ titthiyasamādānaṁ samādiyitabbaṁ. yo samādiyeyya, āpatti dukkaṭassa. anujānāmi, bhikkhave, vassaṁvuṭṭhānaṁ bhikkhūnaṁ tīhi ṭhānehi pavāretuṁ -- diṭṭhena vā sutena vā parisaṅkāya vā. sā vo bhavissati aññamaññānulomatā āpattivuṭṭhānatā vinayapurekkhāratā. evañca pana, bhikkhave, pavāretabbaṁ. byattena bhikkhunā paṭibalena saṅgho ñāpetabbo --

210. “suṇātu me, bhante, saṅgho. ajja pavāraṇā. yadi saṅghassa pattakallaṁ, saṅgho pavāreyyā” ti.

therena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- “saṅghaṁ, āvuso, pavāremi diṭṭhena vā sutena vā parisaṅkāya vā. vadantu maṁ āyasmanto anukampaṁ upādāya. passanto paṭikarissāmi. dutiyampi, āvuso, saṅghaṁ pavāremi diṭṭhena vā sutena vā parisaṅkāya vā. vadantu maṁ āyasmanto anukampaṁ upādāya. passanto paṭikarissāmi. tatiyampi, āvuso, saṅghaṁ pavāremi diṭṭhena vā sutena vā parisaṅkāya vā. vadantu maṁ āyasmanto anukampaṁ upādāya. passanto paṭikarissāmī” ti.

navakena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- “saṅghaṁ, bhante, pavāremi diṭṭhena vā sutena vā parisaṅkāya vā. vadantu maṁ āyasmanto anukampaṁ upādāya. passanto paṭikarissāmi. dutiyampi, bhante, saṅghaṁ ...pe0 ... tatiyampi, bhante, saṅghaṁ pavāremi diṭṭhena vā sutena vā parisaṅkāya vā. vadantu maṁ āyasmanto anukampaṁ upādāya. passanto paṭikarissāmī” ti.

211. tena kho pana samayena chabbaggiyā bhikkhū theresu bhikkhūsu ukkuṭikaṁ nisinnesu pavārayamānesu āsanesu acchanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū theresu bhikkhūsu ukkuṭikaṁ nisinnesu pavārayamānesu āsanesu acchissantī” ti. atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, chabbaggiyā bhikkhū theresu bhikkhūsu ukkuṭikaṁ nisinnesu pavārayamānesu āsanesu acchantī” ti? “saccaṁ, bhagavā” ti. vigarahi buddho bhagavā ...pe0 ... “kathañhi nāma te, bhikkhave, moghapurisā theresu bhikkhūsu ukkuṭikaṁ nisinnesu pavārayamānesu āsanesu acchissan”-ti. netaṁ, bhikkhave, appasannānaṁ vā pasādāya, pasannānaṁ vā bhiyyobhāvāya ...pe0 ... vigarahitvā dhammiṁ kathaṁ katvā bhikkhū āmantesi -- “na, bhikkhave, theresu bhikkhūsu ukkuṭikaṁ nisinnesu pavārayamānesu āsanesu acchitabbaṁ. yo accheyya, āpatti dukkaṭassa. anujānāmi, bhikkhave, sabbeheva ukkuṭikaṁ nisinnehi pavāretu” nti.

tena kho pana samayena aññataro thero jarādubbalo yāva sabbe pavārentīti {yāva sabbe pavārenti (syā0)} ukkuṭikaṁ nisinno āgamayamāno mucchito papati. bhagavato etamatthaṁ ārocesuṁ. anujānāmi, bhikkhave, tadamantarā ukkuṭikaṁ nisīdituṁ yāva pavāreti, pavāretvā āsane nisīditunti.

aphāsukavihāro niṭṭhito.

121. pavāraṇābhedā

212. atha kho bhikkhūnaṁ etadahosi -- “kati nu kho pavāraṇā” ti? bhagavato etamatthaṁ ārocesuṁ. dvemā, bhikkhave, pavāraṇā -- cātuddasikā ca pannarasikā ca. imā kho, bhikkhave, dve pavāraṇāti.

atha kho bhikkhūnaṁ etadahosi -- “kati nu kho pavāraṇakammānī” ti? {pavāraṇākammānīti (syā0)} bhagavato etamatthaṁ ārocesuṁ. cattārimāni, bhikkhave, pavāraṇakammāni -- adhammena vaggaṁ pavāraṇakammaṁ, adhammena samaggaṁ pavāraṇakammaṁ, dhammena vaggaṁ pavāraṇakammaṁ, dhammena samaggaṁ pavāraṇakammaṁ. tatra, bhikkhave, yadidaṁ adhammena vaggaṁ pavāraṇakammaṁ, na, bhikkhave, evarūpaṁ pavāraṇakammaṁ kātabbaṁ; na ca mayā evarūpaṁ pavāraṇakammaṁ anuññātaṁ. tatra, bhikkhave, yadidaṁ adhammena samaggaṁ pavāraṇakammaṁ, na, bhikkhave, evarūpaṁ pavāraṇakammaṁ kātabbaṁ; na ca mayā evarūpaṁ pavāraṇakammaṁ anuññātaṁ. tatra, bhikkhave, yadidaṁ dhammena vaggaṁ pavāraṇakammaṁ, na, bhikkhave, evarūpaṁ pavāraṇakammaṁ kātabbaṁ; na ca mayā evarūpaṁ pavāraṇakammaṁ anuññātaṁ. tatra, bhikkhave, yadidaṁ dhammena samaggaṁ pavāraṇakammaṁ, evarūpaṁ, bhikkhave, pavāraṇakammaṁ kātabbaṁ; evarūpañca mayā pavāraṇakammaṁ anuññātaṁ. tasmātiha, bhikkhave, evarūpaṁ pavāraṇakammaṁ karissāma yadidaṁ dhammena samagganti, evañhi vo, bhikkhave, sikkhitabbanti.

pavāraṇābhedā niṭṭhitā.

122. pavāraṇādānānujānanā

213. atha kho bhagavā bhikkhū āmantesi -- “sannipatatha, bhikkhave. saṅgho pavāressatī” ti. evaṁ vutte aññataro bhikkhu bhagavantaṁ etadavoca -- “atthi, bhante, bhikkhu gilāno, so anāgato” ti. anujānāmi, bhikkhave, gilānena bhikkhunā pavāraṇaṁ dātuṁ. evañca pana, bhikkhave, dātabbā -- tena gilānena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- “pavāraṇaṁ dammi, pavāraṇaṁ me hara, pavāraṇaṁ me ārocehi, mamatthāya pavārehī” ti kāyena viññāpeti, vācāya viññāpeti, kāyena vācāya viññāpeti, dinnā hoti pavāraṇā; na kāyena viññāpeti, na vācāya viññāpeti, na kāyena vācāya viññāpeti, na dinnā hoti pavāraṇā. evañcetaṁ labhetha, iccetaṁ kusalaṁ. no ce labhetha, so, bhikkhave, gilāno bhikkhu mañcena vā pīṭhena vā saṅghamajjhe ānetvā pavāretabbaṁ. sace, bhikkhave, gilānupaṭṭhākānaṁ bhikkhūnaṁ etadahosi -- “sace kho mayaṁ gilānaṁ ṭhānā cāvessāma, ābādho vā abhivaḍḍhissati, kālaṁkiriyā vā bhavissatī” ti na, bhikkhave, gilāno bhikkhu ṭhānā cāvetabbo. saṅghena tattha gantvā pavāretabbaṁ; na tveva vaggena saṅghena pavāretabbaṁ. pavāreyya ce, āpatti dukkaṭassa.

pavāraṇahārako {pavāraṇāhārako (syā0)} ce, bhikkhave, dinnāya pavāraṇāya tattheva pakkamati, aññassa dātabbā pavāraṇā. pavāraṇahārako ce, bhikkhave, dinnāya pavāraṇāya tattheva vibbhamati ...pe0 ... kālaṁkaroti ... sāmaṇero paṭijānāti ... sikkhaṁ paccakkhātako paṭijānāti ... antimavatthuṁ ajjhāpannako paṭijānāti ... ummattako paṭijānāti ... khittacitto paṭijānāti ... vedanāṭṭo paṭijānāti ... āpattiyā adassane ukkhittako paṭijānāti ... āpattiyā appaṭikamme ukkhittako paṭijānāti ... pāpikāya diṭṭhiyā appaṭinissagge ukkhittako paṭijānāti ... paṇḍako paṭijānāti ... theyyasaṁvāsako paṭijānāti ... titthiyapakkantako paṭijānāti ... tiracchānagato paṭijānāti ... mātughātako paṭijānāti ... pitughātako paṭijānāti ... arahantaghātako paṭijānāti ... bhikkhunidūsako paṭijānāti ... saṅghabhedako paṭijānāti ... lohituppādako paṭijānāti ... ubhatobyañjanako paṭijānāti, aññassa dātabbā pavāraṇā.

pavāraṇahārako ce, bhikkhave, dinnāya pavāraṇāya antarāmagge pakkamati, anāhaṭā hoti pavāraṇā. pavāraṇahārako ce, bhikkhave, dinnāya pavāraṇāya antarāmagge vibbhamati ...pe0 ... kālaṁkaroti ... sāmaṇero paṭijānāti ... sikkhaṁ paccakkhātako paṭijānāti ... antimavatthuṁ ajjhāpannako paṭijānāti ... ummattako paṭijānāti ... khittacitto paṭijānāti ... vedanāṭṭo paṭijānāti ... āpattiyā adassane ukkhittako paṭijānāti ... āpattiyā appaṭikamme ukkhittako paṭijānāti ... pāpikāya diṭṭhiyā appaṭinissagge ukkhittako paṭijānāti ... paṇḍako paṭijānāti ... theyyasaṁvāsako paṭijānāti ... titthiyapakkantako paṭijānāti ... tiracchānagato paṭijānāti ... mātughātako paṭijānāti ... pitughātako paṭijānāti ... arahantaghātako paṭijānāti ... bhikkhunidūsako paṭijānāti ... saṅghabhedako paṭijānāti ... lohituppādako paṭijānāti ... ubhatobyañjanako paṭijānāti, anāhaṭā hoti pavāraṇā.

pavāraṇahārako ce, bhikkhave, dinnāya pavāraṇāya saṅghappatto pakkamati, āhaṭā hoti pavāraṇā. pavāraṇahārako ce, bhikkhave, dinnāya pavāraṇāya saṅghappatto vibbhamati ...pe0 ... kālaṁkaroti ... sāmaṇero paṭijānāti ... sikkhaṁ paccakkhātako paṭijānāti ... antimavatthuṁ ajjhāpannako paṭijānāti ... ummattako paṭijānāti ... khittacitto paṭijānāti ... vedanāṭṭo paṭijānāti ... āpattiyā adassane ukkhittako paṭijānāti ... āpattiyā appaṭikamme ukkhittako paṭijānāti ... pāpikāya diṭṭhiyā appaṭinissagge ukkhittako paṭijānāti ... paṇḍako paṭijānāti ... theyyasaṁvāsako paṭijānāti ... titthiyapakkantako paṭijānāti ... tiracchānagato paṭijānāti ... mātughātako paṭijānāti ... pitughātako paṭijānāti ... arahantaghātako paṭijānāti ... bhikkhunidūsako paṭijānāti ... saṅghabhedako paṭijānāti ... lohituppādako paṭijānāti ... ubhatobyañjanako paṭijānāti, āhaṭā hoti pavāraṇā.

pavāraṇahārako ce, bhikkhave, dinnāya pavāraṇāya saṅghappatto sutto nāroceti, āhaṭā hoti pavāraṇā. pavāraṇahārakassa anāpatti. pavāraṇahārako ce, bhikkhave, dinnāya pavāraṇāya saṅghappatto pamatto nāroceti ...pe0 ... samāpanno nāroceti, āhaṭā hoti pavāraṇā. pavāraṇahārakassa anāpatti.

pavāraṇahārako ce, bhikkhave, dinnāya pavāraṇāya saṅghappatto sañcicca nāroceti, āhaṭā hoti pavāraṇā. pavāraṇahārakassa āpatti dukkaṭassa. anujānāmi, bhikkhave, tadahu pavāraṇāya pavāraṇaṁ dentena chandampi dātuṁ, santi saṅghassa karaṇīyanti.

pavāraṇādānānujānanā niṭṭhitā.

123. ñātakādiggahaṇakathā

214. tena kho pana samayena aññataraṁ bhikkhuṁ tadahu pavāraṇāya ñātakā gaṇhiṁsu. bhagavato etamatthaṁ ārocesuṁ. idha pana, bhikkhave, bhikkhuṁ tadahu pavāraṇāya ñātakā gaṇhanti. te ñātakā bhikkhūhi evamassu vacanīyā -- “iṅgha, tumhe āyasmanto imaṁ bhikkhuṁ muhuttaṁ muñcatha, yāvāyaṁ bhikkhu pavāretī” ti. evañcetaṁ labhetha, iccetaṁ kusalaṁ. no ce labhetha, te ñātakā bhikkhūhi evamassu vacanīyā -- “iṅgha, tumhe āyasmanto muhuttaṁ ekamantaṁ hotha, yāvāyaṁ bhikkhu pavāraṇaṁ detī” ti. evañcetaṁ labhetha, iccetaṁ kusalaṁ. no ce labhetha, te ñātakā bhikkhūhi evamassu vacanīyā -- “iṅgha, tumhe āyasmanto imaṁ bhikkhuṁ muhuttaṁ nissīmaṁ netha, yāva saṅgho pavāretī” ti. evañcetaṁ labhetha, iccetaṁ kusalaṁ. no ce labhetha, na tveva vaggena saṅghena pavāretabbaṁ. pavāreyya ce, āpatti dukkaṭassa.

idha pana, bhikkhave, bhikkhuṁ tadahu pavāraṇāya rājāno gaṇhanti ...pe0 ... corā gaṇhanti ... dhuttā gaṇhanti ... bhikkhupaccatthikā gaṇhanti. te bhikkhupaccatthikā bhikkhūhi evamassu vacanīyā -- “iṅgha, tumhe āyasmanto imaṁ bhikkhuṁ muhuttaṁ muñcatha, yāvāyaṁ bhikkhu pavāretī” ti. evañcetaṁ labhetha, iccetaṁ kusalaṁ. no ce labhetha, te bhikkhupaccatthikā bhikkhūhi evamassu vacanīyā -- “iṅgha, tumhe āyasmanto muhuttaṁ ekamantaṁ hotha, yāvāyaṁ bhikkhu pavāraṇaṁ detī” ti. evañcetaṁ labhetha, iccetaṁ kusalaṁ. no ce labhetha, te bhikkhupaccatthikā bhikkhūhi evamassu vacanīyā -- “iṅgha, tumhe āyasmanto imaṁ bhikkhuṁ muhuttaṁ nissīmaṁ netha, yāva saṅgho pavāretī” ti. evañcetaṁ labhetha, iccetaṁ kusalaṁ. no ce labhetha, na tveva vaggena saṅghena pavāretabbaṁ. pavāreyya ce, āpatti dukkaṭassāti.

ñātakādiggahaṇakathā niṭṭhitā.

124. saṅghapavāraṇādippabhedā

215. tena kho pana samayena aññatarasmiṁ āvāse tadahu pavāraṇāya pañca bhikkhū viharanti. atha kho tesaṁ bhikkhūnaṁ etadahosi -- “bhagavatā paññattaṁ `saṅghena pavāretabba'nti. mayañcamhā pañca janā. kathaṁ nu kho amhehi pavāretabban”-ti? bhagavato etamatthaṁ ārocesuṁ. anujānāmi, bhikkhave, pañcannaṁ saṅghe pavāretunti.

216. tena kho pana samayena aññatarasmiṁ āvāse tadahu pavāraṇāya cattāro bhikkhū viharanti. atha kho tesaṁ bhikkhūnaṁ etadahosi -- “bhagavatā anuññātaṁ pañcannaṁ saṅghe pavāretunti. mayañcamhā cattāro janā. kathaṁ nu kho amhehi pavāretabban”-ti? bhagavato etamatthaṁ ārocesuṁ. anujānāmi, bhikkhave, catunnaṁ aññamaññaṁ pavāretuṁ. evañca pana, bhikkhave, pavāretabbaṁ. byattena bhikkhunā paṭibalena te bhikkhū ñāpetabbā --

“suṇantu me āyasmanto. ajja pavāraṇā. yadāyasmantānaṁ pattakallaṁ, mayaṁ aññamaññaṁ pavāreyyāmā” ti.

therena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā te bhikkhū evamassu vacanīyā -- “ahaṁ, āvuso, āyasmante pavāremi diṭṭhena vā sutena vā parisaṅkāya vā. vadantu maṁ āyasmanto anukampaṁ upādāya. passanto paṭikarissāmi. dutiyampi ...pe0 ... tatiyampi ahaṁ, āvuso, āyasmante pavāremi diṭṭhena vā sutena vā parisaṅkāya vā. vadantu maṁ āyasmanto anukampaṁ upādāya. passanto paṭikarissāmī” ti.

navakena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā te bhikkhū evamassu vacanīyā -- “ahaṁ, bhante, āyasmante pavāremi diṭṭhena vā sutena vā parisaṅkāya vā. vadantu maṁ āyasmanto anukampaṁ upādāya. passanto paṭikarissāmi. dutiyampi ...pe0 ... tatiyampi ahaṁ, bhante, āyasmante pavāremi diṭṭhena vā sutena vā parisaṅkāya vā. vadantu maṁ āyasmanto anukampaṁ upādāya. passanto paṭikarissāmī” ti.

tena kho pana samayena aññatarasmiṁ āvāse tadahu pavāraṇāya tayo bhikkhū viharanti. atha kho tesaṁ bhikkhūnaṁ etadahosi -- “bhagavatā anuññātaṁ pañcannaṁ saṅghe pavāretuṁ, catunnaṁ aññamaññaṁ pavāretuṁ. mayañcamhā tayo janā. kathaṁ nu kho amhehi pavāretabban”-ti? bhagavato etamatthaṁ ārocesuṁ. anujānāmi, bhikkhave, tiṇṇaṁ aññamaññaṁ pavāretuṁ. evañca pana, bhikkhave, pavāretabbaṁ. byattena bhikkhunā paṭibalena te bhikkhū ñāpetabbā --

“suṇantu me āyasmantā. ajja pavāraṇā. yadāyasmantānaṁ pattakallaṁ, mayaṁ aññamaññaṁ pavāreyyāmā” ti.

therena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā te bhikkhū evamassu vacanīyā -- “ahaṁ, āvuso, āyasmante pavāremi diṭṭhena vā sutena vā parisaṅkāya vā. vadantu maṁ āyasmantā anukampaṁ upādāya. passanto paṭikarissāmi. dutiyampi ...pe0 ... tatiyampi ahaṁ, āvuso, āyasmante pavāremi diṭṭhena vā sutena vā parisaṅkāya vā. vadantu maṁ āyasmantā anukampaṁ upādāya. passanto paṭikarissāmī” ti.

navakena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā te bhikkhū evamassu vacanīyā -- “ahaṁ, bhante, āyasmante pavāremi diṭṭhena vā sutena vā parisaṅkāya vā. vadantu maṁ āyasmantā anukampaṁ upādāya. passanto paṭikarissāmi. dutiyampi ...pe0 ... tatiyampi ahaṁ, bhante, āyasmante pavāremi diṭṭhena vā sutena vā parisaṅkāya vā. vadantu maṁ āyasmantā anukampaṁ upādāya. passanto paṭikarissāmī” ti.

217. tena kho pana samayena aññatarasmiṁ āvāse tadahu pavāraṇāya dve bhikkhū viharanti. atha kho tesaṁ bhikkhūnaṁ etadahosi -- “bhagavatā anuññātaṁ pañcannaṁ saṅghe pavāretuṁ, catunnaṁ aññamaññaṁ pavāretuṁ, tiṇṇaṁ aññamaññaṁ pavāretuṁ. mayañcamhā dve janā. kathaṁ nu kho amhehi pavāretabban”-ti. bhagavato etamatthaṁ ārocesuṁ. anujānāmi, bhikkhave, dvinnaṁ aññamaññaṁ pavāretuṁ. evañca pana, bhikkhave, pavāretabbaṁ. therena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā navo bhikkhu evamassa vacanīyo -- “ahaṁ, āvuso, āyasmantaṁ pavāremi diṭṭhena vā sutena vā parisaṅkāya vā. vadatu maṁ āyasmā anukampaṁ upādāya. passanto paṭikarissāmi. dutiyampi ...pe0 ... tatiyampi ahaṁ, āvuso, āyasmantaṁ pavāremi diṭṭhena vā sutena vā parisaṅkāya vā. vadatu maṁ āyasmā anukampaṁ upādāya. passanto paṭikarissāmī” ti.

navakena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā thero bhikkhu evamassa vacanīyo -- “ahaṁ, bhante, āyasmantaṁ pavāremi diṭṭhena vā sutena vā parisaṅkāya vā. vadatu maṁ āyasmā anukampaṁ upādāya. passanto paṭikarissāmi. dutiyampi ...pe0 ... tatiyampi ahaṁ, bhante, āyasmantaṁ pavāremi diṭṭhena vā sutena vā parisaṅkāya vā. vadatu maṁ āyasmā anukampaṁ upādāya. passanto paṭikarissāmī” ti.

218. tena kho pana samayena aññatarasmiṁ āvāse tadahu pavāraṇāya eko bhikkhu viharati. atha kho tassa bhikkhuno etadahosi -- “bhagavatā anuññātaṁ pañcannaṁ saṅghe pavāretuṁ, catunnaṁ aññamaññaṁ pavāretuṁ, tiṇṇaṁ aññamaññaṁ pavāretuṁ, dvinnaṁ aññamaññaṁ pavāretuṁ. ahañcamhi ekako. kathaṁ nu kho mayā pavāretabban”-ti? bhagavato etamatthaṁ ārocesuṁ.

idha pana, bhikkhave, aññatarasmiṁ āvāse tadahu pavāraṇāya eko bhikkhu viharati. tena, bhikkhave, bhikkhunā yattha bhikkhū paṭikkamanti upaṭṭhānasālāya vā maṇḍape vā rukkhamūle vā, so deso sammajjitvā pānīyaṁ paribhojanīyaṁ upaṭṭhāpetvā āsanaṁ paññapetvā padīpaṁ katvā nisīditabbaṁ. sace aññe bhikkhū āgacchanti, tehi saddhiṁ pavāretabbaṁ; no ce āgacchanti, `ajja me pavāraṇā'ti adhiṭṭhātabbaṁ. no ce adhiṭṭheyya, āpatti dukkaṭassa.

tatra, bhikkhave, yattha pañca bhikkhū viharanti, na ekassa pavāraṇaṁ āharitvā

catūhi saṅghe pavāretabbaṁ. pavāreyyuṁ ce, āpatti dukkaṭassa. tatra, bhikkhave, yattha cattāro bhikkhū viharanti, na ekassa pavāraṇaṁ āharitvā tīhi aññamaññaṁ pavāretabbaṁ. pavāreyyuṁ ce, āpatti dukkaṭassa. tatra, bhikkhave, yattha tayo bhikkhū viharanti, na ekassa pavāraṇaṁ āharitvā dvīhi aññamaññaṁ pavāretabbaṁ. pavāreyyuṁ ce, āpatti dukkaṭassa. tatra, bhikkhave, yattha dve bhikkhū viharanti, na ekassa pavāraṇaṁ āharitvā ekena adhiṭṭhātabbaṁ. adhiṭṭheyya ce, āpatti dukkaṭassāti.

saṅghapavāraṇādippabhedā niṭṭhitā.

125. āpattipaṭikammavidhi

219. tena kho pana samayena aññataro bhikkhu tadahu pavāraṇāya āpattiṁ āpanno hoti. atha kho tassa bhikkhuno etadahosi -- “bhagavatā paññattaṁ `na sāpattikena pavāretabba'nti. ahañcamhi āpattiṁ āpanno. kathaṁ nu kho mayā paṭipajjitabban”-ti? bhagavato etamatthaṁ ārocesuṁ {ārocesi (ka0)}.

idha pana, bhikkhave, bhikkhu tadahu pavāraṇāya āpattiṁ āpanno hoti. tena, bhikkhave, bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- “ahaṁ, āvuso, itthannāmaṁ āpattiṁ āpanno, taṁ paṭidesemī” ti. tena vattabbo -- “passasī” ti. āma passāmīti. āyatiṁ saṁvareyyāsīti.

idha pana, bhikkhave, bhikkhu tadahu pavāraṇāya āpattiyā vematiko hoti. tena, bhikkhave, bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- “ahaṁ, āvuso, itthannāmāya āpattiyā vematiko; yadā nibbematiko bhavissāmi tadā taṁ āpattiṁ paṭikarissāmī” ti vatvā pavāretabbaṁ; na tveva tappaccayā pavāraṇāya antarāyo kātabboti.

āpattipaṭikammavidhi niṭṭhitā.

126. āpattiāvikaraṇavidhi

220. tena kho pana samayena aññataro bhikkhu pavārayamāno āpattiṁ sarati. atha kho tassa bhikkhuno etadahosi -- “bhagavatā paññattaṁ `na sāpattikena pavāretabba'nti. ahañcamhi āpattiṁ āpanno. kathaṁ nu kho mayā paṭipajjitabban”-ti? bhagavato etamatthaṁ ārocesuṁ.

idha pana, bhikkhave, bhikkhu pavārayamāno āpattiṁ sarati. tena, bhikkhave, bhikkhunā sāmanto bhikkhu evamassa vacanīyo -- “ahaṁ, āvuso, itthannāmaṁ āpattiṁ āpanno. ito vuṭṭhahitvā taṁ āpattiṁ paṭikarissāmī” ti vatvā pavāretabbaṁ; na tveva tappaccayā pavāraṇāya antarāyo kātabbo.

idha pana, bhikkhave, bhikkhu pavārayamāno āpattiyā vematiko hoti. tena, bhikkhave,

bhikkhunā sāmanto bhikkhu evamassa vacanīyo -- “ahaṁ, āvuso, itthannāmāya āpattiyā vematiko; yadā nibbematiko bhavissāmi tadā taṁ āpattiṁ paṭikarissāmī” ti vatvā pavāretabbaṁ; na tveva tappaccayā pavāraṇāya antarāyo kātabboti.

āpatti āvikaraṇavidhi niṭṭhitā.

127. sabhāgāpattipaṭikammavidhi

221. tena kho pana samayena aññatarasmiṁ āvāse tadahu pavāraṇāya sabbo saṅgho sabhāgaṁ āpattiṁ āpanno hoti. atha kho tesaṁ bhikkhūnaṁ etadahosi -- “bhagavatā paññattaṁ `na sabhāgā āpatti desetabbā, na sabhāgā āpatti paṭiggahetabbā'ti. ayañca sabbo saṅgho sabhāgaṁ āpattiṁ āpanno. kathaṁ nu kho amhehi paṭipajjitabban”-ti? bhagavato etamatthaṁ ārocesuṁ.

idha pana, bhikkhave, aññatarasmiṁ āvāse tadahu pavāraṇāya sabbo saṅgho sabhāgaṁ āpattiṁ āpanno hoti. tehi, bhikkhave, bhikkhūhi eko bhikkhu sāmantā āvāsā sajjukaṁ pāhetabbo -- gacchāvuso, taṁ āpattiṁ paṭikaritvā āgaccha, mayaṁ te santike taṁ āpattiṁ paṭikarissāmāti. evañcetaṁ labhetha, iccetaṁ kusalaṁ. no ce labhetha, byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ sabbo saṅgho sabhāgaṁ āpattiṁ āpanno. yadā aññaṁ bhikkhuṁ suddhaṁ anāpattikaṁ passissati tadā tassa santike taṁ āpattiṁ paṭikarissatī” ti vatvā pavāretabbaṁ; na tveva tappaccayā pavāraṇāya antarāyo kātabbo.

idha pana, bhikkhave, aññatarasmiṁ āvāse tadahu pavāraṇāya sabbo saṅgho sabhāgāya āpattiyā vematiko hoti. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ sabbo saṅgho sabhāgāya āpattiyā vematiko. yadā nibbematiko bhavissati tadā taṁ āpattiṁ paṭikarissatī” ti vatvā, pavāretabbaṁ, na tveva tappaccayā pavāraṇāya antarāyo kātabboti.

sabhāgāpattipaṭikammavidhi niṭṭhitā.

paṭhamabhāṇavāro niṭṭhito.

128. anāpattipannarasakaṁ

222. tena kho pana samayena aññatarasmiṁ āvāse tadahu pavāraṇāya sambahulā āvāsikā bhikkhū sannipatiṁsu, pañca vā atirekā vā. te na jāniṁsu “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavāresuṁ. tehi pavāriyamāne athaññe āvāsikā bhikkhū āgacchiṁsu bahutarā. bhagavato etamatthaṁ ārocesuṁ.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāriyamāne athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāriyamāne athaññe āvāsikā bhikkhū āgacchanti samasamā. pavāritā suppavāritā, avasesehi pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāriyamāne athaññe āvāsikā bhikkhū āgacchanti thokatarā. pavāritā suppavāritā, avasesehi pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāritamatte athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāritamatte athaññe āvāsikā bhikkhū āgacchanti samasamā. pavāritā suppavāritā, tesaṁ santike pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāritamatte athaññe āvāsikā bhikkhū āgacchanti thokatarā. pavāritā suppavāritā, tesaṁ santike pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāritamatte, avuṭṭhitāya parisāya, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāritamatte, avuṭṭhitāya parisāya, athaññe āvāsikā bhikkhū āgacchanti samasamā. pavāritā suppavāritā, tesaṁ santike pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāritamatte, avuṭṭhitāya parisāya, athaññe āvāsikā bhikkhū āgacchanti thokatarā. pavāritā suppavāritā, tesaṁ santike pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāritamatte, ekaccāya vuṭṭhitāya parisāya, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāritamatte, ekaccāya vuṭṭhitāya parisāya, athaññe āvāsikā bhikkhū āgacchanti samasamā. pavāritā suppavāritā, tesaṁ santike pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāritamatte, ekaccāya vuṭṭhitāya parisāya, athaññe āvāsikā bhikkhū āgacchanti thokatarā. pavāritā suppavāritā, tesaṁ santike pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāritamatte, sabbāya vuṭṭhitāya parisāya, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāritamatte, sabbāya vuṭṭhitāya parisāya, athaññe āvāsikā bhikkhū āgacchanti samasamā. pavāritā suppavāritā, tesaṁ santike pavāretabbaṁ. pavāritānaṁ anāpatti.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā samaggasaññino pavārenti. tehi pavāritamatte, sabbāya vuṭṭhitāya parisāya, athaññe āvāsikā bhikkhū āgacchanti thokatarā. pavāritā suppavāritā, tesaṁ santike pavāretabbaṁ. pavāritānaṁ anāpatti.

anāpattipannarasakaṁ niṭṭhitaṁ.

129. vaggāvaggasaññīpannarasakaṁ

223. idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā vaggasaññino pavārenti. tehi pavāriyamāne athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pavāretabbaṁ. pavāritānaṁ āpatti dukkaṭassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā vaggasaññino pavārenti. tehi pavāriyamāne athaññe āvāsikā bhikkhū āgacchanti samasamā. pavāritā suppavāritā, avasesehi pavāretabbaṁ. pavāritānaṁ āpatti dukkaṭassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā vaggasaññino pavārenti. tehi pavāriyamāne athaññe āvāsikā bhikkhū āgacchanti thokatarā. pavāritā suppavāritā, avasesehi pavāretabbaṁ. pavāritānaṁ āpatti dukkaṭassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te dhammasaññino vinayasaññino vaggā vaggasaññino pavārenti. tehi pavāritamatte, ...pe0 ... avuṭṭhitāya parisāya ...pe0 ... ekaccāya vuṭṭhitāya parisāya ...pe0 ... sabbāya vuṭṭhitāya parisāya, athaññe āvāsikā bhikkhū āgacchanti bahutarā ...pe0 ... samasamā ...pe0 ... thokatarā. pavāritā suppavāritā, tesaṁ santike pavāretabbaṁ. pavāritānaṁ āpatti dukkaṭassa.

vaggāvaggasaññīpannarasakaṁ niṭṭhitaṁ.

130. vematikapannarasakaṁ

224. idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “kappati nu kho amhākaṁ pavāretuṁ, na nu kho kappatī” ti vematikā pavārenti. tehi pavāriyamāne athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pavāretabbaṁ. pavāritānaṁ āpatti dukkaṭassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “kappati nu kho amhākaṁ pavāretuṁ, na nu kho kappatī” ti vematikā pavārenti. tehi pavāriyamāne athaññe āvāsikā bhikkhū āgacchanti samasamā. pavāritā suppavāritā, avasesehi pavāretabbaṁ. pavāritānaṁ āpatti dukkaṭassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “kappati nu kho amhākaṁ pavāretuṁ, na nu kho kappatī” ti vematikā pavārenti. tehi pavāriyamāne athaññe āvāsikā bhikkhū āgacchanti thokatarā. pavāritā suppavāritā, avasesehi pavāretabbaṁ. pavāritānaṁ āpatti dukkaṭassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “kappati nu kho amhākaṁ pavāretuṁ, na nu kho kappatī” ti vematikā pavārenti. tehi pavāritamatte ...pe0 ... avuṭṭhitāya parisāya ...pe0 ... ekaccāya vuṭṭhitāya parisāya ...pe0 ... sabbāya vuṭṭhitāya parisāya, athaññe āvāsikā bhikkhū āgacchanti bahutarā ...pe0 ... samasamā ...pe0 ... thokatarā. pavāritā suppavāritā, tesaṁ santike pavāretabbaṁ. pavāritānaṁ āpatti dukkaṭassa.

vematikapannarasakaṁ niṭṭhitaṁ.

131. kukkuccapakatapannarasakaṁ

225. idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “kappateva amhākaṁ pavāretuṁ, nāmhākaṁ na kappatī” ti kukkuccapakatā pavārenti. tehi pavāriyamāne athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pavāretabbaṁ. pavāritānaṁ āpatti dukkaṭassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “kappateva amhākaṁ pavāretuṁ, nāmhākaṁ na kappatī” ti kukkuccapakatā pavārenti. tehi pavāriyamāne athaññe āvāsikā bhikkhū āgacchanti samasamā. pavāritā suppavāritā, avasesehi pavāretabbaṁ. pavāritānaṁ āpatti dukkaṭassa.

idha pana, bhikkhave, aññarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “kappateva amhākaṁ pavāretuṁ, nāmhākaṁ na kappatī” ti kukkuccapakatā pavārenti. tehi pavāriyamāne athaññe āvāsikā bhikkhū āgacchanti thokatarā. pavāritā suppavāritā, avasesehi {avasesehi tesaṁ santike (ka0)} pavāretabbaṁ. pavāritānaṁ āpatti dukkaṭassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “kappateva amhākaṁ pavāretuṁ, nāmhākaṁ na kappatī” ti kukkuccapakatā pavārenti. tehi pavāritamatte, ...pe0 ... avuṭṭhitāya parisāya ...pe0 ... ekaccāya vuṭṭhitāya parisāya ...pe0 ... sabbāya vuṭṭhitāya parisāya, athaññe āvāsikā bhikkhū āgacchanti bahutarā ...pe0 ... samasamā ...pe0 ... thokatarā. pavāritā suppavāritā, tesaṁ santike pavāretabbaṁ. pavāritānaṁ āpatti dukkaṭassa.

kukkuccapakatapannarasakaṁ niṭṭhitaṁ.

132. bhedapurekkhārapannarasakaṁ

226. idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāriyamāne athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāriyamāne athaññe āvāsikā bhikkhū āgacchanti samasamā. pavāritā suppavāritā, avasesehi pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā pavārenti. tehi pavāriyamāne athaññe āvāsikā bhikkhū āgacchanti thokatarā. pavāritā suppavāritā, avasesehi pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti -- bhedapurekkhārā pavārenti. tehi pavāritamatte athaññe āvāsikā bhikkhū āgacchanti bahutarā, tehi bhikkhave bhikkhūhi puna pavāretabbaṁ, pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāritamatte athaññe āvāsikā bhikkhū āgacchanti samasamā. pavāritā suppavāritā, tesaṁ santike pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāritamatte athaññe āvāsikā bhikkhū āgacchanti thokatarā. pavāritā suppavāritā, tesaṁ santike pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāritamatte, avuṭṭhitāya parisāya, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāritamatte, avuṭṭhitāya parisāya, athaññe āvāsikā bhikkhū āgacchanti samasamā. pavāritā suppavāritā, tesaṁ santike pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāritamatte, avuṭṭhitāya parisāya, athaññe āvāsikā bhikkhū āgacchanti thokatarā. pavāritā suppavāritā, tesaṁ santike pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāritamatte, ekaccāya vuṭṭhitāya parisāya, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāritamatte, ekaccāya vuṭṭhitāya parisāya, athaññe āvāsikā bhikkhū āgacchanti samasamā. pavāritā suppavāritā, tesaṁ santike pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāritamatte, ekaccāya vuṭṭhitāya parisāya, athaññe āvāsikā bhikkhū āgacchanti thokatarā. pavāritā suppavāritā, tesaṁ santike pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāritamatte, sabbāya vuṭṭhitāya parisāya, athaññe āvāsikā bhikkhū āgacchanti bahutarā. tehi, bhikkhave, bhikkhūhi puna pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāritamatte, sabbāya vuṭṭhitāya parisāya, athaññe āvāsikā bhikkhū āgacchanti samasamā. pavāritā suppavāritā, tesaṁ santike pavāretabbaṁ. pavāritānaṁ āpatti thullaccayassa.

idha pana, bhikkhave, aññatarasmiṁ āvāse tadahu pavāraṇāya sambahulā āvāsikā

bhikkhū sannipatanti, pañca vā atirekā vā. te jānanti “atthaññe āvāsikā bhikkhū anāgatā” ti. te “nassantete, vinassantete, ko tehi attho” ti bhedapurekkhārā pavārenti. tehi pavāritamatte, sabbāya vuṭṭhitāya parisāya, athaññe āvāsikā bhikkhū āgacchanti thokatarā. pavāritā suppavāritā, tesaṁ santike pavāretabbaṁ. pavāritānaṁ āpatti thullaccayassa.

bhedapurekkhārapannarasakaṁ niṭṭhitaṁ.

pañcavīsattikā niṭṭhitā.

133. sīmottantikapeyyālaṁ

227. idha pana, bhikkhave, aññatarasmiṁ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. te na jānanti “aññe āvāsikā bhikkhū antosīmaṁ okkamantī” ti ...pe0 ... te na jānanti “aññe āvāsikā bhikkhū antosīmaṁ okkantā” ti ...pe0 ... te na passanti aññe āvāsike bhikkhū antosīmaṁ okkamante ...pe0 ... te na passanti aññe āvāsike bhikkhū antosīmaṁ okkante ...pe0 ... te na suṇanti “aññe āvāsikā bhikkhū antosīmaṁ okkamantī” ti ...pe0 ... te na suṇanti “aññe āvāsikā bhikkhū antosīmaṁ okkantā” ti ...pe0 ....

āvāsikena āvāsikā ekasatapañcasattati tikanayato, āvāsikena āgantukā, āgantukena āvāsikā, āgantukena āgantukā, peyyālamukhena satta tikasatāni honti.

sīmokkantikapeyyālaṁ niṭṭhitaṁ.

134. divasanānattaṁ

228. idha pana, bhikkhave, āvāsikānaṁ bhikkhūnaṁ cātuddaso hoti, āgantukānaṁ pannaraso. sace āvāsikā bahutarā honti, āgantukehi āvāsikānaṁ anuvattitabbaṁ. sace samasamā honti, āgantukehi āvāsikānaṁ anuvattitabbaṁ. sace āgantukā bahutarā honti, āvāsikehi āgantukānaṁ anuvattitabbaṁ.

idha pana, bhikkhave, āvāsikānaṁ bhikkhūnaṁ pannaraso hoti, āgantukānaṁ cātuddaso. sace āvāsikā bahutarā honti, āgantukehi āvāsikānaṁ anuvattitabbaṁ. sace samasamā honti, āgantukehi āvāsikānaṁ anuvattitabbaṁ. sace āgantukā bahutarā honti, āvāsikehi āgantukānaṁ anuvattitabbaṁ.

idha pana, bhikkhave, āvāsikānaṁ bhikkhūnaṁ pāṭipado hoti, āgantukānaṁ pannaraso. sace āvāsikā bahutarā honti, āvāsikehi āgantukānaṁ nākāmā dātabbā sāmaggī; āgantukehi nissīmaṁ gantvā pavāretabbaṁ. sace samasamā honti, āvāsikehi āgantukānaṁ nākāmā dātabbā sāmaggī; āgantukehi nissīmaṁ gantvā pavāretabbaṁ. sace āgantukā bahutarā honti, āvāsikehi āgantukānaṁ sāmaggī vā dātabbā, nissīmaṁ vā gantabbaṁ.

idha pana, bhikkhave, āvāsikānaṁ bhikkhūnaṁ pannaraso hoti, āgantukānaṁ pāṭipado. sace āvāsikā bahutarā honti, āgantukehi āvāsikānaṁ sāmaggī vā dātabbā, nissīmaṁ vā gantabbaṁ. sace samasamā honti, āgantukehi āvāsikānaṁ sāmaggī vā dātabbā, nissīmaṁ vā gantabbaṁ. sace āgantukā bahutarā honti, āgantukehi āvāsikānaṁ nākāmā dātabbā sāmaggī; āvāsikehi nissīmaṁ gantvā pavāretabbaṁ.

divasanānattaṁ niṭṭhitaṁ.

135. liṅgādidassanaṁ

229. idha pana, bhikkhave, āgantukā bhikkhū passanti āvāsikānaṁ bhikkhūnaṁ āvāsikākāraṁ, āvāsikaliṅgaṁ, āvāsikanimittaṁ, āvāsikuddesaṁ, suppaññattaṁ mañcapīṭhaṁ bhisibibbohanaṁ, pānīyaṁ paribhojanīyaṁ sapaṭṭhitaṁ, pariveṇaṁ susammaṭṭhaṁ; passitvā vematikā honti -- “atthi nu kho āvāsikā bhikkhū, natthi nu kho” ti. te vematikā na vicinanti, avicinitvā pavārenti. āpatti dukkaṭassa ...pe0 ... te vematikā vicinanti, vicinitvā na passanti, apassitvā pavārenti. anāpatti. te vematikā vicinanti, vicinitvā passanti, passitvā ekato pavārenti. anāpatti. te vematikā vicinanti, vicinitvā passanti, passitvā pāṭekkaṁ pavārenti. āpatti dukkaṭassa. te vematikā vicinanti, vicinitvā passanti, passitvā -- “nassantete, vinassantete, ko tehi attho” ti -- bhedapurekkhārā pavārenti. āpatti thullaccayassa.

idha pana, bhikkhave, āgantukā bhikkhū suṇanti āvāsikānaṁ bhikkhūnaṁ āvāsikākāraṁ, āvāsikaliṅgaṁ, āvāsikanimittaṁ, āvāsikuddesaṁ, caṅkamantānaṁ padasaddaṁ, sajjhāyasaddaṁ, ukkāsitasaddaṁ, khipitasaddaṁ; sutvā vematikā honti -- “atthi nu kho āvāsikā bhikkhū, natthi nu kho” ti. te vematikā na vicinanti, avicinitvā pavārenti. āpatti dukkaṭassa. te vematikā vicinanti, vicinitvā na passanti, apassitvā pavārenti. anāpatti. te vematikā vicinanti, vicinitvā passanti, passitvā ekato pavārenti. anāpatti. te vematikā vicinanti, vicinitvā passanti, passitvā pāṭekkaṁ pavārenti. āpatti dukkaṭassa. te vematikā vicinanti, vicinitvā passanti, passitvā “nassantete, vinassantete, ko tehi attho” ti bhedapurekkhārā pavārenti. āpatti thullaccayassa.

idha pana, bhikkhave, āvāsikā bhikkhū passanti āgantukānaṁ bhikkhūnaṁ āgantukākāraṁ, āgantukaliṅgaṁ, āgantukanimittaṁ, āgantukuddesaṁ, aññātakaṁ pattaṁ, aññātakaṁ cīvaraṁ, aññātakaṁ nisīdanaṁ, pādānaṁ dhotaṁ, udakanissekaṁ; passitvā vematikā honti -- “atthi nu kho āgantukā bhikkhū, natthi nu kho” ti. te vematikā na vicinanti, avicinitvā pavārenti. āpatti dukkaṭassa. te vematikā vicinanti, vicinitvā na passanti, apassitvā pavārenti. anāpatti. te vematikā vicinanti, vicinitvā passanti, passitvā ekato pavārenti. anāpatti. te vematikā vicinanti, vicinitvā passanti, passitvā pāṭekkaṁ pavārenti. āpatti dukkaṭassa. te vematikā vicinanti, vicinitvā passanti, passitvā -- nassantete, vinassantete, ko tehi atthoti -- bhedapurekkhārā pavārenti. āpatti thullaccayassa.

idha pana, bhikkhave, āvāsikā bhikkhū suṇanti āgantukānaṁ bhikkhūnaṁ āgantukākāraṁ,

āgantukaliṅgaṁ, āgantukanimittaṁ, āgantukuddesaṁ, āgacchantānaṁ padasaddaṁ, upāhanapapphoṭanasaddaṁ, ukkāsitasaddaṁ, khipitasaddaṁ; sutvā vematikā honti -- “atthi nu kho āgantukā bhikkhū, natthi nu kho” ti. te vematikā na vicinanti, avicinitvā pavārenti. āpatti dukkaṭassa. te vematikā vicinanti, vicinitvā na passanti, apassitvā pavārenti. anāpatti. te vematikā vicinanti, vicinitvā passanti, passitvā ekato pavārenti. anāpatti. te vematikā vicinanti, vicinitvā passanti, passitvā pāṭekkaṁ pavārenti. āpatti dukkaṭassa. te vematikā vicinanti, vicinitvā passanti, passitvā -- nassantete, vinassantete, ko tehi atthoti -- bhedapurekkhārā pavārenti. āpatti thullaccayassa.

liṅgādidassanaṁ niṭṭhitaṁ.

136. nānāsaṁvāsakādīhi pavāraṇā

230. idha pana, bhikkhave, āgantukā bhikkhū passanti āvāsike bhikkhū nānāsaṁvāsake. te samānasaṁvāsakadiṭṭhiṁ paṭilabhanti, samānasaṁvāsakadiṭṭhiṁ paṭilabhitvā na pucchanti, apucchitvā ekato pavārenti. anāpatti. te pucchanti, pucchitvā nābhivitaranti, anabhivitaritvā ekato pavārenti. āpatti dukkaṭassa. te pucchanti, pucchitvā nābhivitaranti, anabhivitaritvā pāṭekkaṁ pavārenti. anāpatti.

idha pana, bhikkhave, āgantukā bhikkhū passanti āvāsike bhikkhū samānasaṁvāsake. te nānāsaṁvāsakadiṭṭhiṁ paṭilabhanti, nānāsaṁvāsakadiṭṭhiṁ paṭilabhitvā na pucchanti, apucchitvā ekato pavārenti. āpatti dukkaṭassa. te pucchanti, pucchitvā abhivitaranti, abhivitaritvā pāṭekkaṁ pavārenti. āpatti dukkaṭassa. te pucchanti, pucchitvā abhivitaranti, abhivitaritvā ekato pavārenti. anāpatti.

idha pana, bhikkhave, āvāsikā bhikkhū passanti āgantuke bhikkhū nānāsaṁvāsake. te samānasaṁvāsakadiṭṭhiṁ paṭilabhanti, samānasaṁvāsakadiṭṭhiṁ paṭilabhitvā na pucchanti, apucchitvā ekato pavārenti. anāpatti. te pucchanti, pucchitvā nābhivitaranti, anabhivitaritvā ekato pavārenti. āpatti dukkaṭassa. te pucchanti, pucchitvā nābhivitaranti, anabhivitaritvā pāṭekkaṁ pavārenti. anāpatti.

idha pana, bhikkhave, āvāsikā bhikkhū passanti āgantuke bhikkhū samānasaṁvāsake. te nānāsaṁvāsakadiṭṭhiṁ paṭilabhanti, nānāsaṁvāsakadiṭṭhiṁ paṭilabhitvā na pucchanti, apucchitvā ekato pavārenti. āpatti dukkaṭassa. te pucchanti, pucchitvā abhivitaranti, abhivitaritvā pāṭekkaṁ pavārenti. āpatti dukkaṭassa. te pucchanti, pucchitvā abhivitaranti, abhivitaritvā ekato pavārenti. anāpatti.

nānāsaṁvāsakādīhi pavāraṇā niṭṭhitā.

137. na gantabbavāro

231. na, bhikkhave, tadahu pavāraṇāya sabhikkhukā āvāsā abhikkhuko āvāso gantabbo, aññatra saṅghena, aññatra antarāyā. na, bhikkhave, tadahu pavāraṇāya sabhikkhukā āvāsā abhikkhuko anāvāso gantabbo, aññatra saṅghena, aññatra antarāyā. na, bhikkhave, tadahu pavāraṇāya sabhikkhukā āvāsā abhikkhuko āvāso vā anāvāso vā gantabbo, aññatra saṅghena, aññatra antarāyā.

na, bhikkhave, tadahu pavāraṇāya sabhikkhukā anāvāsā abhikkhuko āvāso gantabbo, aññatra saṅghena, aññatra antarāyā. na, bhikkhave, tadahu pavāraṇāya sabhikkhukā anāvāsā abhikkhuko anāvāso gantabbo, aññatra saṅghena, aññatra antarāyā. na, bhikkhave, tadahu pavāraṇāya sabhikkhukā anāvāsā abhikkhuko āvāso vā anāvāso vā gantabbo, aññatra saṅghena, aññatra antarāyā.

na, bhikkhave, tadahu pavāraṇāya sabhikkhukā āvāsā vā anāvāsā vā abhikkhuko āvāso gantabbo, aññatra saṅghena, aññatra antarāyā. na, bhikkhave, tadahu pavāraṇāya sabhikkhukā āvāsā vā anāvāsā vā abhikkhuko anāvāso gantabbo, aññatra saṅghena, aññatra antarāyā. na, bhikkhave, tadahu pavāraṇāya sabhikkhukā āvāsā vā anāvāsā vā abhikkhuko āvāso vā anāvāso vā gantabbo, aññatra saṅghena, aññatra antarāyā.

na, bhikkhave, tadahu pavāraṇāya sabhikkhukā āvāsā sabhikkhuko āvāso gantabbo, yatthassu bhikkhū nānāsaṁvāsakā, aññatra saṅghena, aññatra antarāyā. na, bhikkhave, tadahu pavāraṇāya sabhikkhukā āvāsā sabhikkhuko anāvāso gantabbo, yatthassu bhikkhū nānāsaṁvāsakā, aññatra saṅghena, aññatra antarāyā. na, bhikkhave, tadahu pavāraṇāya sabhikkhukā āvāsā sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra saṅghena, aññatra antarāyā.

na, bhikkhave, tadahu pavāraṇāya sabhikkhukā anāvāsā sabhikkhuko āvāso gantabbo, yatthassu bhikkhū nānāsaṁvāsakā, aññatra saṅghena, aññatra antarāyā. na, bhikkhave, tadahu pavāraṇāya sabhikkhukā anāvāsā sabhikkhuko anāvāso gantabbo, yatthassu bhikkhū nānāsaṁvāsakā, aññatra saṅghena, aññatra antarāyā. na, bhikkhave, tadahu pavāraṇāya sabhikkhukā anāvāsā sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra saṅghena, aññatra antarāyā.

na, bhikkhave, tadahu pavāraṇāya sabhikkhukā āvāsā vā anāvāsā

vā sabhikkhuko āvāso gantabbo, yatthassu bhikkhū nānāsaṁvāsakā, aññatra saṅghena, aññatra antarāyā. na, bhikkhave, tadahu pavāraṇāya sabhikkhukā āvāsā vā anāvāsā vā sabhikkhuko anāvāso gantabbo, yatthassu bhikkhū nānāsaṁvāsakā, aññatra saṅghena, aññatra antarāyā. na, bhikkhave, tadahu pavāraṇāya sabhikkhukā āvāsā vā anāvāsā vā sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra saṅghena, aññatra antarāyā.

na gantabbavāro niṭṭhito.

138. gantabbavāro

232. gantabbo, bhikkhave, tadahu pavāraṇāya sabhikkhukā āvāsā sabhikkhuko āvāso, yatthassu bhikkhū samānasaṁvāsakā, yaṁ jaññā “sakkomi ajjeva gantu” nti. gantabbo, bhikkhave, tadahu pavāraṇāya sabhikkhukā āvāsā sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā “sakkomi ajjeva gantu” nti.

gantabbo, bhikkhave, tadahu pavāraṇāya sabhikkhukā anāvāsā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā “sakkomi ajjeva gantu” nti.

gantabbo, bhikkhave, tadahu pavāraṇāya sabhikkhukā āvāsā vā anāvāsā vā sabhikkhuko

āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā “sakkomi ajjeva gantu” nti.

gantabbavāro niṭṭhito.

139. vajjanīyapuggalasandassanā

233. na, bhikkhave, bhikkhuniyā nisinnaparisāya pavāretabbaṁ. yo pavāreyya, āpatti dukkaṭassa. na, bhikkhave, sikkhamānāya ...pe0 ... na sāmaṇerassa ...pe0 ... na sāmaṇeriyā ...pe0 ... na sikkhaṁ paccakkhātakassa ...pe0 ... na antimavatthuṁ ajjhāpannakassa nisinnaparisāya pavāretabbaṁ. yo pavāreyya, āpatti dukkaṭassa.

na āpattiyā adassane ukkhittakassa nisinnaparisāya pavāretabbaṁ. yo pavāreyya, yathādhammo kāretabbo. na āpattiyā appaṭikamme ukkhittakassa ...pe0 ... na pāpikāya diṭṭhiyā appaṭinissagge ukkhittakassa nisinnaparisāya pavāretabbaṁ. yo pavāreyya, yathādhammo kāretabbo.

na paṇḍakassa nisinnaparisāya pavāretabbaṁ. yo pavāreyya, āpatti dukkaṭassa. na theyyasaṁvāsakassa ...pe0 ... na titthiyapakkantakassa ...pe0 ... na tiracchānagatassa ...pe0 ... na mātughātakassa ...pe0 ... na pitughātakassa ...pe0 ... na arahantaghātakassa ...pe0 ... na bhikkhunidūsakassa ...pe0 ... na saṅghabhedakassa ...pe0 ... na lohituppādakassa ...pe0 ... na ubhatobyañjanakassa nisinnaparisāya pavāretabbaṁ. yo pavāreyya, āpatti dukkaṭassa.

na, bhikkhave, pārivāsikapavāraṇādānena pavāretabbaṁ, aññatra avuṭṭhitāya parisāya. na ca, bhikkhave, appavāraṇāya pavāretabbaṁ, aññatra saṅghasāmaggiyāti.

vajjanīyapuggalasandassanā niṭṭhitā.

dutiyabhāṇavāro niṭṭhito.

140. dvevācikādipavāraṇā

234. tena kho pana samayena kosalesu janapade aññatarasmiṁ āvāse tadahu pavāraṇāya savarabhayaṁ ahosi. bhikkhū nāsakkhiṁsu tevācikaṁ pavāretuṁ. bhagavato etamatthaṁ ārocesuṁ. anujānāmi, bhikkhave, dvevācikaṁ pavāretunti.

bāḷhataraṁ savarabhayaṁ ahosi. bhikkhū nāsakkhiṁsu dvevācikaṁ pavāretuṁ. bhagavato etamatthaṁ ārocesuṁ. anujānāmi, bhikkhave, ekavācikaṁ pavāretunti.

bāḷhataraṁ savarabhayaṁ ahosi. bhikkhū nāsakkhiṁsu ekavācikaṁ pavāretuṁ. bhagavato etamatthaṁ ārocesuṁ. anujānāmi, bhikkhave, samānavassikaṁ pavāretunti.

tena kho pana samayena aññatarasmiṁ āvāse tadahu pavāraṇāya manussehi dānaṁ dentehi yebhuyyena ratti khepitā hoti. atha kho tesaṁ bhikkhūnaṁ etadahosi -- “manussehi dānaṁ dentehi yebhuyyena ratti khepitā. sace saṅgho tevācikaṁ pavāressati, appavāritova saṅgho bhavissati, athāyaṁ ratti vibhāyissati. kathaṁ nu kho amhehi paṭipajjitabban”-ti? bhagavato etamatthaṁ ārocesuṁ. idha pana, bhikkhave, aññatarasmiṁ āvāse tadahu pavāraṇāya manussehi dānaṁ dentehi yebhuyyena ratti khepitā hoti. tatra ce, bhikkhave, bhikkhūnaṁ evaṁ hoti -- “manussehi dānaṁ dentehi yebhuyyena ratti khepitā. sace saṅgho tevācikaṁ pavāressati, appavāritova saṅgho bhavissati, athāyaṁ ratti vibhāyissatī” ti, byattena bhikkhunā paṭibalena saṅgho ñāpetabbo --

“suṇātu me, bhante, saṅgho. manussehi dānaṁ dentehi yebhuyyena ratti khepitā. sace saṅgho tevācikaṁ pavāressati, appavāritova saṅgho bhavissati, athāyaṁ ratti vibhāyissati. yadi saṅghassa pattakallaṁ, saṅgho dvevācikaṁ, ekavācikaṁ, samānavassikaṁ pavāreyyā” ti.

idha pana, bhikkhave, aññatarasmiṁ āvāse tadahu pavāraṇāya bhikkhūhi dhammaṁ bhaṇantehi ...pe0 ... suttantikehi suttantaṁ saṅgāyantehi ... vinayadharehi vinayaṁ vinicchinantehi ... dhammakathikehi dhammaṁ sākacchantehi ... bhikkhūhi kalahaṁ karontehi yebhuyyena ratti khepitā hoti. tatra ce bhikkhūnaṁ evaṁ hoti -- “bhikkhūhi kalahaṁ karontehi yebhuyyena ratti khepitā. sace saṅgho tevācikaṁ pavāressati, appavāritova saṅgho bhavissati, athāyaṁ ratti vibhāyissatī” ti, byattena bhikkhunā paṭibalena saṅgho ñāpetabbo --

“suṇātu me, bhante, saṅgho. bhikkhūhi kalahaṁ karontehi yebhuyyena ratti khepitā. sace saṅgho tevācikaṁ pavāressati, appavāritova saṅgho bhavissati, athāyaṁ ratti vibhāyissati. yadi saṅghassa pattakallaṁ, saṅgho dvevācikaṁ, ekavācikaṁ, samānavassikaṁ pavāreyyā” ti.

tena kho pana samayena kosalesu janapade aññatarasmiṁ āvāse tadahu pavāraṇāya mahābhikkhusaṅgho sannipatito hoti, parittañca anovassikaṁ {anovassakaṁ (ka0)} hoti, mahā ca megho uggato hoti. atha kho tesaṁ bhikkhūnaṁ etadahosi -- “ayaṁ kho mahābhikkhusaṅgho sannipatito, parittañca anovassikaṁ, mahā ca megho uggato. sace saṅgho tevācikaṁ pavāressati, appavāritova saṅgho bhavissati, athāyaṁ megho pavassissati. kathaṁ nu kho amhehi paṭipajjitabban”-ti? bhagavato etamatthaṁ ārocesuṁ. idha pana, bhikkhave, aññatarasmiṁ āvāse tadahu pavāraṇāya mahābhikkhusaṅgho sannipatito hoti, parittañca anovassikaṁ hoti, mahā ca megho uggato hoti. tatra ce bhikkhūnaṁ evaṁ hoti -- “ayaṁ kho mahābhikkhusaṅgho sannipatito, parittañca anovassikaṁ, mahā ca megho uggato. sace saṅgho tevācikaṁ pavāressati, appavāritova saṅgho bhavissati, athāyaṁ megho pavassissatī” ti. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ mahābhikkhusaṅgho sannipatito, parittañca anovassikaṁ, mahā ca megho uggato. sace saṅgho tevācikaṁ pavāressati, appavāritova saṅgho bhavissati, athāyaṁ megho pavassissati. yadi saṅghassa pattakallaṁ, saṅgho dvevācikaṁ, ekavācikaṁ, samānavassikaṁ pavāreyyā” ti.

idha pana, bhikkhave, aññatarasmiṁ āvāse tadahu pavāraṇāya rājantarāyo hoti ...pe0 ... corantarāyo hoti ... agyantarāyo hoti ... udakantarāyo hoti ... manussantarāyo hoti ... amanussantarāyo hoti ... vāḷantarāyo hoti ... sarīsapantarāyo hoti ... jīvitantarāyo hoti ... brahmacariyantarāyo hoti. tatra ce bhikkhūnaṁ evaṁ hoti -- “ayaṁ kho, brahmacariyantarāyo. sace saṅgho tevācikaṁ pavāressati, appavāritova saṅgho bhavissati, athāyaṁ brahmacariyantarāyo bhavissatī” ti, byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ brahmacariyantarāyo. sace saṅgho tevācikaṁ pavāressati, appavāritova saṅgho bhavissati, athāyaṁ brahmacariyantarāyo bhavissati. yadi saṅghassa pattakallaṁ, saṅgho dvevācikaṁ, ekavācikaṁ, samānavassikaṁ pavāreyyā” ti.

dvevācikādipavāraṇā niṭṭhitā.

141. pavāraṇāṭhapanaṁ

235. tena kho pana samayena chabbaggiyā bhikkhū sāpattikā pavārenti. bhagavato etamatthaṁ ārocesuṁ. na, bhikkhave, sāpattikena pavāretabbaṁ. yo pavāreyya, āpatti dukkaṭassa. anujānāmi, bhikkhave, yo sāpattiko pavāreti, tassa okāsaṁ kārāpetvā āpattiyā codetunti.

tena kho pana samayena chabbaggiyā bhikkhū okāsaṁ kārāpiyamānā na icchanti okāsaṁ kātuṁ. bhagavato etamatthaṁ ārocesuṁ. anujānāmi, bhikkhave, okāsaṁ akarontassa pavāraṇaṁ ṭhapetuṁ. evañca pana, bhikkhave, ṭhapetabbā. tadahu pavāraṇāya cātuddase vā pannarase vā tasmiṁ puggale sammukhībhūte saṅghamajjhe udāharitabbaṁ -- “suṇātu me, bhante, saṅgho. itthannāmo puggalo sāpattiko. tassa pavāraṇaṁ ṭhapemi. na tasmiṁ sammukhībhūte pavāretabban”-ti. ṭhapitā hoti pavāraṇāti.

tena kho pana samayena chabbaggiyā bhikkhū -- puramhākaṁ pesalā bhikkhū pavāraṇaṁ ṭhapentīti -- paṭikacceva suddhānaṁ bhikkhūnaṁ anāpattikānaṁ avatthusmiṁ akāraṇe pavāraṇaṁ ṭhapenti, pavāritānampi pavāraṇaṁ ṭhapenti. bhagavato etamatthaṁ ārocesuṁ. na, bhikkhave, suddhānaṁ bhikkhūnaṁ anāpattikānaṁ avatthusmiṁ akāraṇe pavāraṇā ṭhapetabbā. yo ṭhapeyya, āpatti dukkaṭassa. na, bhikkhave, pavāritānampi pavāraṇā ṭhapetabbā. yo ṭhapeyya, āpatti dukkaṭassa.

236. evaṁ kho, bhikkhave, ṭhapitā hoti pavāraṇā, evaṁ aṭṭhapitā. kathañca, bhikkhave, aṭṭhapitā hoti pavāraṇā? tevācikāya ce, bhikkhave, pavāraṇāya bhāsitāya lapitāya pariyositāya pavāraṇaṁ ṭhapeti, aṭṭhapitā hoti pavāraṇā. dvevācikāya ce, bhikkhave, ... ekavācikāya ce, bhikkhave, ... samānavassikāya ce, bhikkhave, pavāraṇāya bhāsitāya lapitāya pariyositāya pavāraṇaṁ ṭhapeti, aṭṭhapitā hoti pavāraṇā. evaṁ kho, bhikkhave, aṭṭhapitā hoti pavāraṇā.

kathañca, bhikkhave, ṭhapitā hoti pavāraṇā? tevācikāya, ce, bhikkhave, pavāraṇāya bhāsitāya lapitāya apariyositāya pavāraṇaṁ ṭhapeti, ṭhapitā hoti pavāraṇā. dvevācikāya ce, bhikkhave, ... ekavācikāya ce, bhikkhave, ... samānavassikāya ce, bhikkhave, pavāraṇāya bhāsitāya lapitāya apariyositāya pavāraṇaṁ ṭhapeti, ṭhapitā hoti pavāraṇā. evaṁ kho, bhikkhave, ṭhapitā hoti pavāraṇā.

237. idha pana, bhikkhave, tadahu pavāraṇāya bhikkhu bhikkhussa pavāraṇaṁ ṭhapeti. taṁ ce bhikkhuṁ aññe bhikkhū jānanti, “ayaṁ kho āyasmā aparisuddhakāyasamācāro, aparisuddhavacīsamācāro, aparisuddhājīvo, bālo, abyatto, na paṭibalo anuyuñjīyamāno anuyogaṁ dātu” nti, `alaṁ, bhikkhu, mā bhaṇḍanaṁ, mā kalahaṁ, mā viggahaṁ, mā vivāda'nti omadditvā saṅghena pavāretabbaṁ.

idha pana, bhikkhave, tadahu pavāraṇāya bhikkhu bhikkhussa pavāraṇaṁ ṭhapeti. taṁ ce bhikkhuṁ aññe bhikkhū jānanti, “ayaṁ kho āyasmā parisuddhakāyasamācāro, aparisuddhavacīsamācāro, aparisuddhājīvo, bālo, abyatto, na paṭibalo anuyuñjīyamāno anuyogaṁ dātu” nti, `alaṁ, bhikkhu, mā bhaṇḍanaṁ, mā kalahaṁ, mā viggahaṁ, mā vivāda'nti omadditvā saṅghena pavāretabbaṁ.

idha pana, bhikkhave, tadahu pavāraṇāya bhikkhu bhikkhussa pavāraṇaṁ ṭhapeti. taṁ ce bhikkhuṁ aññe bhikkhū jānanti, “ayaṁ kho āyasmā parisuddhakāyasamācāro, parisuddhavacīsamācāro, aparisuddhājīvo, bālo, abyatto, na paṭibalo anuyuñjīyamāno anuyogaṁ dātu” nti, `alaṁ, bhikkhu, mā bhaṇḍanaṁ, mā kalahaṁ, mā viggahaṁ, mā vivāda'nti omadditvā saṅghena pavāretabbaṁ.

idha pana, bhikkhave, tadahu pavāraṇāya bhikkhu bhikkhussa pavāraṇaṁ ṭhapeti. taṁ ce bhikkhuṁ aññe bhikkhū jānanti, “ayaṁ kho āyasmā parisuddhakāyasamācāro, parisuddhavacīsamācāro, parisuddhājīvo, bālo, abyatto, na paṭibalo anuyuñjīyamāno anuyogaṁ dātu” nti, `alaṁ, bhikkhu, mā bhaṇḍanaṁ, mā kalahaṁ, mā viggahaṁ, mā vivāda'nti omadditvā saṅghena pavāretabbaṁ.

idha pana, bhikkhave, tadahu pavāraṇāya bhikkhu bhikkhussa pavāraṇaṁ ṭhapeti. taṁ ce bhikkhuṁ aññe bhikkhū jānanti, “ayaṁ kho āyasmā parisuddhakāyasamācāro, parisuddhavacīsamācāro, parisuddhājīvo, paṇḍito, byatto, paṭibalo anuyuñjīyamāno anuyogaṁ dātu” nti, so evamassa vacanīyo, “yaṁ kho tvaṁ, āvuso, imassa bhikkhuno pavāraṇaṁ ṭhapesi, kimhi naṁ ṭhapesi, sīlavipattiyā vā ṭhapesi, ācāravipattiyā vā ṭhapesi, diṭṭhivipattiyā vā ṭhapesī” ti? so ce evaṁ vadeyya -- “sīlavipattiyā vā ṭhapemi, ācāravipattiyā vā ṭhapemi, diṭṭhivipattiyā vā ṭhapemī” ti, so evamassa vacanīyo -- “jānāsi panāyasmā sīlavipattiṁ, jānāsi ācāravipattiṁ, jānāsi diṭṭhivipatti” nti? so ce evaṁ vadeyya -- “jānāmi kho ahaṁ, āvuso, sīlavipattiṁ, jānāmi ācāravipattiṁ, jānāmi diṭṭhivipatti” nti, so evamassa vacanīyo -- “katamā panāvuso, sīlavipatti, katamā ācāravipatti, katamā diṭṭhivipattī” ti? so ce evaṁ vadeyya -- “cattāri pārājikāni, terasa saṅghādisesā, ayaṁ sīlavipatti; thullaccayaṁ, pācittiyaṁ, pāṭidesanīyaṁ, dukkaṭaṁ, dubbhāsitaṁ, ayaṁ ācāravipatti; micchādiṭṭhi, antaggāhikādiṭṭhi, ayaṁ diṭṭhivipattī” ti, so evamassa vacanīyo -- “yaṁ kho tvaṁ, āvuso, imassa bhikkhuno pavāraṇaṁ ṭhapesi, diṭṭhena vā ṭhapesi, sutena vā ṭhapesi, parisaṅkāya vā ṭhapesī” ti? so ce evaṁ vadeyya -- “diṭṭhena vā ṭhapemi, sutena vā ṭhapemi, parisaṅkāya vā ṭhapemī” ti, so evamassa vacanīyo -- “yaṁ kho tvaṁ, āvuso, imassa bhikkhuno diṭṭhena pavāraṇaṁ ṭhapesi, kiṁ te diṭṭhaṁ, kinti te diṭṭhaṁ, kadā te diṭṭhaṁ, kattha te diṭṭhaṁ, pārājikaṁ ajjhāpajjanto diṭṭho, saṅghādisesaṁ ajjhāpajjanto diṭṭho, thullaccayaṁ ... pācittiyaṁ ... pāṭidesanīyaṁ ... dukkaṭaṁ ... dubbhāsitaṁ ajjhāpajjanto diṭṭho, kattha ca tvaṁ ahosi, kattha cāyaṁ bhikkhu ahosi, kiñca tvaṁ karosi, kiñcāyaṁ bhikkhu karotī” ti? so ce evaṁ vadeyya -- “na kho ahaṁ, āvuso, imassa bhikkhuno diṭṭhena pavāraṇaṁ ṭhapemi, apica sutena pavāraṇaṁ ṭhapemī” ti, so evamassa vacanīyo -- “yaṁ kho tvaṁ, āvuso, imassa bhikkhuno sutena pavāraṇaṁ ṭhapesi, kiṁ te sutaṁ, kinti te sutaṁ, kadā te sutaṁ, kattha te sutaṁ, pārājikaṁ ajjhāpannoti sutaṁ, saṅghādisesaṁ ajjhāpannoti sutaṁ, thullaccayaṁ ... pācittiyaṁ ... pāṭidesanīyaṁ ... dukkaṭaṁ ... dubbhāsitaṁ ajjhāpannoti sutaṁ, bhikkhussa sutaṁ, bhikkhuniyā sutaṁ, sikkhamānāya sutaṁ, sāmaṇerassa sutaṁ, sāmaṇeriyā sutaṁ, upāsakassa sutaṁ, upāsikāya sutaṁ, rājūnaṁ sutaṁ, rājamahāmattānaṁ sutaṁ, titthiyānaṁ sutaṁ, titthiyasāvakānaṁ sutan”-ti? so ce evaṁ vadeyya -- “na kho ahaṁ, āvuso, imassa bhikkhuno sutena pavāraṇaṁ ṭhapemi, apica parisaṅkāya pavāraṇaṁ ṭhapemī” ti, so evamassa vacanīyo -- “yaṁ kho tvaṁ, āvuso, imassa bhikkhuno parisaṅkāya pavāraṇaṁ ṭhapesi, kiṁ parisaṅkasi, kinti parisaṅkasi, kadā parisaṅkasi, kattha parisaṅkasi, pārājikaṁ ajjhāpannoti parisaṅkasi, saṅghādisesaṁ ajjhāpannoti parisaṅkasi, thullaccayaṁ ... pācittiyaṁ ... pāṭidesanīyaṁ ... dukkaṭaṁ ... dubbhāsitaṁ ajjhāpannoti parisaṅkasi, bhikkhussa sutvā parisaṅkasi, bhikkhuniyā sutvā parisaṅkasi, sikkhamānāya sutvā parisaṅkasi, sāmaṇerassa sutvā parisaṅkasi, sāmaṇeriyā sutvā parisaṅkasi, upāsakassa sutvā parisaṅkasi, upāsikāya sutvā parisaṅkasi, rājūnaṁ sutvā parisaṅkasi, rājamahāmattānaṁ sutvā parisaṅkasi, titthiyānaṁ sutvā parisaṅkasi, titthiyasāvakānaṁ sutvā parisaṅkasī” ti? so ce evaṁ vadeyya -- “na kho ahaṁ, āvuso, imassa bhikkhuno parisaṅkāya pavāraṇaṁ ṭhapemi, api ca ahampi na jānāmi kena panāhaṁ imassa bhikkhuno pavāraṇaṁ ṭhapemī” ti. so ce, bhikkhave, codako bhikkhu anuyogena viññūnaṁ sabrahmacārīnaṁ cittaṁ na ārādheti, ananuvādo cudito bhikkhūti alaṁ vacanāya. so ce, bhikkhave, codako bhikkhu anuyogena viññūnaṁ sabrahmacārīnaṁ cittaṁ ārādheti, sānuvādo cudito bhikkhūti alaṁ vacanāya. so ce, bhikkhave, codako bhikkhu amūlakena pārājikena anuddhaṁsitaṁ paṭijānāti, saṅghādisesaṁ āropetvā saṅghena pavāretabbaṁ. so ce, bhikkhave, codako bhikkhu amūlakena saṅghādisesena anuddhaṁsitaṁ paṭijānāti, yathādhammaṁ kārāpetvā saṅghena pavāretabbaṁ. so ce, bhikkhave, codako, bhikkhu amūlakena thullaccayena ... pācittiyena ... pāṭidesanīyena ... dukkaṭena ... dubbhāsitena anuddhaṁsitaṁ paṭijānāti, yathādhammaṁ kārāpetvā saṅghena pavāretabbaṁ. so ce, bhikkhave, cudito bhikkhu pārājikaṁ ajjhāpannoti paṭijānāti, nāsetvā saṅghena pavāretabbaṁ. so ce, bhikkhave, cudito bhikkhu saṅghādisesaṁ ajjhāpannoti paṭijānāti, saṅghādisesaṁ āropetvā saṅghena pavāretabbaṁ. so ce, bhikkhave, cudito bhikkhu thullaccayaṁ ... pācittiyaṁ ... pāṭidesanīyaṁ ... dukkaṭaṁ ... dubbhāsitaṁ ajjhāpannoti paṭijānāti, yathādhammaṁ kārāpetvā saṅghena pavāretabbaṁ.

pavāraṇāṭhapanaṁ niṭṭhitaṁ.

142. thullaccayavatthukādi

238. idha pana, bhikkhave, bhikkhu tadahu pavāraṇāya thullaccayaṁ ajjhāpanno hoti. ekacce bhikkhū thullaccayadiṭṭhino honti, ekacce bhikkhū saṅghādisesadiṭṭhino honti. ye te, bhikkhave, bhikkhū thullaccayadiṭṭhino, tehi so, bhikkhave, bhikkhu ekamantaṁ apanetvā yathādhammaṁ kārāpetvā saṅghaṁ upasaṅkamitvā evamassa vacanīyo -- “yaṁ kho so, āvuso, bhikkhu āpattiṁ āpanno, sāssa yathādhammaṁ paṭikatā. yadi saṅghassa pattakallaṁ, saṅgho pavāreyyā” ti.

idha pana, bhikkhave, bhikkhu tadahu pavāraṇāya thullaccayaṁ ajjhāpanno hoti. ekacce bhikkhū thullaccayadiṭṭhino honti, ekacce bhikkhū pācittiyadiṭṭhino honti ...pe0 ... ekacce bhikkhū thullaccayadiṭṭhino honti, ekacce bhikkhū pāṭidesanīyadiṭṭhino honti ... ekacce bhikkhū thullaccayadiṭṭhino honti, ekacce bhikkhū dukkaṭadiṭṭhino honti ... ekacce bhikkhū thullaccayadiṭṭhino honti, ekacce bhikkhū dubbhāsitadiṭṭhino honti. ye te, bhikkhave, bhikkhū thullaccayadiṭṭhino, tehi so, bhikkhave, bhikkhu ekamantaṁ apanetvā yathādhammaṁ kārāpetvā saṅghaṁ upasaṅkamitvā evamassa vacanīyo -- “yaṁ kho so, āvuso, bhikkhu āpattiṁ āpanno, sāssa yathādhammaṁ paṭikatā. yadi saṅghassa pattakallaṁ, saṅgho pavāreyyā” ti.

idha pana, bhikkhave, bhikkhu tadahu pavāraṇāya pācittiyaṁ ajjhāpanno hoti ...pe0 ... pāṭidesanīyaṁ ajjhāpanno hoti ... dukkaṭaṁ ajjhāpanno hoti ... dubbhāsitaṁ ajjhāpanno hoti. ekacce bhikkhū dubbhāsitadiṭṭhino honti, ekacce bhikkhū saṅghādisesadiṭṭhino honti. ye te, bhikkhave, bhikkhū dubbhāsitadiṭṭhino, tehi so, bhikkhave, bhikkhu ekamantaṁ apanetvā yathādhammaṁ kārāpetvā saṅghaṁ upasaṅkamitvā evamassa vacanīyo -- “yaṁ kho so, āvuso, bhikkhu āpattiṁ āpanno, sāssa yathādhammaṁ paṭikatā. yadi saṅghassa pattakallaṁ, saṅgho pavāreyyā” ti.

idha pana, bhikkhave, bhikkhu tadahu pavāraṇāya dubbhāsitaṁ ajjhāpanno hoti. ekacce bhikkhū dubbhāsitadiṭṭhino honti, ekacce bhikkhū thullaccayadiṭṭhino honti ...pe0 ... ekacce bhikkhū dubbhāsitadiṭṭhino honti, ekacce bhikkhū pācittiyadiṭṭhino honti ... ekacce bhikkhū dubbhāsitadiṭṭhino honti, ekacce bhikkhū pāṭidesanīyadiṭṭhino honti ... ekacce bhikkhū dubbhāsitadiṭṭhino honti, ekacce bhikkhū dukkaṭadiṭṭhino honti. ye te, bhikkhave, bhikkhū dubbhāsitadiṭṭhino, tehi so, bhikkhave, bhikkhu ekamantaṁ apanetvā yathādhammaṁ kārāpetvā saṅghaṁ upasaṅkamitvā evamassa vacanīyo -- “yaṁ kho so, āvuso, bhikkhu āpattiṁ āpanno, sāssa yathādhammaṁ paṭikatā. yadi saṅghassa pattakallaṁ, saṅgho pavāreyyā” ti.

thullaccayavatthukādi niṭṭhitā.

143. vatthuṭhapanādi

239. idha pana, bhikkhave, bhikkhu tadahu pavāraṇāya saṅghamajjhe udāhareyya -- “suṇātu me, bhante, saṅgho. idaṁ vatthu paññāyati, na puggalo. yadi saṅghassa pattakallaṁ, vatthuṁ ṭhapetvā saṅgho pavāreyyā” ti. so evamassa vacanīyo -- “bhagavatā kho, āvuso, visuddhānaṁ pavāraṇā paññattā. sace vatthu paññāyati, na puggalo, idāneva naṁ vadehī” ti.

idha pana, bhikkhave, bhikkhu tadahu pavāraṇāya saṅghamajjhe udāhareyya -- “suṇātu me, bhante, saṅgho. ayaṁ puggalo paññāyati, na vatthu. yadi saṅghassa pattakallaṁ, puggalaṁ ṭhapetvā saṅgho pavāreyyā” ti. so evamassa vacanīyo -- “bhagavatā kho, āvuso, samaggānaṁ pavāraṇā paññattā. sace puggalo paññāyati, na vatthu, idāneva naṁ vadehī” ti.

idha pana, bhikkhave, bhikkhu tadahu pavāraṇāya saṅghamajjhe udāhareyya -- “suṇātu me, bhante, saṅgho. idaṁ vatthu ca puggalo ca paññāyati. yadi saṅghassa pattakallaṁ, vatthuñca puggalañca ṭhapetvā saṅgho pavāreyyā” ti. so evamassa vacanīyo -- “bhagavatā kho, āvuso, visuddhānañca samaggānañca pavāraṇā paññattā. sace vatthu ca puggalo ca paññāyati, idāneva naṁ vadehī” ti.

pubbe ce, bhikkhave, pavāraṇāya vatthu paññāyati, pacchā puggalo, kallaṁ vacanāya. pubbe ce, bhikkhave, pavāraṇāya puggalo paññāyati, pacchā vatthu, kallaṁ vacanāya. pubbe ce, bhikkhave, pavāraṇāya vatthu ca puggalo ca paññāyati, taṁ ce katāya pavāraṇāya ukkoṭeti, ukkoṭanakaṁ pācittiyanti.

vatthuṭhapanādi niṭṭhitā.

144. bhaṇḍanakārakavatthu

240. tena kho pana samayena sambahulā sandiṭṭhā sambhattā bhikkhū kosalesu janapade aññatarasmiṁ āvāse vassaṁ upagacchiṁsu. tesaṁ sāmantā aññe bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā vassaṁ upagacchiṁsu -- mayaṁ tesaṁ bhikkhūnaṁ vassaṁvuṭṭhānaṁ pavāraṇāya pavāraṇaṁ ṭhapessāmāti. assosuṁ kho te bhikkhū -- “amhākaṁ kira sāmantā aññe bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā vassaṁ upagatā -- mayaṁ tesaṁ bhikkhūnaṁ vassaṁvuṭṭhānaṁ pavāraṇāya pavāraṇaṁ ṭhapessāmā” ti. kathaṁ nu kho amhehi paṭipajjitabbanti? bhagavato etamatthaṁ ārocesuṁ.

idha pana, bhikkhave, sambahulā sandiṭṭhā sambhattā bhikkhū aññatarasmiṁ āvāse vassaṁ upagacchanti. tesaṁ sāmantā aññe bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā vassaṁ upagacchanti -- mayaṁ tesaṁ bhikkhūnaṁ vassaṁvuṭṭhānaṁ pavāraṇāya pavāraṇaṁ ṭhapessāmāti. anujānāmi, bhikkhave, tehi bhikkhūhi dve tayo uposathe cātuddasike kātuṁ -- kathaṁ mayaṁ tehi bhikkhūhi paṭhamataraṁ pavāreyyāmāti. te ce, bhikkhave, bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā taṁ āvāsaṁ āgacchanti, tehi, bhikkhave, āvāsikehi bhikkhūhi lahuṁ lahuṁ sannipatitvā pavāretabbaṁ, pavāretvā vattabbā -- “pavāritā kho mayaṁ, āvuso; yathāyasmantā maññanti tathā karontū” ti. te ce, bhikkhave, bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā asaṁvihitā taṁ āvāsaṁ āgacchanti, tehi, bhikkhave, āvāsikehi bhikkhūhi āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, pānīyena paripucchitabbā; tesaṁ vikkhitvā {vikkhipāpetvā (paṭivisodhakānaṁ mati), ācikkhitvā (ka0)} nissīmaṁ gantvā pavāretabbaṁ, pavāretvā vattabbā -- “pavāritā kho mayaṁ, āvuso; yathāyasmantā maññanti tathā karontū” ti. evañcetaṁ labhetha, iccetaṁ kusalaṁ. no ce labhetha, āvāsikena bhikkhunā byattena paṭibalena āvāsikā bhikkhū ñāpetabbā --

“suṇantu me, āyasmanto {āyasmantā (ka0)}, āvāsikā. yadāyasmantānaṁ pattakallaṁ, idāni uposathaṁ kareyyāma, pātimokkhaṁ uddiseyyāma, āgame kāḷe pavāreyyāmā” ti. te ce, bhikkhave, bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā te bhikkhū evaṁ vadeyyuṁ -- “sādhāvuso, idāneva no pavārethā” ti, te evamassu vacanīyā -- “anissarā kho tumhe, āvuso, amhākaṁ pavāraṇāya; na tāva mayaṁ pavāreyyāmā” ti. te ce, bhikkhave, bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā taṁ kāḷaṁ anuvaseyyuṁ, āvāsikena, bhikkhave, bhikkhunā byattena paṭibalena āvāsikā bhikkhū ñāpetabbā --

“suṇantu me, āyasmanto, āvāsikā. yadāyasmantānaṁ pattakallaṁ, idāni uposathaṁ kareyyāma, pātimokkhaṁ uddiseyyāma, āgame juṇhe pavāreyyāmā” ti. te ce, bhikkhave, bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā te bhikkhū evaṁ vadeyyuṁ -- “sādhāvuso, idāneva no pavāreyyāthā” ti, te evamassu vacanīyā -- “anissarā kho tumhe, āvuso, amhākaṁ pavāraṇāya, na tāva mayaṁ pavāreyyāmā” ti. te ce, bhikkhave, bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā tampi juṇhaṁ anuvaseyyuṁ, tehi, bhikkhave, bhikkhūhi sabbeheva āgame juṇhe komudiyā cātumāsiniyā akāmā pavāretabbaṁ.

tehi ce, bhikkhave, bhikkhūhi pavāriyamāne gilāno agilānassa pavāraṇaṁ ṭhapeti, so evamassa vacanīyo -- “āyasmā kho gilāno. gilāno ca ananuyogakkhamo vutto bhagavatā. āgamehi, āvuso, yāva arogo hosi. arogo ākaṅkhamāno codessasī” ti. evañce vuccamāno codeti, anādariye pācittiyaṁ. tehi ce, bhikkhave, bhikkhūhi pavāriyamāne agilāno gilānassa pavāraṇaṁ ṭhapeti, so evamassa vacanīyo -- “ayaṁ kho, āvuso, bhikkhu gilāno. gilāno ca ananuyogakkhamo vutto bhagavatā. āgamehi, āvuso, yāvāyaṁ bhikkhu arogo hoti. arogaṁ ākaṅkhamāno codessasī” ti. evañce vuccamāno codeti, anādariye pācittiyaṁ. tehi ce, bhikkhave, bhikkhūhi pavāriyamāne gilāno gilānassa pavāraṇaṁ ṭhapeti, so evamassa vacanīyo -- “āyasmantā kho gilānā. gilāno ca ananuyogakkhamo vutto bhagavatā. āgamehi, āvuso, yāva arogā hotha. arogo arogaṁ ākaṅkhamāno codessasī” ti {yāva arogo hoti, arogaṁ ākaṅkhamāno codessasīti (ka0)}. evañce vuccamāno codeti, anādariye pācittiyaṁ. tehi ce, bhikkhave, bhikkhūhi pavāriyamāne agilāno agilānassa pavāraṇaṁ ṭhapeti, ubho saṅghena samanuyuñjitvā samanugāhitvā {samanubhāsitvā (sī0)} yathādhammaṁ kārāpetvā saṅghena pavāretabbanti.

bhaṇḍanakārakavatthu niṭṭhitaṁ.

145. pavāraṇāsaṅgaho

241. tena kho pana samayena sambahulā sandiṭṭhā sambhattā bhikkhū kosalesu janapade aññatarasmiṁ āvāse vassaṁ upagacchiṁsu. tesaṁ samaggānaṁ sammodamānānaṁ avivadamānānaṁ viharataṁ aññataro phāsuvihāro adhigato hoti. atha kho tesaṁ bhikkhūnaṁ etadahosi -- “amhākaṁ kho samaggānaṁ sammodamānānaṁ avivadamānānaṁ viharataṁ aññataro phāsuvihāro adhigato. sace mayaṁ idāni pavāressāma, siyāpi bhikkhū pavāretvā cārikaṁ pakkameyyuṁ. evaṁ mayaṁ imamhā phāsuvihārā paribāhirā bhavissāma. kathaṁ nu kho amhehi paṭipajjitabban”-ti? bhagavato etamatthaṁ ārocesuṁ.

idha pana, bhikkhave, sambahulā sandiṭṭhā sambhattā bhikkhū aññatarasmiṁ āvāse vassaṁ upagacchanti. tesaṁ samaggānaṁ sammodamānānaṁ avivadamānānaṁ viharataṁ aññataro phāsuvihāro adhigato hoti. tatra ce bhikkhūnaṁ evaṁ hoti -- “amhākaṁ kho samaggānaṁ sammodamānānaṁ avivadamānānaṁ viharataṁ aññataro phāsuvihāro adhigato. sace mayaṁ idāni pavāressāma, siyāpi bhikkhū pavāretvā cārikaṁ pakkameyyuṁ. evaṁ mayaṁ imamhā phāsuvihārā paribāhirā bhavissāmā” ti, anujānāmi, bhikkhave, tehi bhikkhūhi pavāraṇāsaṅgahaṁ kātuṁ. evañca pana, bhikkhave, kātabbo. sabbeheva ekajjhaṁ sannipatitabbaṁ -- sannipatitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. amhākaṁ samaggānaṁ sammodamānānaṁ avivadamānānaṁ viharataṁ aññataro phāsuvihāro adhigato. sace mayaṁ idāni pavāressāma, siyāpi bhikkhū pavāretvā cārikaṁ pakkameyyuṁ. evaṁ mayaṁ imamhā phāsuvihārā paribāhirā bhavissāma. yadi saṅghassa pattakallaṁ, saṅgho pavāraṇāsaṅgahaṁ kareyya, idāni uposathaṁ kareyya, pātimokkhaṁ uddiseyya, āgame juṇhe komudiyā cātumāsiniyā pavāreyya. esā ñatti.

“suṇātu me, bhante, saṅgho. amhākaṁ samaggānaṁ sammodamānānaṁ avivadamānānaṁ viharataṁ aññataro phāsuvihāro adhigato. sace mayaṁ idāni pavāressāma, siyāpi bhikkhū pavāretvā cārikaṁ pakkameyyuṁ. evaṁ mayaṁ imamhā phāsuvihārā paribāhirā bhavissāma. saṅgho pavāraṇāsaṅgahaṁ karoti, idāni uposathaṁ karissati, pātimokkhaṁ uddisissati, āgame juṇhe komudiyā cātumāsiniyā pavāressati. yassāyasmato khamati pavāraṇāsaṅgahassa karaṇaṁ, idāni uposathaṁ karissati, pātimokkhaṁ uddisissati, āgame juṇhe komudiyā cātumāsiniyā pavāressati, so tuṇhassa; yassa nakkhamati, so bhāseyya.

“kato saṅghena pavāraṇāsaṅgaho, idāni uposathaṁ karissati, pātimokkhaṁ uddisissati, āgame juṇhe komudiyā cātumāsiniyā pavāressati. khamati saṅghassa, tasmā tuṇhī, evametaṁ dhārayāmī” ti.

tehi ce, bhikkhave, bhikkhūhi kate pavāraṇāsaṅgahe aññataro bhikkhu evaṁ vadeyya -- “icchāmahaṁ, āvuso, janapadacārikaṁ pakkamituṁ; atthi me janapade karaṇīyan”-ti, so evamassa vacanīyo -- “sādhāvuso, pavāretvā gacchāhī” ti. so ce, bhikkhave, bhikkhu pavārayamāno aññatarassa bhikkhuno pavāraṇaṁ ṭhapeti, so evamassa vacanīyo -- “anissaro kho me tvaṁ, āvuso, pavāraṇāya, na tāvāhaṁ pavāressāmī” ti. tassa ce, bhikkhave, bhikkhuno pavārayamānassa aññataro bhikkhu tassa bhikkhuno pavāraṇaṁ ṭhapeti, ubho saṅghena samanuyuñjitvā samanugāhitvā yathādhammaṁ kārāpetabbā. so ce, bhikkhave, bhikkhu janapade taṁ karaṇīyaṁ tīretvā punadeva anto komudiyā cātumāsiniyā taṁ āvāsaṁ āgacchati, tehi ce, bhikkhave, bhikkhūhi pavāriyamāne aññataro bhikkhu tassa bhikkhuno pavāraṇaṁ ṭhapeti, so evamassa vacanīyo -- “anissaro kho me tvaṁ, āvuso, pavāraṇāya; pavārito ahan”-ti. tehi ce, bhikkhave, bhikkhūhi pavāriyamāne so bhikkhu aññatarassa bhikkhuno pavāraṇaṁ ṭhapeti, ubho saṅghena samanuyuñjitvā samanugāhitvā yathādhammaṁ kārāpetvā saṅghena pavāretabbanti.

pavāraṇāsaṅgaho niṭṭhito.

pavāraṇākkhandhako catuttho.

146. tassuddānaṁ

vassaṁvuṭṭhā kosalesu, agamuṁ satthu dassanaṁ.

aphāsuṁ pasusaṁvāsaṁ, aññamaññānulomatā..

pavārentā paṇāmañca {pavārentāsane dve ca (sī0 syā0)}, kammaṁ gilānañātakā.

rājā corā ca dhuttā ca, bhikkhupaccatthikā tathā..

pañca catutayo dveko, āpanno vematī sari.

sabbo saṅgho vematiko, bahū samā ca thokikā..

āvāsikā cātuddasa, liṅgasaṁvāsakā ubho.

gantabbaṁ na nisinnāya, chandadāne pavāraṇā {chandadānapavāraṇā (ka0)}..

savarehi khepitā megho, antarā ca pavāraṇā.

na icchanti puramhākaṁ, aṭṭhapitā ca bhikkhuno..

kimhi vāti katamañca, diṭṭhena sutasaṅkāya.

codako cuditako ca, thullaccayaṁ vatthu bhaṇḍanaṁ.

pavāraṇāsaṅgaho ca, anissaro pavārayeti..

imamhi khandhake vatthūni chacattārīsāti.

pavāraṇākkhandhako niṭṭhito.

5. cammakkhandhako

147. soṇakoḷivisavatthu

242. tena samayena buddho bhagavā rājagahe viharati gijjhakūṭe pabbate. tena kho pana samayena rājā māgadho seniyo bimbisāro asītiyā gāmasahassesu issariyādhipaccaṁ rajjaṁ kāreti. tena kho pana samayena campāyaṁ soṇo nāma koḷiviso {koḷivīso (sī0)} seṭṭhiputto sukhumālo hoti. tassa pādatalesu lomāni jātāni honti. atha kho rājā māgadho seniyo bimbisāro tāni asīti gāmikasahassāni sannipātāpetvā kenacideva karaṇīyena soṇassa koḷivisassa santike dūtaṁ pāhesi -- āgacchatu soṇo, icchāmi soṇassa āgatanti. atha kho soṇassa koḷivisassa mātāpitaro soṇaṁ koḷivisaṁ etadavocuṁ -- “rājā te, tāta soṇa, pāde dakkhitukāmo. mā kho tvaṁ, tāta soṇa, yena rājā tena pāde abhippasāreyyāsi. rañño purato pallaṅkena nisīda. nisinnassa te rājā pāde dakkhissatī” ti. atha kho soṇaṁ koḷivisaṁ sivikāya ānesuṁ. atha kho soṇo koḷiviso yena rājā māgadho seniyo bimbisāro tenupasaṅkami, upasaṅkamitvā rājānaṁ māgadhaṁ seniyaṁ bimbisāraṁ abhivādetvā rañño purato pallaṅkena nisīdi. addasā kho rājā māgadho seniyo bimbisāro soṇassa koḷivisassa pādatalesu lomāni jātāni. atha kho rājā māgadho seniyo bimbisāro tāni asīti gāmikasahassāni diṭṭhadhammike atthe anusāsitvā uyyojesi -- “tumhe khvattha, bhaṇe, mayā diṭṭhadhammike atthe anusāsitā; gacchatha, taṁ bhagavantaṁ payirupāsatha; so no bhagavā samparāyike atthe anusāsissatī” ti.

atha kho tāni asīti gāmikasahassāni yena gijjhakūṭo pabbato tenupasaṅkamiṁsu. tena kho pana samayena āyasmā sāgato bhagavato upaṭṭhāko hoti. atha kho tāni asīti gāmikasahassāni yenāyasmā sāgato tenupasaṅkamiṁsu, upasaṅkamitvā āyasmantaṁ sāgataṁ etadavocuṁ -- “imāni, bhante, asīti gāmikasahassāni idhūpasaṅkantāni bhagavantaṁ dassanāya; sādhu mayaṁ, bhante, labheyyāma bhagavantaṁ dassanāyā” ti. “tena hi tumhe āyasmanto muhuttaṁ idheva tāva hotha, yāvāhaṁ bhagavantaṁ paṭivedemī” ti. atha kho āyasmā sāgato tesaṁ asītiyā gāmikasahassānaṁ purato pekkhamānānaṁ pāṭikāya nimujjitvā bhagavato purato ummujjitvā bhagavantaṁ etadavoca -- “imāni, bhante, asīti gāmikasahassāni idhūpasaṅkantāni bhagavantaṁ dassanāya; yassa dāni, bhante, bhagavā kālaṁ maññatī” ti. “tena hi tvaṁ, sāgata, vihārapacchāyāyaṁ āsanaṁ paññapehī” ti. “evaṁ, bhante” ti kho āyasmā sāgato bhagavato paṭissuṇitvā pīṭhaṁ gahetvā bhagavato purato nimujjitvā tesaṁ asītiyā gāmikasahassānaṁ purato pekkhamānānaṁ pāṭikāya ummujjitvā vihārapacchāyāyaṁ āsanaṁ paññapeti. atha kho bhagavā vihārā nikkhamitvā vihārapacchāyāyaṁ paññatte āsane nisīdi. atha kho tāni asīti gāmikasahassāni yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. atha kho tāni asīti gāmikasahassāni āyasmantaṁyeva sāgataṁ samannāharanti, no tathā bhagavantaṁ. atha kho bhagavā tesaṁ asītiyā gāmikasahassānaṁ cetasā cetoparivitakkamaññāya āyasmantaṁ sāgataṁ āmantesi -- “tena hi tvaṁ, sāgata, bhiyyosomattāya uttarimanussadhammaṁ iddhipāṭihāriyaṁ dassehī” ti. “evaṁ, bhante” ti kho āyasmā sāgato bhagavato paṭissuṇitvā vehāsaṁ abbhuggantvā ākāse antalikkhe caṅkamatipi, tiṭṭhatipi, nisīdatipi, seyyampi kappeti, dhūmāyatipi {dhūpāyatipi (sī0), padhūpāyatipi (syā0)} pajjalatipi, antaradhāyatipi. atha kho āyasmā sāgato ākāse antalikkhe anekavihitaṁ uttarimanussadhammaṁ iddhipāṭihāriyaṁ dassetvā bhagavato pādesu sirasā nipatitvā bhagavantaṁ etadavoca -- “satthā me, bhante, bhagavā; sāvakohamasmi. satthā me, bhante, bhagavā; sāvakohamasmī” ti. atha kho tāni asīti gāmikasahassāni “acchariyaṁ vata bho! abbhutaṁ vata bho! sāvakopi nāma evaṁ mahiddhiko bhavissati, evaṁ mahānubhāvo, aho nūna satthā” ti bhagavantaṁyeva samannāharanti, no tathā āyasmantaṁ sāgataṁ.

atha kho bhagavā tesaṁ asītiyā gāmikasahassānaṁ cetasā cetoparivitakkamaññāya anupubbiṁ kathaṁ kathesi, seyyathidaṁ -- dānakathaṁ sīlakathaṁ saggakathaṁ, kāmānaṁ ādīnavaṁ okāraṁ saṁkilesaṁ, nekkhamme ānisaṁsaṁ pakāsesi. yadā te bhagavā aññāsi kallacitte, muducitte, vinīvaraṇacitte, udaggacitte, pasannacitte, atha yā buddhānaṁ sāmukkaṁsikā dhammadesanā, taṁ pakāsesi -- dukkhaṁ, samudayaṁ, nirodhaṁ, maggaṁ. seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya, evamevaṁ tesaṁ asītiyā gāmikasahassānaṁ tasmiṁyeva āsane virajaṁ vītamalaṁ dhammacakkhuṁ udapādi -- “yaṁkiñci samudayadhammaṁ, sabbaṁ taṁ nirodhadhamman”-ti. te diṭṭhadhammā pattadhammā viditadhammā pariyogāḷhadhammā tiṇṇavicikicchā vigatakathaṁkathā vesārajjappattā aparappaccayā satthusāsane bhagavantaṁ etadavocuṁ -- “abhikkantaṁ, bhante, abhikkantaṁ, bhante. seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya -- “cakkhumanto rūpāni dakkhantī” ti, evamevaṁ bhagavatā anekapariyāyena dhammo pakāsito. ete mayaṁ, bhante, bhagavantaṁ saraṇaṁ gacchāma. dhammañca, bhikkhusaṅghañca. upāsake no bhagavā dhāretu ajjatagge pāṇupete saraṇaṁ gate” ti.

soṇassa pabbajjā

243. atha kho soṇassa koḷivisassa etadahosi “yathā yathā kho ahaṁ bhagavatā dhammaṁ desitaṁ ājānāmi, nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ; yaṁnūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan”-ti. atha kho tāni asīti gāmikasahassāni bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkamisuṁ. atha kho soṇo koḷiviso acirapakkantesu tesu asītiyā gāmikasahassesu yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho soṇo koḷiviso bhagavantaṁ etadavoca -- “yathā yathāhaṁ, bhante, bhagavatā dhammaṁ desitaṁ ājānāmi, nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. icchāmahaṁ, bhante, kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ. pabbājetu maṁ, bhante, bhagavā” ti. alattha kho soṇo koḷiviso bhagavato santike pabbajjaṁ, alattha upasampadaṁ. acirupasampanno ca panāyasmā soṇo sītavane viharati. tassa accāraddhavīriyassa caṅkamato pādā bhijjiṁsu. caṅkamo lohitena phuṭo hoti, seyyathāpi gavāghātanaṁ. {ito paraṁ yāva imassa vatthussa avasānaṁ tāva pāṭho a0 ni0 6.55 ādayo} atha kho āyasmato soṇassa rahogatassa paṭisallīnassa evaṁ cetaso parivitakko udapādi -- “ye kho keci bhagavato sāvakā āraddhavīriyā viharanti, ahaṁ tesaṁ aññataro. atha ca pana me nānupādāya āsavehi cittaṁ vimuccati. saṁvijjanti kho pana me kule bhogā; sakkā bhoge ca bhuñjituṁ, puññāni ca kātuṁ. yaṁnūnāhaṁ hīnāyāvattitvā bhoge ca bhuñjeyyaṁ, puññāni ca kareyyan”-ti. atha kho bhagavā āyasmato soṇassa cetasā cetoparivitakkamaññāya -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya evameva -- gijjhakūṭe pabbate antarahito sītavane pāturahosi. atha kho bhagavā sambahulehi bhikkhūhi saddhiṁ senāsanacārikaṁ āhiṇḍanto yenāyasmato soṇassa caṅkamo tenupasaṅkami. addasā kho bhagavā āyasmato soṇassa caṅkamaṁ lohitena phuṭaṁ, disvāna bhikkhū āmantesi -- “kassa nvāyaṁ, bhikkhave, caṅkamo lohitena phuṭo, seyyathāpi gavāghātanan”-ti? “āyasmato, bhante, soṇassa accāraddhavīriyassa caṅkamato pādā bhijjiṁsu. tassāyaṁ caṅkamo lohitena phuṭo, seyyathāpi gavāghātanan”-ti.

atha kho bhagavā yenāyasmato soṇassa vihāro tenupasaṅkami, upasaṅkamitvā paññatte āsane nisīdi. āyasmāpi kho soṇo bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ soṇaṁ bhagavā etadavoca -- “nanu te, soṇa, rahogatassa paṭisallīnassa evaṁ cetaso parivitakko udapādi -- `ye kho keci bhagavato sāvakā āraddhavīriyā viharanti, ahaṁ tesaṁ aññataro. atha ca pana me nānupādāya āsavehi cittaṁ vimuccati. saṁvijjanti kho pana me kule bhogā; sakkā bhoge ca bhuñjituṁ, puññāni ca kātuṁ. yaṁnūnāhaṁ hīnāyāvattitvā bhoge ca bhuñjeyyaṁ, puññāni ca kareyya” 'nti? “evaṁ, bhante” ti. “taṁ kiṁ maññasi, soṇa, kusalo tvaṁ pubbe agārikabhūto vīṇāya tantissare” ti? “evaṁ, bhante” ti. “taṁ kiṁ maññasi, soṇa, yadā te vīṇāya tantiyo accāyatā honti, api nu te vīṇā tasmiṁ samaye saravatī vā hoti, kammaññā vā” ti? “no hetaṁ, bhante” ti. “taṁ kiṁ maññasi, soṇa, yadā te vīṇāya tantiyo atisithilā honti, api nu te vīṇā tasmiṁ samaye saravatī vā hoti, kammaññā vā” ti? “no hetaṁ, bhante” ti. “taṁ kiṁ maññasi, soṇa, yadā te vīṇāya tantiyo neva accāyatā honti nātisithilā, same guṇe patiṭṭhitā, api nu te vīṇā tasmiṁ samaye saravatī vā hoti, kammaññā vā” ti? “evaṁ, bhante” ti. “evameva kho, soṇa, accāraddhavīriyaṁ uddhaccāya saṁvattati, atilīnavīriyaṁ kosajjāya saṁvattati. tasmātiha tvaṁ, soṇa, vīriyasamataṁ adhiṭṭhaha, indriyānañca samataṁ paṭivijjha, tattha ca nimittaṁ gaṇhāhī” ti. “evaṁ, bhante” ti kho āyasmā soṇo bhagavato paccassosi. atha kho bhagavā āyasmantaṁ soṇaṁ iminā ovādena ovaditvā -- seyyathāpi nāma balavā puriso sammiñjitaṁ vā bāhaṁ pasāreyya, pasāritaṁ vā bāhaṁ samiñjeyya evameva -- sītavane āyasmato soṇassa sammukhe antarahito gijjhakūṭe pabbate pāturahosi. atha kho āyasmā soṇo aparena samayena vīriyasamataṁ adhiṭṭhāsi, indriyānañca samataṁ paṭivijjhi, tattha ca nimittaṁ aggahesi. atha kho āyasmā soṇo, eko vūpakaṭṭho appamatto ātāpī pahitatto viharanto, na cirasseva -- yassatthāya kulaputtā sammadeva agārasmā anagāriyaṁ pabbajanti -- tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti abhiññāsi. aññataro ca panāyasmā soṇo arahataṁ ahosi.

244. atha kho āyasmato soṇassa arahattappattassa etadahosi -- “yaṁnūnāhaṁ bhagavato santike aññaṁ byākareyyan”-ti. atha kho āyasmā soṇo yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā soṇo bhagavantaṁ etadavoca -- yo so, bhante, bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaññojano sammadaññā vimutto, so chaṭṭhānāni adhimutto hoti -- nekkhammādhimutto hoti, pavivekādhimutto hoti, abyāpajjādhimutto hoti, upādānakkhayādhimutto hoti, taṇhakkhayādhimutto hoti, asammohādhimutto hoti.

“siyā kho pana, bhante, idhekaccassa āyasmato evamassa -- `kevalaṁ saddhāmattakaṁ nūna ayamāyasmā nissāya nekkhammādhimutto'ti, na kho panetaṁ, bhante, evaṁ daṭṭhabbaṁ. khīṇāsavo, bhante, bhikkhu, vusitavā, katakaraṇīyo, karaṇīyamattānaṁ asamanupassanto katassa vā paṭicayaṁ khayā rāgassa vītarāgattā nekkhammādhimutto hoti, khayā dosassa vītadosattā nekkhammādhimutto hoti, khayā mohassa vītamohattā nekkhammādhimutto hoti.

“siyā kho pana, bhante, idhekaccassa āyasmato evamassa -- `lābhasakkārasilokaṁ nūna ayamāyasmā nikāmayamāno pavivekādhimutto'ti. na kho panetaṁ, bhante, evaṁ daṭṭhabbaṁ. khīṇāsavo, bhante, bhikkhu, vusitavā, katakaraṇīyo, karaṇīyamattānaṁ {karaṇīyaṁ attano (aṅguttarapāḷiyaṁ)} asamanupassanto katassa vā paṭicayaṁ, khayā rāgassa vītarāgattā pavivekādhimutto hoti, khayā dosassa vītadosattā pavivekādhimutto hoti, khayā mohassa vītamohattā pavivekādhimutto hoti.

“siyā kho pana, bhante, idhekaccassa āyasmato evamassa -- `sīlabbataparāmāsaṁ nūna ayamāyasmā sārato paccāgacchanto abyāpajjādhimutto'ti. na kho panetaṁ, bhante, evaṁ daṭṭhabbaṁ. khīṇāsavo, bhante, bhikkhu, vusitavā, katakaraṇīyo, karaṇīyamattānaṁ asamanupassanto katassa vā paṭicayaṁ, khayā rāgassa vītarāgattā abyāpajjādhimutto hoti, khayā dosassa vītadosattā abyāpajjādhimutto hoti, khayā mohassa vītamohattā abyāpajjādhimutto hoti.

“khayā rāgassa vītarāgattā upādānakkhayādhimutto hoti, khayā dosassa vītadosattā upādānakkhayādhimutto hoti, khayā mohassa vītamohattā upādānakkhayādhimutto hoti.

“khayā rāgassa vītarāgattā taṇhakkhayādhimutto hoti, khayā dosassa vītadosattā taṇhakkhayādhimutto hoti, khayā mohassa vītamohattā taṇhakkhayādhimutto hoti.

“khayā rāgassa vītarāgattā asammohādhimutto hoti, khayā dosassa vītadosattā asammohādhimutto hoti, khayā mohassa vītamohattā asammohādhimutto hoti.

“evaṁ sammā vimuttacittassa, bhante, bhikkhuno bhusā cepi cakkhuviññeyyā rūpā cakkhussa āpāthaṁ āgacchanti, nevassa cittaṁ pariyādiyanti. amissīkatamevassa cittaṁ hoti, ṭhitaṁ, āneñjappattaṁ, vayañcassānupassati. bhusā cepi sotaviññeyyā saddā ...pe0 ... ghānaviññeyyā gandhā ... jivhāviññeyyā rasā ... kāyaviññeyyā phoṭṭhabbā ... manoviññeyyā dhammā manassa āpāthaṁ āgacchanti, nevassa cittaṁ pariyādiyanti; amissīkatamevassa cittaṁ hoti, ṭhitaṁ, āneñjappattaṁ, vayañcassānupassati. seyyathāpi, bhante, selo pabbato acchiddo asusiro ekagghano, puratthimāya cepi disāya āgaccheyya bhusā vātavuṭṭhi, neva naṁ saṅkampeyya na sampakampeyya na sampavedheyya; pacchimāya cepi disāya āgaccheyya bhusā vātavuṭṭhi ...pe0 ... uttarāya cepi disāya ...pe0 ... dakkhiṇāya cepi disāya āgaccheyya bhusā vātavuṭṭhi, neva naṁ saṅkampeyya na sampakampeyya na sampavedheyya, evameva kho, bhante, evaṁ sammā vimuttacittassa bhikkhuno bhusā cepi cakkhuviññeyyā rūpā cakkhussa āpāthaṁ āgacchanti, nevassa cittaṁ pariyādiyanti; amissīkatamevassa cittaṁ hoti, ṭhitaṁ, āneñjappattaṁ, vayañcassānupassati. bhusā cepi sotaviññeyyā saddā ...pe0 ... ghānaviññeyyā gandhā ... jivhāviññeyyā rasā ... kāyaviññeyyā phoṭṭhabbā ... manoviññeyyā dhammā manassa āpāthaṁ āgacchanti, nevassa cittaṁ pariyādiyanti; amissīkatamevassa cittaṁ hoti, ṭhitaṁ, āneñjappattaṁ, vayañcassānupassatī” ti.

nekkhammaṁ adhimuttassa, pavivekañca cetaso.

abyāpajjādhimuttassa, upādānakkhayassa ca..

taṇhakkhayādhimuttassa, asammohañca cetaso.

disvā āyatanuppādaṁ, sammā cittaṁ vimuccati..

tassa sammāvimuttassa, santacittassa bhikkhuno.

katassa paṭicayo natthi, karaṇīyaṁ na vijjati..

selo yathā ekagghano, vātena na samīrati.

evaṁ rūpā rasā saddā, gandhā phassā ca kevalā..

iṭṭhā dhammā aniṭṭhā ca, na pavedhenti tādino.

ṭhitaṁ cittaṁ vippamuttaṁ, vayañcassānupassatīti..

soṇakoḷivisavatthu niṭṭhitaṁ.

148. diguṇādiupāhanapaṭikkhepo

245. atha kho bhagavā bhikkhū āmantesi -- “evaṁ kho, bhikkhave, kulaputtā aññaṁ byākaronti, attho ca vutto, attā ca anupanīto. atha ca, panidhekacce moghapurisā hasamānakaṁ, maññe, aññaṁ byākaronti, te pacchā vighātaṁ āpajjantī” ti. atha kho bhagavā āyasmantaṁ soṇaṁ āmantesi -- “tvaṁ khosi, soṇa, sukhumālo. anujānāmi te, soṇa, ekapalāsikaṁ upāhanan”-ti. “ahaṁ kho, bhante, asītisakaṭavāhe hiraññaṁ ohāya agārasmā anagāriyaṁ pabbajito, sattahatthikañca anīkaṁ. athāhaṁ bhante ekapalāsikaṁ ce upāhanaṁ pariharissāmi, tassa me bhavissanti vattāro `soṇo koḷiviso asītisakaṭavāhe hiraññaṁ ohāya agārasmā anagāriyaṁ pabbajito, sattahatthikañca anīkaṁ. so dānāyaṁ ekapalāsikāsu upāhanāsu satto'ti. sace bhagavā bhikkhusaṅghassa anujānissati ahampi paribhuñjissāmi; no ce bhagavā bhikkhusaṅghassa anujānissati, ahampi na paribhuñjissāmī” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, ekapalāsikaṁ upāhanaṁ. na, bhikkhave, diguṇā upāhanā dhāretabbā. na tiguṇā upāhanā dhāretabbā. na guṇaṅguṇūpāhanā {gaṇaṅgaṇūpāhanā (bahūsu)} dhāretabbā. yo dhāreyya, āpatti dukkaṭassā” ti.

diguṇādiupāhanapaṭikkhepo niṭṭhito.

149. sabbanīlikādipaṭikkhepo

246. tena kho pana samayena chabbaggiyā bhikkhū sabbanīlikā upāhanāyo dhārenti ...pe0 ... sabbapītikā upāhanāyo dhārenti ... sabbalohitikā upāhanāyo dhārenti ... sabbamañjiṭṭhikā {sabbamañjeṭṭhikā (ka0)} upāhanāyo dhārenti ... sabbakaṇhā upāhanāyo dhārenti ... sabbamahāraṅgarattā upāhanāyo dhārenti ... sabbamahānāmarattā upāhanāyo dhārenti. manussā ujjhāyanti khiyyanti vipācenti, “seyyathāpi gihī kāmabhogino” ti. bhagavato etamatthaṁ ārocesuṁ. na, bhikkhave, sabbanīlikā upāhanā dhāretabbā ...pe0 ... na sabbapītikā upāhanā dhāretabbā, na sabbalohitikā upāhanā dhāretabbā, na sabbamañjiṭṭhikā upāhanā dhāretabbā, na sabbakaṇhā upāhanā dhāretabbā, na sabbamahāraṅgarattā upāhanā dhāretabbā, na sabbamahānāmarattā upāhanā dhāretabbā. yo dhāreyya, āpatti dukkaṭassāti.

tena kho pana samayena chabbaggiyā bhikkhū nīlakavaddhikā {vaṭṭikā (sī0)} upāhanāyo dhārenti, pītakavaddhikā upāhanāyo dhārenti, lohitakavaddhikā upāhanāyo dhārenti, mañjiṭṭhikavaddhikā upāhanāyo dhārenti, kaṇhavaddhikā upāhanāyo dhārenti, mahāraṅgarattavaddhikā upāhanāyo dhārenti, mahānāmarattavaddhikā upāhanāyo dhārenti. manussā ujjhāyanti khiyyanti vipācenti, “seyyathāpi gihī kāmabhogino” ti. bhagavato etamatthaṁ ārocesuṁ. na, bhikkhave, nīlakavaddhikā upāhanā dhāretabbā ...pe0 ... na pītakavaddhikā upāhanā dhāretabbā, na lohitakavaddhikā upāhanā dhāretabbā, na mañjiṭṭhikavaddhikā upāhanā dhāretabbā, na kaṇhavaddhikā upāhanā dhāretabbā, na mahāraṅgarattavaddhikā upāhanā dhāretabbā, na mahānāmarattavaddhikā upāhanā dhāretabbā. yo dhāreyya, āpatti dukkaṭassāti.

tena kho pana samayena chabbaggiyā bhikkhū khallakabaddhā { ...bandhā (ka0)} upāhanāyo dhārenti ...pe0 ... puṭabaddhā upāhanāyo dhārenti, pāliguṇṭhimā upāhanāyo dhārenti, tūlapuṇṇikā upāhanāyo dhārenti, tittirapattikā upāhanāyo dhārenti, meṇḍavisāṇavaddhikā upāhanāyo dhārenti, ajavisāṇavaddhikā upāhanāyo dhārenti, vicchikāḷikā upāhanāyo dhārenti, morapiñcha {morapiñja (sī0 syā0)} parisibbitā upāhanāyo dhārenti, citrā upāhanāyo dhārenti. manussā ujjhāyanti khiyyanti vipācenti, “seyyathāpi gihī kāmabhogino” ti. bhagavato etamatthaṁ ārocesuṁ. na, bhikkhave, khallakabaddhā upāhanā dhāretabbā ...pe0 ... na puṭabaddhā upāhanā dhāretabbā, na pāliguṇṭhimā upāhanā dhāretabbā, na tūlapuṇṇikā upāhanā dhāretabbā, na tittirapattikā upāhanā dhāretabbā, na meṇḍavisāṇavaddhikā upāhanā dhāretabbā, na ajavisāṇavaddhikā upāhanā dhāretabbā, na vicchikāḷikā upāhanā dhāretabbā, na morapiñchaparisibbitā upāhanā dhāretabbā, na citrā upāhanā dhāretabbā. yo dhāreyya, āpatti dukkaṭassāti.

tena kho pana samayena chabbaggiyā bhikkhū sīhacammaparikkhaṭā upāhanāyo dhārenti ...pe0 ... byagghacammaparikkhaṭā upāhanāyo dhārenti, dīpicammaparikkhaṭā upāhanāyo dhārenti, ajinacammaparikkhaṭā upāhanāyo dhārenti, uddacammaparikkhaṭā upāhanāyo dhārenti, majjāracammaparikkhaṭā upāhanāyo dhārenti, kāḷakacammaparikkhaṭā upāhanāyo dhārenti, luvakacammaparikkhaṭā {ulūkacammaparikkhaṭā (yojanā)} upāhanāyo dhārenti. manussā ujjhāyanti khiyyanti vipācenti, “seyyathāpi gihī kāmabhogino” ti. bhagavato etamatthaṁ ārocesuṁ. na, bhikkhave, sīhacammaparikkhaṭā upāhanā dhāretabbā ...pe0 ... na byagghacammaparikkhaṭā upāhanā dhāretabbā, na dīpicammaparikkhaṭā upāhanā dhāretabbā, na ajinacammaparikkhaṭā upāhanā dhāretabbā, na uddacammaparikkhaṭā upāhanā dhāretabbā, na majjāracammaparikkhaṭā upāhanā dhāretabbā, na kāḷakacammaparikkhaṭā upāhanā dhāretabbā, na luvakacammaparikkhaṭā upāhanā dhāretabbā. yo dhāreyya, āpatti dukkaṭassāti.

sabbanīlikādipaṭikkhepo niṭṭhito.

150. omukkaguṇaṅguṇūpāhanānujānanā

247. atha kho bhagavā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi, aññatarena bhikkhunā pacchāsamaṇena. atha kho so bhikkhu khañjamāno bhagavantaṁ piṭṭhito piṭṭhito anubandhi. addasā kho aññataro upāsako guṇaṅguṇūpāhanā ārohitvā bhagavantaṁ dūratova āgacchantaṁ; disvā upāhanā ārohitvā yena bhagavā tenupasaṅkami; upasaṅkamitvā bhagavantaṁ abhivādetvā yena so bhikkhu tenupasaṅkami; upasaṅkamitvā taṁ bhikkhuṁ abhivādetvā etadavoca -- “kissa, bhante, ayyo khañjatī” ti ? “pādā me, āvuso, phalitā” ti {phālitāti (ka0)}. “handa, bhante, upāhanāyo” ti. “alaṁ, āvuso, paṭikkhittā bhagavatā guṇaṅguṇūpāhanā” ti. “gaṇhāhetā, bhikkhu, upāhanāyo” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, omukkaṁ guṇaṅguṇūpāhanaṁ. na, bhikkhave, navā guṇaṅguṇūpāhanā dhāretabbā. yo dhāreyya, āpatti dukkaṭassā” ti.

omukkaguṇaṅguṇūpāhanānujānanā niṭṭhitā.

151. ajjhārāme upāhanapaṭikkhepo

248. tena kho pana samayena bhagavā ajjhokāse anupāhano caṅkamati. satthā anupāhano caṅkamatīti, therāpi bhikkhū anupāhanā caṅkamanti. chabbaggiyā bhikkhū, satthari anupāhane caṅkamamāne, theresupi bhikkhūsu anupāhanesu caṅkamamānesu, saupāhanā caṅkamanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū, satthari anupāhane caṅkamamāne, theresupi bhikkhūsu anupāhanesu caṅkamamānesu, saupāhanā caṅkamissantī” ti. atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, chabbaggiyā bhikkhū, satthari anupāhane caṅkamamāne, theresupi bhikkhūsu anupāhanesu caṅkamamānesu, saupāhanā caṅkamantī” ti? “saccaṁ, bhagavā” ti. vigarahi buddho bhagavā ...pe0 ... “kathañhi nāma te, bhikkhave, moghapurisā, satthari anupāhane caṅkamamāne, theresupi bhikkhūsu anupāhanesu caṅkamamānesu, saupāhanā caṅkamissanti. ime hi nāma, bhikkhave, gihī odātavatthavasanakā abhijīvanikassa sippassa kāraṇā ācariyesu sagāravā sappatissā sabhāgavuttikā viharissanti. idha kho taṁ, bhikkhave, sobhetha, yaṁ tumhe evaṁ svākkhāte dhammavinaye pabbajitā samānā ācariyesu ācariyamattesu upajjhāyesu upajjhāyamattesu agāravā appatissā asabhāgavuttikā {sagāravā saggatissā sabhāgavuttikā (ka0)} vihareyyātha. netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, ācariyesu ācariyamattesu upajjhāyesu upajjhāyamattesu anupāhanesu caṅkamamānesu saupāhanena caṅkamitabbaṁ. yo caṅkameyya, āpatti dukkaṭassa. na ca, bhikkhave, ajjhārāme upāhanā dhāretabbā. yo dhāreyya, āpatti dukkaṭassā” ti.

249. tena kho pana samayena aññatarassa bhikkhuno pādakhilābādho hoti. taṁ bhikkhū pariggahetvā uccārampi passāvampi nikkhāmenti. addasā kho bhagavā senāsanacārikaṁ āhiṇḍanto te bhikkhū taṁ bhikkhuṁ pariggahetvā uccārampi passāvampi nikkhāmente, disvāna yena te bhikkhū tenupasaṅkami, upasaṅkamitvā te bhikkhū etadavoca -- “kiṁ imassa, bhikkhave, bhikkhuno ābādho” ti? “imassa, bhante, āyasmato pādakhilābādho; imaṁ mayaṁ pariggahetvā uccārampi passāvampi nikkhāmemā” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, yassa pādā vā dukkhā, pādā vā phalitā, pādakhilo vā ābādho {pādakhilābādho vā (syā0)} upāhanaṁ dhāretu” nti.

tena kho pana samayena bhikkhū adhotehi pādehi mañcampi pīṭhampi abhiruhanti; cīvarampi senāsanampi dussati. bhagavato etamatthaṁ ārocesuṁ. anujānāmi, bhikkhave, `idāni mañcaṁ vā pīṭhaṁ vā abhiruhissāmī” ti upāhanaṁ dhāretunti.

tena kho pana samayena bhikkhū rattiyā uposathaggampi sannisajjampi gacchantā andhakāre khāṇumpi kaṇṭakampi akkamanti; pādā dukkhā honti. bhagavato etamatthaṁ ārocesuṁ. anujānāmi, bhikkhave, ajjhārāme upāhanaṁ dhāretuṁ, ukkaṁ, padīpaṁ, kattaradaṇḍanti.

ajjhārāme upāhanapaṭikkhepo niṭṭhito.

152. kaṭṭhapādukādipaṭikkhepo

250. tena kho pana samayena chabbaggiyā bhikkhū rattiyā paccūsasamayaṁ paccuṭṭhāya kaṭṭhapādukāyo abhiruhitvā ajjhokāse caṅkamanti, uccāsaddā mahāsaddā khaṭakhaṭasaddā, anekavihitaṁ tiracchānakathaṁ kathentā, seyyathidaṁ {imā tiracchānakathāyo pāci0 508; dī0 ni0 1.7; ma0 ni0 2.223; saṁ0 ni0 5.1080; a0 ni0 10.69 ādayo} -- rājakathaṁ, corakathaṁ, mahāmattakathaṁ, senākathaṁ, bhayakathaṁ, yuddhakathaṁ, annakathaṁ, pānakathaṁ, vatthakathaṁ, sayanakathaṁ, mālākathaṁ, gandhakathaṁ, ñātikathaṁ, yānakathaṁ, gāmakathaṁ, nigamakathaṁ, nagarakathaṁ, janapadakathaṁ, itthikathaṁ {itthikathaṁ purisakathaṁ (ka0)}, sūrakathaṁ, visikhākathaṁ, kumbhaṭṭhānakathaṁ, pubbapetakathaṁ, nānattakathaṁ, lokakkhāyikaṁ, samuddakkhāyikaṁ, itibhavābhavakathaṁ iti vā; kīṭakampi akkamitvā mārenti, bhikkhūpi samādhimhā cāventi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū rattiyā paccūsasamayaṁ paccuṭṭhāya kaṭṭhapādukāyo abhiruhitvā ajjhokāse caṅkamissanti, uccāsaddā mahāsaddā khaṭakhaṭasaddā anekavihitaṁ tiracchānakathaṁ kathentā, seyyathidaṁ -- rājakathaṁ, corakathaṁ ...pe0 ... itibhavābhavakathaṁ iti vā, kīṭakampi akkamitvā māressanti, bhikkhūpi samādhimhā cāvessantī” ti. atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, chabbaggiyā bhikkhū rattiyā paccūsasamayaṁ paccuṭṭhāya kaṭṭhapādukāyo abhiruhitvā ajjhokāse caṅkamanti, uccāsaddā mahāsaddā khaṭakhaṭasaddā, anekavihitaṁ tiracchānakathaṁ kathentā, seyyathidaṁ, -- rājakathaṁ, corakathaṁ ...pe0 ... itibhavābhavakathaṁ iti vā, kīṭakampi akkamitvā mārenti, bhikkhūpi samādhimhā cāventī” ti? “saccaṁ, bhagavā” ti ...pe0 ... vigarahitvā dhammiṁ kathaṁ katvā bhikkhū āmantesi -- “na, bhikkhave, kaṭṭhapādukā dhāretabbā. yo dhāreyya, āpatti dukkaṭassā” ti.

atha kho bhagavā rājagahe yathābhirantaṁ viharitvā yena bārāṇasī tena cārikaṁ pakkāmi. anupubbena cārikaṁ caramāno yena bārāṇasī tadavasari. tatra sudaṁ bhagavā bārāṇasiyaṁ viharati isipatane migadāye. tena kho pana samayena chabbaggiyā bhikkhū -- bhagavatā kaṭṭhapādukā paṭikkhittāti -- tālataruṇe chedāpetvā tālapattapādukāyo dhārenti; tāni tālataruṇāni chinnāni milāyanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā tālataruṇe chedāpetvā tālapattapādukāyo dhāressanti; tāni tālataruṇāni chinnāni milāyanti; ekindriyaṁ samaṇā sakyaputtiyā jīvaṁ viheṭhentī” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, chabbaggiyā bhikkhū tālataruṇe chedāpetvā tālapattapādukāyo dhārenti; tāni tālataruṇāni chinnāni milāyantī” ti? saccaṁ bhagavāti. vigarahi buddho bhagavā ...pe0 ... kathañhi nāma te, bhikkhave, moghapurisā tālataruṇe chedāpetvā tālapattapādukāyo dhāressanti; tāni tālataruṇāni chinnāni milāyanti. jīvasaññino hi, bhikkhave, manussā rukkhasmiṁ. netaṁ, bhikkhave, appasannānaṁ vā pasādāya ...pe0 ... vigarahitvā dhammiṁ kathaṁ katvā bhikkhū āmantesi -- “na, bhikkhave, tālapattapādukā dhāretabbā. yo dhāreyya, āpatti dukkaṭassā” ti.

tena kho pana samayena chabbaggiyā bhikkhū `bhagavatā tālapattapādukā paṭikkhittā'ti veḷutaruṇe chedāpetvā veḷupattapādukāyo dhārenti. tāni veḷutaruṇāni chinnāni milāyanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā veḷutaruṇe chedāpetvā veḷupattapādukāyo dhāressanti. tāni veḷutaruṇāni chinnāni milāyanti. ekindriyaṁ samaṇā sakyaputtiyā jīvaṁ viheṭhentī” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ ...pe0 ... jīvasaññino hi, bhikkhave, manussā rukkhasmiṁ ...pe0 ... na, bhikkhave, veḷupattapādukā dhāretabbā. yo dhāreyya, āpatti dukkaṭassāti.

251. atha kho bhagavā bārāṇasiyaṁ yathābhirantaṁ viharitvā yena bhaddiyaṁ tena cārikaṁ pakkāmi. anupubbena cārikaṁ caramāno yena bhaddiyaṁ tadavasari. tatra sudaṁ bhagavā bhaddiye viharati jātiyā vane. tena kho pana samayena bhaddiyā bhikkhū anekavihitaṁ pādukamaṇḍanānuyogamanuyuttā viharanti, tiṇapādukaṁ karontipi kārāpentipi, muñjapādukaṁ karontipi kārāpentipi, pabbajapādukaṁ karontipi kārāpentipi, hintālapādukaṁ karontipi kārāpentipi, kamalapādukaṁ karontipi kārāpentipi, kambalapādukaṁ karontipi kārāpentipi, riñcanti uddesaṁ paripucchaṁ adhisīlaṁ adhicittaṁ adhipaññaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhaddiyā bhikkhū anekavihitaṁ pādukamaṇḍanānuyogamanuyuttā viharissanti, tiṇapādukaṁ karissantipi kārāpessantipi, muñjapādukaṁ karissantipi kārāpessantipi, pabbajapādukaṁ karissantipi kārāpessantipi, hintālapādukaṁ karissantipi kārāpessantipi, kamalapādukaṁ karissantipi kārāpessantipi, kambalapādukaṁ karissantipi kārāpessantipi, riñcissanti uddesaṁ paripucchaṁ adhisīlaṁ adhicittaṁ adhipaññan”-ti. atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, bhaddiyā bhikkhū anekavihitaṁ pādukamaṇḍanānuyogamanuyuttā viharanti, tiṇapādukaṁ karontipi kārāpentipi ...pe0 ... riñcanti uddesaṁ paripucchaṁ adhisīlaṁ adhicittaṁ adhipaññan”-ti? “saccaṁ, bhagavā” ti. vigarahi buddho bhagavā ...pe0 ... “kathañhi nāma te, bhikkhave, moghapurisā anekavihitaṁ pādukamaṇḍanānuyogamanuyuttā viharissanti, tiṇapādukaṁ karissantipi kārāpessantipi ...pe0 ... riñcissanti uddesaṁ paripucchaṁ adhisīlaṁ adhicittaṁ adhipaññaṁ. netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, tiṇapādukā dhāretabbā, na muñjapādukā dhāretabbā, na pabbajapādukā dhāretabbā, na hintālapādukā dhāretabbā, na kamalapādukā dhāretabbā, na kambalapādukā dhāretabbā, na sovaṇṇamayā pādukā dhāretabbā, na rūpiyamayā pādukā dhāretabbā, na maṇimayā pādukā dhāretabbā, na veḷuriyamayā pādukā dhāretabbā, na phalikamayā pādukā dhāretabbā, na kaṁsamayā pādukā dhāretabbā, na kācamayā pādukā dhāretabbā, na tipumayā pādukā dhāretabbā, na sīsamayā pādukā dhāretabbā, na tambalohamayā pādukā dhāretabbā. yo dhāreyya, āpatti dukkaṭassa. na ca, bhikkhave, kāci saṅkamaniyā pādukā dhāretabbā. yo dhāreyya, āpatti dukkaṭassa. anujānāmi, bhikkhave, tisso pādukā dhuvaṭṭhāniyā asaṅkamaniyāyo -- vaccapādukaṁ, passāvapādukaṁ, ācamanapādukan”-ti.

252. atha kho bhagavā bhaddiye yathābhirantaṁ viharitvā yena sāvatthi tena cārikaṁ pakkāmi. anupubbena cārikaṁ caramāno yena sāvatthi tadavasari. tatra sudaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū aciravatiyā nadiyā gāvīnaṁ tarantīnaṁ visāṇesupi gaṇhanti, kaṇṇesupi gaṇhanti, gīvāyapi gaṇhanti, cheppāpi gaṇhanti, piṭṭhimpi abhiruhanti, rattacittāpi aṅgajātaṁ chupanti, vacchatarimpi ogāhetvā mārenti. manussā ujjhāyanti khiyyanti vipācenti -- “kathañhi nāma samaṇā sakyaputtiyā gāvīnaṁ tarantīnaṁ visāṇesupi gahessanti ...pe0 ... seyyathāpi gihī kāmabhogino” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ ...pe0 ... saccaṁ kira, bhikkhave, ...pe0 ... saccaṁ bhagavāti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, gāvīnaṁ visāṇesu gahetabbaṁ, na kaṇṇesu gahetabbaṁ, na gīvāya gahetabbaṁ, na cheppāya gahetabbaṁ, na piṭṭhi abhiruhitabbā. yo abhiruheyya, āpatti dukkaṭassa. na ca, bhikkhave, rattacittena aṅgajātaṁ chupitabbaṁ. yo chupeyya, āpatti thullaccayassa. na vacchatarī māretabbā. yo māreyya, yathādhammo kāretabbo” ti.

kaṭṭhapādukādipaṭikkhepo niṭṭhito.

153. yānādipaṭikkhepo

253. tena kho pana samayena chabbaggiyā bhikkhū yānena yāyanti, itthiyuttenapi purisantarena, purisayuttenapi itthantarena. manussā ujjhāyanti khiyyanti vipācenti -- “seyyathāpi gaṅgāmahiyāyā” ti. bhagavato etamatthaṁ ārocesuṁ. na, bhikkhave, yānena yāyitabbaṁ. yo yāyeyya, āpatti dukkaṭassāti. tena kho pana samayena aññataro bhikkhu kosalesu janapade sāvatthiṁ gacchanto bhagavantaṁ dassanāya antarāmagge gilāno hoti. atha kho so bhikkhu maggā okkamma aññatarasmiṁ rukkhamūle nisīdi. manussā taṁ bhikkhuṁ disvā etadavocuṁ -- “kahaṁ, bhante, ayyo gamissatī” ti? “sāvatthiṁ kho ahaṁ, āvuso, gamissāmi bhagavantaṁ dassanāyā” ti. “ehi, bhante, gamissāmā” ti. “nāhaṁ, āvuso, sakkomi, gilānomhī” ti. “ehi, bhante, yānaṁ abhiruhā” ti. “alaṁ, āvuso, paṭikkhittaṁ bhagavatā yānan”-ti kukkuccāyanto yānaṁ nābhiruhi. atha kho so bhikkhu sāvatthiṁ gantvā bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. anujānāmi, bhikkhave, gilānassa yānanti. atha kho bhikkhūnaṁ etadahosi -- “itthiyuttaṁ nu kho purisayuttaṁ nu kho” ti? bhagavato etamatthaṁ ārocesuṁ. anujānāmi, bhikkhave, purisayuttaṁ hatthavaṭṭakanti.

tena kho pana samayena aññatarassa bhikkhuno yānugghātena bāḷhataraṁ aphāsu ahosi. bhagavato etamatthaṁ ārocesuṁ. anujānāmi, bhikkhave, sivikaṁ pāṭaṅkinti.

yānādipaṭikkhepo niṭṭhito.

154. uccāsayanamahāsayanapaṭikkhepo

254. tena kho pana samayena chabbaggiyā bhikkhū uccāsayanamahāsayanāni dhārenti, seyyathidaṁ -- āsandiṁ, pallaṅkaṁ, gonakaṁ, cittakaṁ, paṭikaṁ, paṭalikaṁ, tūlikaṁ, vikatikaṁ, uddhalomiṁ {undalomiṁ (ka0), uddalomiṁ (ka0)}, ekantalomiṁ, kaṭṭissaṁ, koseyyaṁ, kuttakaṁ, hatthattharaṁ, assattharaṁ, rathattharaṁ, ajinapaveṇiṁ, kadalimigapavarapaccattharaṇaṁ, sauttaracchadaṁ, ubhatolohitakūpadhānanti. manussā vihāracārikaṁ āhiṇḍantā passitvā ujjhāyanti khiyyanti vipācenti -- “seyyathāpi gihī kāmabhogino” ti. bhagavato etamatthaṁ ārocesuṁ. na, bhikkhave, uccāsayanamahāsayanāni dhāretabbāni, seyyathidaṁ -- āsandi, pallaṅko, gonako, cittako, paṭikā, paṭalikā, tūlikā, vikatikā, uddhalomi, ekantalomi, kaṭṭissaṁ, koseyyaṁ, kuttakaṁ, hatthattharaṁ, assattharaṁ, rathattharaṁ, ajinapaveṇi, kadalimigapavarapaccattharaṇaṁ, sauttaracchadaṁ, ubhatolohitakūpadhānaṁ. yo dhāreyya, āpatti dukkaṭassāti.

uccāsayanamahāsayanapaṭikkhepo niṭṭhito.

155. sabbacammapaṭikkhepo

255. tena kho pana samayena chabbaggiyā bhikkhū -- bhagavatā uccāsayanamahāsayanāni paṭikkhittānīti -- mahācammāni dhārenti, sīhacammaṁ byagghacammaṁ dīpicammaṁ. tāni mañcappamāṇenapi chinnāni honti, pīṭhappamāṇenapi chinnāni honti, antopi mañce paññattāni honti, bahipi mañce paññattāni honti, antopi pīṭhe paññattāni honti, bahipi pīṭhe paññattāni honti. manussā vihāracārikaṁ āhiṇḍantā passitvā ujjhāyanti khiyyanti vipācenti -- “seyyathāpi gihī kāmabhogino” ti. bhagavato etamatthaṁ ārocesuṁ. na, bhikkhave, mahācammāni dhāretabbāni, sīhacammaṁ byagghacammaṁ dīpicammaṁ. yo dhāreyya, āpatti dukkaṭassāti.

tena kho pana samayena chabbaggiyā bhikkhū -- bhagavatā mahācammāni paṭikkhittānīti -- gocammāni dhārenti. tāni mañcappamāṇenapi chinnāni honti, pīṭhappamāṇenapi chinnāni honti, antopi mañce paññattāni honti, bahipi mañce paññattāni honti, antopi pīṭhe paññattāni honti, bahipi pīṭhe paññattāni honti. aññataropi pāpabhikkhu aññatarassa pāpupāsakassa kulūpako hoti. atha kho so pāpabhikkhu pubbaṇhasamayaṁ nivāsetvā pattacīvaramādāya yena tassa pāpupāsakassa nivesanaṁ tenupasaṅkami, upasaṅkamitvā paññatte āsane nisīdi. atha kho so pāpupāsako yena so pāpabhikkhu tenupasaṅkami, upasaṅkamitvā taṁ pāpabhikkhuṁ abhivādetvā ekamantaṁ nisīdi. tena kho pana samayena tassa pāpupāsakassa vacchako hoti taruṇako abhirūpo dassanīyo pāsādiko citro, seyyathāpi dīpicchāpo. atha kho so pāpabhikkhu taṁ vacchakaṁ sakkaccaṁ upanijjhāyati. atha kho so pāpupāsako taṁ pāpabhikkhuṁ etadavoca -- “kissa, bhante, ayyo imaṁ vacchakaṁ sakkaccaṁ upanijjhāyatī” ti? “attho me, āvuso, imassa vacchakassa cammenā” ti. atha kho so pāpupāsako taṁ vacchakaṁ vadhitvā cammaṁ vidhunitvā tassa pāpabhikkhuno pādāsi. atha kho so pāpabhikkhu taṁ cammaṁ saṅghāṭiyā paṭicchādetvā agamāsi. atha kho sā gāvī vacchagiddhinī taṁ pāpabhikkhuṁ piṭṭhito piṭṭhito anubandhi. bhikkhū evamāhaṁsu -- “kissa tyāyaṁ, āvuso, gāvī piṭṭhito piṭṭhito anubandhī” ti? “ahampi kho, āvuso, na jānāmi kena {kenaci (ka0)} myāyaṁ gāvī piṭṭhito piṭṭhito anubandhī” ti. tena kho pana samayena tassa pāpabhikkhuno saṅghāṭi lohitena makkhitā hoti. bhikkhū evamāhaṁsu -- “ayaṁ pana te, āvuso, saṅghāṭi kiṁ katā” ti? atha kho so pāpabhikkhu bhikkhūnaṁ etamatthaṁ ārocesi. “kiṁ pana tvaṁ, āvuso, pāṇātipāte samādapesī” ti? “evamāvuso” ti. ye te bhikkhū appicchā te ujjhāyanti khiyyanti vipācenti -- “kathañhi nāma bhikkhu pāṇātipāte samādapessati, nanu bhagavatā anekapariyāyena pāṇātipāto garahito, pāṇātipātā veramaṇī pasatthā” ti. atha kho te bhikkhū bhagavato etamatthaṁ ārocesuṁ.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā taṁ pāpabhikkhuṁ paṭipucchi -- “saccaṁ kira tvaṁ, bhikkhu, pāṇātipāte samādapesī” ti? saccaṁ bhagavāti ...pe0 ... kathañhi nāma tvaṁ, moghapurisa, pāṇātipāte samādapessasi, nanu mayā, moghapurisa, anekapariyāyena pāṇātipāto garahito, pāṇātipātā veramaṇī pasatthā. netaṁ, moghapurisa, appasannānaṁ vā pasādāya ...pe0 ... vigarahitvā dhammiṁ kathaṁ katvā bhikkhū āmantesi -- “na, bhikkhave, pāṇātipāte samādapetabbaṁ. yo samādapeyya, yathādhammo kāretabbo. na, bhikkhave, gocammaṁ dhāretabbaṁ. yo dhāreyya, āpatti dukkaṭassa. na ca, bhikkhave, kiñci cammaṁ dhāretabbaṁ. yo dhāreyya, āpatti dukkaṭassā” ti.

sabbacammapaṭikkhepo niṭṭhito.

156. gihivikatānuññātādi

256. tena kho pana samayena manussānaṁ mañcampi pīṭhampi cammonaddhāni honti, cammavinaddhāni. bhikkhū kukkuccāyantā nābhinisīdanti. bhagavato etamatthaṁ ārocesuṁ. anujānāmi, bhikkhave, gihivikataṁ abhinisīdituṁ, na tveva abhinipajjitunti.

tena kho pana samayena vihārā cammavaddhehi ogumphiyanti {ogumbhiyanti (ka0)}. bhikkhū kukkuccāyantā nābhinisīdanti. bhagavato etamatthaṁ ārocesuṁ. anujānāmi, bhikkhave, bandhanamattaṁ abhinisīditunti.

tena kho pana samayena chabbaggiyā bhikkhū saupāhanā gāmaṁ pavisanti. manussā ujjhāyanti khiyyanti vipācenti -- “seyyathāpi gihī kāmabhogino” ti. bhagavato etamatthaṁ ārocesuṁ. na, bhikkhave, saupāhanena gāmo pavisitabbo. yo paviseyya, āpatti dukkaṭassāti.

tena kho pana samayena aññataro bhikkhu gilāno hoti, na sakkoti vinā upāhanena gāmaṁ pavisituṁ. bhagavato etamatthaṁ ārocesuṁ. anujānāmi, bhikkhave, gilānena bhikkhunā saupāhanena gāmaṁ pavisitunti.

gihivikatānuññātādi niṭṭhitā.

157. soṇakuṭikaṇṇavatthu

257. {udā0 46 sokasuttena saṁsanditvā passitabbaṁ} tena kho pana samayena āyasmā mahākaccāno avantīsu viharati kuraraghare {kururaghare (ka0)} papatake {papāte (sī0 syā0) pavatthe (udā0 46)} pabbate. tena kho pana samayena soṇo upāsako kuṭikaṇṇo āyasmato mahākaccānassa upaṭṭhāko hoti. atha kho soṇo upāsako kuṭikaṇṇo yenāyasmā mahākaccāno tenupasaṅkami, upasaṅkamitvā āyasmantaṁ mahākaccānaṁ abhivādetvā ekamantaṁ nisīdi. ekamantaṁ nisinno kho soṇo upāsako kuṭikaṇṇo āyasmantaṁ mahākaccānaṁ etadavoca -- “yathā yathāhaṁ, bhante, ayyena mahākaccānena dhammaṁ desitaṁ ājānāmi, nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. icchāmahaṁ, bhante, kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ. pabbājetu maṁ, bhante, ayyo mahākaccāno” ti. ( ) {(evaṁ vutte āyasmā mahākaccāyano soṇaṁ upāsakaṁ kuṭikaṇṇaṁ etadavoca) (syā0 udā0 46)} “dukkaraṁ kho, soṇa, yāvajīvaṁ ekaseyyaṁ ekabhattaṁ brahmacariyaṁ carituṁ. iṅgha, tvaṁ, soṇa, tattheva agārikabhūto buddhānaṁ sāsanaṁ anuyuñja, kālayuttaṁ ekaseyyaṁ ekabhattaṁ brahmacariyan”-ti. atha kho soṇassa upāsakassa kuṭikaṇṇassa yo ahosi pabbajjābhisaṅkhāro so paṭippassambhi. dutiyampi kho soṇo upāsako kuṭikaṇṇo ...pe0 ... tatiyampi kho soṇo upāsako kuṭikaṇṇo yenāyasmā mahākaccāno tenupasaṅkami, upasaṅkamitvā āyasmantaṁ mahākaccānaṁ abhivādetvā ekamantaṁ nisīdi. ekamantaṁ nisinno kho soṇo upāsako kuṭikaṇṇo āyasmantaṁ mahākaccānaṁ etadavoca -- “yathā yathāhaṁ, bhante, ayyena mahākaccānena dhammaṁ desitaṁ ājānāmi, nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. icchāmahaṁ, bhante, kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ. pabbājetu maṁ, bhante, ayyo mahākaccāno” ti. atha kho āyasmā mahākaccāno soṇaṁ upāsakaṁ kuṭikaṇṇaṁ pabbājesi. tena kho pana samayena avantidakkhiṇāpatho appabhikkhuko hoti. atha kho āyasmā mahākaccāno tiṇṇaṁ vassānaṁ accayena kicchena kasirena tato tato dasavaggaṁ bhikkhusaṅghaṁ sannipātāpetvā āyasmantaṁ soṇaṁ upasampādesi.

soṇakuṭikaṇṇavatthu niṭṭhitaṁ.

158. mahākaccānassa pañcavaraparidassanā

atha kho āyasmato soṇassa vassaṁvuṭṭhassa rahogatassa paṭisallīnassa evaṁ cetaso parivitakko udapādi -- “sutoyeva kho me so bhagavā ediso ca ediso cāti, na ca mayā sammukhā diṭṭho, gaccheyyāhaṁ taṁ bhagavantaṁ dassanāya arahantaṁ sammāsambuddhaṁ, sace maṁ upajjhāyo anujāneyyā” ti. atha kho āyasmā soṇo sāyanhasamayaṁ paṭisallānā vuṭṭhito yenāyasmā mahākaccāno tenupasaṅkami, upasaṅkamitvā āyasmantaṁ mahākaccānaṁ abhivādetvā ekamantaṁ nisīdi. ekamantaṁ nisinno kho āyasmā soṇo āyasmantaṁ mahākaccānaṁ etadavoca -- “idha mayhaṁ, bhante, rahogatassa paṭisallīnassa evaṁ cetaso parivitakko udapādi -- `suto yeva kho me so bhagavā ediso ca ediso cāti, na ca mayā sammukhā diṭṭho, gaccheyyāhaṁ taṁ bhagavantaṁ dassanāya arahantaṁ sammāsambuddhaṁ, sace maṁ upajjhāyo anujāneyyā'ti; gaccheyyāhaṁ, bhante, taṁ bhagavantaṁ dassanāya arahantaṁ sammāsambuddhaṁ, sace maṁ upajjhāyo anujānātī” ti. “sādhu sādhu, soṇa. gaccha tvaṁ, soṇa, taṁ bhagavantaṁ dassanāya arahantaṁ sammāsambuddhaṁ. dakkhissasi tvaṁ, soṇa, taṁ bhagavantaṁ pāsādikaṁ pasādanīyaṁ santindriyaṁ santamānasaṁ uttamadamathasamathaṁ amanuppattaṁ dantaṁ guttaṁ yatindriyaṁ nāgaṁ. tena hi tvaṁ, soṇa, mama vacanena bhagavato pāde sirasā vanda -- `upajjhāyo me, bhante, āyasmā mahākaccāno bhagavato pāde sirasā vandatī” 'ti. evañca vadehi -- “avantidakkhiṇāpatho, bhante, appabhikkhuko, tiṇṇaṁ me vassānaṁ accayena kicchena kasirena tato tato dasavaggaṁ bhikkhusaṅghaṁ sannipātāpetvā upasampadaṁ alatthaṁ; appeva nāma bhagavā avantidakkhiṇāpathe appatarena gaṇena upasampadaṁ anujāneyya. avantidakkhiṇāpathe, bhante, kaṇhuttarā bhūmi kharā gokaṇṭakahatā; appeva nāma bhagavā avantidakkhiṇāpathe guṇaṅguṇūpāhanaṁ anujāneyya. avantidakkhiṇāpathe, bhante, nahānagarukā manussā udakasuddhikā; appeva nāma bhagavā avantidakkhiṇāpathe dhuvanahānaṁ anujāneyya. avantidakkhiṇāpathe, bhante, cammāni attharaṇāni, eḷakacammaṁ ajacammaṁ migacammaṁ. seyyathāpi, bhante, majjhimesu janapadesu eragū moragū majjārū {majjhārū (ka0)} jantū, evameva kho, bhante, avantidakkhiṇāpathe cammāni attharaṇāni, eḷakacammaṁ ajacammaṁ migacammaṁ; appeva nāma bhagavā avantidakkhiṇāpathe cammāni attharaṇāni anujāneyya, eḷakacammaṁ ajacammaṁ migacammaṁ. etarahi, bhante, manussā nissīmagatānaṁ bhikkhūnaṁ cīvaraṁ denti -- `imaṁ cīvaraṁ itthannāmassa demā” 'ti. te āgantvā ārocenti -- `itthannāmehi te, āvuso, manussehi cīvaraṁ dinna'nti te kukkuccāyantā na sādiyanti -- `mā no nissaggiyaṁ ahosī'ti; appeva nāma bhagavā cīvare pariyāyaṁ ācikkheyyā” ti. “evaṁ, bhante” ti kho āyasmā soṇo āyasmato mahākaccānassa paṭissutvā uṭṭhāyāsanā āyasmantaṁ mahākaccānaṁ abhivādetvā padakkhiṇaṁ katvā senāsanaṁ saṁsāmetvā pattacīvaramādāya yena sāvatthi tena pakkāmi. anupubbena yena sāvatthi jetavanaṁ anāthapiṇḍikassa ārāmo yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. atha kho bhagavā āyasmantaṁ ānandaṁ āmantesi -- “imassa, ānanda, āgantukassa bhikkhuno senāsanaṁ paññāpehī” ti. atha kho āyasmā ānando -- “yassa kho maṁ bhagavā āṇāpeti, `imassa, ānanda, āgantukassa bhikkhuno senāsanaṁ paññāpehī'ti, icchati bhagavā tena bhikkhunā saddhiṁ ekavihāre vatthuṁ, icchati bhagavā āyasmatā soṇena saddhiṁ ekavihāre vatthu” nti -- yasmiṁ vihāre bhagavā viharati tasmiṁ vihāre āyasmato soṇassa senāsanaṁ paññāpesi.

258. atha kho bhagavā bahudeva rattiṁ ajjhokāse vītināmetvā vihāraṁ pāvisi. āyasmāpi kho soṇo bahudeva rattiṁ ajjhokāse vītināmetvā vihāraṁ pāvisi. atha kho bhagavā rattiyā paccūsasamayaṁ paccuṭṭhāya āyasmantaṁ soṇaṁ ajjhesi -- “paṭibhātu taṁ, bhikkhu, dhammo bhāsitu” nti. “evaṁ, bhante” ti kho āyasmā soṇo bhagavato paṭissuṇitvā sabbāneva aṭṭhakavaggikāni sarena abhāsi. atha kho bhagavā āyasmato soṇassa sarabhaññapariyosāne abbhānumodi -- “sādhu, sādhu, bhikkhu. suggahitāni kho te, bhikkhu, aṭṭhakavaggikāni, sumanasikatāni sūpadhāritāni. kalyāṇiyāpi vācāya samannāgato, vissaṭṭhāya, anelagalāya {aneḷagalāya (ka0)}, atthassa viññāpaniyā. kativassosi tvaṁ, bhikkhū” ti? “ekavassohaṁ, bhagavā” ti. “kissa pana tvaṁ, bhikkhu, evaṁ ciraṁ akāsī” ti? “ciraṁ diṭṭho me, bhante, kāmesu ādīnavo, api ca sambādhā gharāvāsā bahukiccā bahukaraṇīyā” ti. atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

{udā0 46 udānepi} “disvā ādīnavaṁ loke, ñatvā dhammaṁ nirūpadhiṁ.

ariyo na ramatī pāpe, pāpe na ramatī sucī” ti..

atha kho āyasmā soṇo -- paṭisammodati kho maṁ bhagavā, ayaṁ khvassa kālo yaṁ me upajjhāyo paridassīti -- uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā bhagavantaṁ etadavoca -- “upajjhāyo me, bhante, āyasmā mahākaccāno bhagavato pāde sirasā vandati, evañca vadeti avantidakkhiṇāpatho, bhante, appabhikkhuko. tiṇṇaṁ me vassānaṁ accayena kicchena kasirena tato tato dasavaggaṁ bhikkhusaṅghaṁ sannipātāpetvā upasampadaṁ alatthaṁ, appeva nāma bhagavā avantidakkhiṇāpathe appatarena gaṇena upasampadaṁ anujāneyya. avantidakkhiṇāpathe, bhante, kaṇhuttarā bhūmi kharā gokaṇṭakahatā; appeva nāma bhagavā avantidakkhiṇāpathe guṇaṅguṇūpāhanaṁ anujāneyya. avantidakkhiṇāpathe, bhante, nahānagarukā manussā udakasuddhikā, appeva nāma bhagavā avantidakkhiṇāpathe dhuvanahānaṁ anujāneyya. avantidakkhiṇāpathe, bhante, cammāni attharaṇāni, eḷakacammaṁ ajacammaṁ migacammaṁ. seyyathāpi, bhante, majjhimesu janapadesu eragū moragū majjārū jantū, evameva kho, bhante, avantidakkhiṇāpathe cammāni attharaṇāni, eḷakacammaṁ ajacammaṁ migacammaṁ; appeva nāma bhagavā avantidakkhiṇāpathe cammāni attharaṇāni anujāneyya, eḷakacammaṁ ajacammaṁ migacammaṁ. etarahi, bhante, manussā nissīmagatānaṁ bhikkhūnaṁ cīvaraṁ denti -- `imaṁ cīvaraṁ itthannāmassa demā'ti. te āgantvā ārocenti -- `itthannāmehi te, āvuso, manussehi cīvaraṁ dinna'nti. te kukkuccāyantā na sādiyanti -- `mā no nissaggiyaṁ ahosī'ti; appeva nāma bhagavā cīvare pariyāyaṁ ācikkheyyā” ti.

259. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “avantidakkhiṇāpatho, bhikkhave, appabhikkhuko. anujānāmi, bhikkhave, sabbapaccantimesu janapadesu vinayadharapañcamena gaṇena upasampadaṁ. tatrime paccantimā janapadā -- puratthimāya disāya gajaṅgalaṁ {kajaṅgalaṁ (sī0 syā0)} nāma nigamo, tassa parena mahāsālā, tato parā paccantimā janapadā, orato majjhe; puratthimadakkhiṇāya disāya sallavatī {salalavatī (sī0)} nāma nadī, tato parā paccantimā janapadā, orato majjhe; dakkhiṇāya disāya setakaṇṇikaṁ nāma nigamo, tato parā paccantimā janapadā, orato majjhe; pacchimāya disāya thūṇaṁ nāma brāhmaṇagāmo, tato parā paccantimā janapadā, orato majjhe; uttarāya disāya usīraddhajo nāma pabbato, tato parā paccantimā janapadā, orato majjhe. anujānāmi, bhikkhave, evarūpesu paccantimesu janapadesu vinayadharapañcamena gaṇena upasampadaṁ. avantidakkhiṇāpathe, bhikkhave, kaṇhuttarā bhūmi kharā gokaṇṭakahatā. anujānāmi, bhikkhave, sabbapaccantimesu janapadesu guṇaṅguṇūpāhanaṁ. avantidakkhiṇāpathe, bhikkhave, nahānagarukā manussā udakasuddhikā. anujānāmi, bhikkhave, sabbapaccantimesu janapadesu dhuvanahānaṁ. avantidakkhiṇāpathe, bhikkhave, cammāni attharaṇāni, eḷakacammaṁ ajacammaṁ migacammaṁ. seyyathāpi, bhikkhave, majjhimesu janapadesu eragū moragū majjārū jantū, evameva kho, bhikkhave, avantidakkhiṇāpathe cammāni attharaṇāni, eḷakacammaṁ ajacammaṁ migacammaṁ. anujānāmi, bhikkhave, sabbapaccantimesu janapadesu cammāni attharaṇāni, eḷakacammaṁ ajacammaṁ migacammaṁ. idha pana, bhikkhave, manussā nissīmagatānaṁ bhikkhūnaṁ cīvaraṁ denti -- `imaṁ cīvaraṁ itthannāmassa demā'ti. anujānāmi, bhikkhave, sādituṁ, na tāva taṁ gaṇanūpagaṁ yāva na hatthaṁ gacchatī” ti.

mahākaccānassa pañcavaraparidassanā niṭṭhitā.

cammakkhandhako pañcamo.

159. tassuddānaṁ

rājā ca māgadho soṇo, asītisahassissaro.

sāgato gijjhakūṭasmiṁ, bahuṁ dasseti uttariṁ..

pabbajjāraddhabhijjiṁsu, vīṇaṁ ekapalāsikaṁ.

nīlā pītā lohitikā, mañjiṭṭhā kaṇhameva ca..

mahāraṅgamahānāmā, vaddhikā ca paṭikkhipi.

khallakā puṭapāli ca, tūlatittirameṇḍajā..

vicchikā moracitrā ca, sīhabyagghā ca dīpikā.

ajinuddā majjārī ca, kāḷaluvakaparikkhaṭā..

phalitupāhanā khilā, dhotakhāṇukhaṭakhaṭā.

tālaveḷutiṇaṁ ceva, muñjapabbajahintālā..

kamalakambalasovaṇṇā, rūpikā maṇiveḷuriyā.

phalikā kaṁsakācā ca, tipusīsañca tambakā..

gāvī yānaṁ gilāno ca, purisāyuttasivikā.

sayanāni mahācammā, gocammehi ca pāpako..

gihīnaṁ cammavaddhehi, pavisanti gilāyano.

mahākaccāyano soṇo, sarena aṭṭhakavaggikaṁ..

upasampadaṁ pañcahi, guṇaṅguṇā dhuvasinā.

cammattharaṇānuññāsi, na tāva gaṇanūpagaṁ.

adāsi me vare pañca, soṇattherassa nāyakoti..

imamhi khandhake vatthūni tesaṭṭhi.

cammakkhandhako niṭṭhito.

6. bhesajjakkhandhako

160. pañcabhesajjakathā

260. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhikkhūnaṁ sāradikena ābādhena phuṭṭhānaṁ yāgupi pītā uggacchati, bhattampi bhuttaṁ uggacchati. te tena kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā. addasā kho bhagavā te bhikkhū kise lūkhe dubbaṇṇe uppaṇḍuppaṇḍukajāte dhamanisanthatagatte, disvāna āyasmantaṁ ānandaṁ āmantesi -- “kiṁ nu kho, ānanda, etarahi bhikkhū kisā, lūkhā, dubbaṇṇā, uppaṇḍuppaṇḍukajātā, dhamanisanthatagattā” ti? “etarahi, bhante, bhikkhūnaṁ sāradikena ābādhena phuṭṭhānaṁ yāgupi pītā uggacchati, bhattampi bhuttaṁ uggacchati. te tena kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā” ti. atha kho bhagavato rahogatassa paṭisallīnassa evaṁ cetaso parivitakko udapādi -- “etarahi kho bhikkhūnaṁ sāradikena ābādhena phuṭṭhānaṁ yāgupi pītā uggacchati, bhattampi bhuttaṁ uggacchati. te tena kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā. kiṁ nu kho ahaṁ bhikkhūnaṁ bhesajjaṁ anujāneyyaṁ, yaṁ bhesajjañceva assa bhesajjasammatañca lokassa, āhāratthañca phareyya, na ca oḷāriko āhāro paññāyeyyā” ti? atha kho bhagavato etadahosi -- “imāni kho pañca bhesajjāni, seyyathidaṁ -- sappi, navanītaṁ, telaṁ, madhu, phāṇitaṁ; bhesajjāni ceva bhesajjasammatāni ca lokassa, āhāratthañca pharanti, na ca oḷāriko āhāro paññāyati. yaṁnūnāhaṁ bhikkhūnaṁ imāni pañca bhesajjāni anujāneyyaṁ, kāle paṭiggahetvā kāle paribhuñjitu” nti. atha kho bhagavā sāyanhasamayaṁ paṭisallānā vuṭṭhito etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “idha mayhaṁ, bhikkhave, rahogatassa paṭisallīnassa evaṁ cetaso parivitakko udapādi -- `etarahi kho bhikkhūnaṁ sāradikena ābādhena phuṭṭhānaṁ yāgupi pītā uggacchati, bhattampi bhuttaṁ uggacchati. te tena kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā. kiṁ nu kho ahaṁ bhikkhūnaṁ bhesajjaṁ anujāneyyaṁ, yaṁ bhesajjañceva assa bhesajjasammatañca lokassa, āhāratthañca phareyya, na ca oḷāriko āhāro paññāyeyyā'ti. tassa mayhaṁ, bhikkhave, etadahosi `imāni kho pañca bhesajjāni, seyyathidaṁ -- sappi, navanītaṁ, telaṁ, madhu, phāṇitaṁ; bhesajjāni ceva bhesajjasammatāni ca lokassa, āhāratthañca pharanti, na ca oḷāriko āhāro paññāyati. yaṁnūnāhaṁ bhikkhūnaṁ imāni pañca bhesajjāni anujāneyyaṁ, kāle paṭiggahetvā kāle paribhuñjitu'nti. anujānāmi, bhikkhave, tāni pañca bhesajjāni kāle paṭiggahetvā kāle paribhuñjitu” nti.

261. tena kho pana samayena bhikkhū tāni pañca bhesajjāni kāle paṭiggahetvā kāle paribhuñjanti. tesaṁ yānipi tāni pākatikāni lūkhāni bhojanāni tānipi nacchādenti, pageva senesitāni {senesikāni (sī0 syā0), senehikāni (yojanā)}. te tena ceva sāradikena ābādhena phuṭṭhā, iminā ca bhattācchādakena {bhattācchannakena (ka0)}, tadubhayena bhiyyosomattāya kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā. addasā kho bhagavā te bhikkhū bhiyyosomattāya kise lūkhe dubbaṇṇe uppaṇḍuppaṇḍukajāte dhamanisanthatagatte, disvāna āyasmantaṁ ānandaṁ āmantesi -- “kiṁ nu kho, ānanda, etarahi bhikkhū bhiyyosomattāya kisā, lūkhā, dubbaṇṇā, uppaṇḍuppaṇḍukajātā, dhamanisanthatagattā” ti? “etarahi, bhante, bhikkhū tāni ca pañca bhesajjāni kāle paṭiggahetvā kāle paribhuñjanti. tesaṁ yānipi tāni pākatikāni lūkhāni bhojanāni tānipi nacchādenti, pageva senesikāni. te tena ceva sāradikena ābādhena phuṭṭhā, iminā ca bhattācchādakena, tadubhayena bhiyyosomattāya kisā, lūkhā, dubbaṇṇā, uppaṇḍuppaṇḍukajātā, dhamanisanthatagattā” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, tāni pañca bhesajjāni paṭiggahetvā kālepi vikālepi paribhuñjitu” nti.

262. tena kho pana samayena gilānānaṁ bhikkhūnaṁ vasehi bhesajjehi attho hoti. bhagavato etamatthaṁ ārocesuṁ. anujānāmi, bhikkhave, vasāni bhesajjāni -- acchavasaṁ, macchavasaṁ, susukāvasaṁ, sūkaravasaṁ, gadrabhavasaṁ -- kāle paṭiggahitaṁ kāle nippakkaṁ {nipakkaṁ (ka0)} kāle saṁsaṭṭhaṁ telaparibhogena paribhuñjituṁ. vikāle ce, bhikkhave, paṭiggahitaṁ vikāle nippakkaṁ vikāle saṁsaṭṭhaṁ, taṁ ce paribhuñjeyya, āpatti tiṇṇaṁ dukkaṭānaṁ. kāle ce, bhikkhave, paṭiggahitaṁ vikāle nippakkaṁ vikāle saṁsaṭṭhaṁ, taṁ ce paribhuñjeyya, āpatti dvinnaṁ dukkaṭānaṁ. kāle ce, bhikkhave, paṭiggahitaṁ kāle nippakkaṁ vikāle saṁsaṭṭhaṁ, taṁ ce paribhuñjeyya, āpatti dukkaṭassa. kāle ce, bhikkhave, paṭiggahitaṁ kāle nippakkaṁ kāle saṁsaṭṭhaṁ, taṁ ce paribhuñjeyya, anāpattīti.

pañcabhesajjakathā niṭṭhitā.

161. mūlādibhesajjakathā

263. tena kho pana samayena gilānānaṁ bhikkhūnaṁ mūlehi bhesajjehi attho hoti. bhagavato etamatthaṁ ārocesuṁ. anujānāmi, bhikkhave, mūlāni bhesajjāni -- haliddiṁ, siṅgiveraṁ, vacaṁ, vacatthaṁ {vacatthaṁ (sī0 syā0)}, ativisaṁ, kaṭukarohiṇiṁ, usīraṁ, bhaddamuttakaṁ, yāni vā panaññānipi atthi mūlāni bhesajjāni, neva khādanīye khādanīyatthaṁ pharanti, na bhojanīye bhojanīyatthaṁ pharanti, tāni -- paṭiggahetvā yāvajīvaṁ pariharituṁ; sati paccaye paribhuñjituṁ. asati paccaye paribhuñjantassa āpatti dukkaṭassāti.

tena kho pana samayena gilānānaṁ bhikkhūnaṁ mūlehi bhesajjehi piṭṭhehi attho hoti. bhagavato etamatthaṁ ārocesuṁ. anujānāmi, bhikkhave, nisadaṁ nisadapotakanti.

tena kho pana samayena gilānānaṁ bhikkhūnaṁ kasāvehi bhesajjehi attho hoti. bhagavato etamatthaṁ ārocesuṁ. anujānāmi, bhikkhave, kasāvāni {kasāvabhesajjāni (ka0)} bhesajjāni -- nimbakasāvaṁ, kuṭajakasāvaṁ, paṭolakasāvaṁ, phaggavakasāvaṁ, nattamālakasāvaṁ, yāni vā panaññānipi atthi kasāvāni bhesajjāni neva khādanīye khādanīyatthaṁ pharanti, na bhojanīye bhojanīyatthaṁ pharanti, tāni -- paṭiggahetvā yāvajīvaṁ pariharituṁ; sati paccaye paribhuñjituṁ. asati paccaye paribhuñjantassa āpatti dukkaṭassāti.

tena kho pana samayena gilānānaṁ bhikkhūnaṁ paṇṇehi bhesajjehi attho hoti. bhagavato etamatthaṁ ārocesuṁ. anujānāmi, bhikkhave, paṇṇāni bhesajjāni -- nimbapaṇṇaṁ, kuṭajapaṇṇaṁ, paṭolapaṇṇaṁ, sulasipaṇṇaṁ, kappāsapaṇṇaṁ, yāni vā panaññānipi atthi paṇṇāni bhesajjāni, neva khādanīye khādanīyatthaṁ pharanti, na bhojanīye bhojanīyatthaṁ pharanti ...pe0 ....

tena kho pana samayena gilānānaṁ bhikkhūnaṁ phalehi bhesajjehi attho hoti. bhagavato etamatthaṁ ārocesuṁ. anujānāmi, bhikkhave, phalāni bhesajjāni -- bilaṅgaṁ, pippaliṁ, maricaṁ, harītakaṁ, vibhītakaṁ, āmalakaṁ, goṭṭhaphalaṁ {goṭhaphalaṁ (syā0), koṭṭhaphalaṁ (ka0)}, yāni vā panaññānipi atthi phalāni bhesajjāni, neva khādanīye khādanīyatthaṁ pharanti, na bhojanīye bhojanīyatthaṁ pharanti ...pe0 ....

tena kho pana samayena gilānānaṁ bhikkhūnaṁ jatūhi bhesajjehi attho hoti. bhagavato etamatthaṁ ārocesuṁ. anujānāmi, bhikkhave, jatūni bhesajjāni -- hiṅguṁ, hiṅgujatuṁ, hiṅgusipāṭikaṁ, takaṁ, takapattiṁ, takapaṇṇiṁ, sajjulasaṁ, yāni vā panaññānipi atthi jatūni bhesajjāni, neva khādanīye khādanīyatthaṁ pharanti ...pe0 ....

tena kho pana samayena gilānānaṁ bhikkhūnaṁ loṇehi bhesajjehi attho hoti. bhagavato etamatthaṁ ārocesuṁ. anujānāmi, bhikkhave, loṇāni bhesajjāni -- sāmuddaṁ, kāḷaloṇaṁ, sindhavaṁ, ubbhidaṁ {ubbhiraṁ (ka0)}, bilaṁ {biḷālaṁ (sī0)}, yāni vā panaññānipi atthi loṇāni bhesajjāni, neva khādanīye khādanīyatthaṁ pharanti, na bhojanīye bhojanīyatthaṁ pharanti, tāni -- paṭiggahetvā yāvajīvaṁ pariharituṁ; sati paccaye paribhuñjituṁ. asati paccaye paribhuñjantassa āpatti dukkaṭassāti.

264. tena kho pana samayena āyasmato ānandassa upajjhāyassa āyasmato belaṭṭhasīsassa thullakacchābādho hoti. tassa lasikāya cīvarāni kāye lagganti, tāni bhikkhū udakena temetvā temetvā apakaḍḍhanti. addasā kho bhagavā senāsanacārikaṁ āhiṇḍanto te bhikkhū tāni cīvarāni udakena temetvā temetvā apakaḍḍhante, disvāna yena te bhikkhū tenupasaṅkami, upasaṅkamitvā te bhikkhū etadavoca -- “kiṁ imassa, bhikkhave, bhikkhuno ābādho” ti? “imassa, bhante, āyasmato thullakacchābādho, lasikāya cīvarāni kāye lagganti, tāni mayaṁ udakena temetvā temetvā apakaḍḍhāmā” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, yassa kaṇḍu vā, piḷakā vā, assāvo vā, thullakacchu vā ābādho, kāyo vā duggandho, cuṇṇāni bhesajjāni; agilānassa chakaṇaṁ mattikaṁ rajananippakkaṁ. anujānāmi, bhikkhave, udukkhalaṁ musalan”-ti.

tena kho pana samayena gilānānaṁ bhikkhūnaṁ cuṇṇehi bhesajjehi cālitehi attho hoti. bhagavato etamatthaṁ ārocesuṁ. anujānāmi, bhikkhave, cuṇṇacālininti. saṇhehi attho hoti. bhagavato etamatthaṁ ārocesuṁ. anujānāmi, bhikkhave, dussacālininti.

tena kho pana samayena aññatarassa bhikkhuno amanussikābādho hoti. taṁ ācariyupajjhāyā upaṭṭhahantā nāsakkhiṁsu arogaṁ kātuṁ. so sūkarasūnaṁ gantvā āmakamaṁsaṁ khādi, āmakalohitaṁ pivi. tassa so amanussikābādho paṭippassambhi. bhagavato etamatthaṁ ārocesuṁ. anujānāmi, bhikkhave, amanussikābādhe āmakamaṁsaṁ āmakalohitanti.

265. tena kho pana samayena aññatarassa bhikkhuno cakkhurogābādho hoti. taṁ bhikkhū pariggahetvā uccārampi passāvampi nikkhāmenti. addasā kho bhagavā senāsanacārikaṁ āhiṇḍanto te bhikkhū taṁ bhikkhuṁ pariggahetvā uccārampi passāvampi nikkhāmente, disvāna yena te bhikkhū tenupasaṅkami, upasaṅkamitvā te bhikkhū etadavoca -- “kiṁ imassa, bhikkhave, bhikkhuno ābādho” ti? “imassa, bhante, āyasmato cakkhurogābādho. imaṁ mayaṁ pariggahetvā uccārampi passāvampi nikkhāmemā” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, añjanaṁ -- kāḷañjanaṁ, rasañjanaṁ, sotañjanaṁ, gerukaṁ, kapallan”-ti. añjanūpapisanehi attho hoti. bhagavato etamatthaṁ ārocesuṁ. anujānāmi, bhikkhave, candanaṁ, tagaraṁ, kāḷānusāriyaṁ, tālīsaṁ, bhaddamuttakanti. tena kho pana samayena bhikkhū piṭṭhāni añjanāni carukesupi {thālakesupi (sī0 syā0)} sarāvakesupi nikkhipanti; tiṇacuṇṇehipi paṁsukehipi okiriyanti. bhagavato etamatthaṁ ārocesuṁ. anujānāmi, bhikkhave, añjaninti.

tena kho pana samayena chabbaggiyā bhikkhū uccāvacā añjaniyo dhārenti -- sovaṇṇamayaṁ, rūpiyamayaṁ. manussā ujjhāyanti khiyyanti vipācenti -- “seyyathāpi gihī kāmabhogino” ti. bhagavato etamatthaṁ ārocesuṁ. na, bhikkhave, uccāvacā añjanī dhāretabbā. yo dhāreyya, āpatti dukkaṭassa. anujānāmi, bhikkhave, aṭṭhimayaṁ, dantamayaṁ, visāṇamayaṁ, naḷamayaṁ, veḷumayaṁ, kaṭṭhamayaṁ, jatumayaṁ, phalamayaṁ, lohamayaṁ, saṅkhanābhimayanti.

tena kho pana samayena añjaniyo apārutā honti, tiṇacuṇṇehipi paṁsukehipi okiriyanti. bhagavato etamatthaṁ ārocesuṁ. anujānāmi, bhikkhave, apidhānanti. apidhānaṁ nipatati. bhagavato etamatthaṁ ārocesuṁ. anujānāmi, bhikkhave, suttakena bandhitvā añjaniyā bandhitunti. añjanī phalati {nipatati (ka0)}. bhagavato etamatthaṁ ārocesuṁ. anujānāmi, bhikkhave, suttakena sibbetunti.

tena kho pana samayena bhikkhū aṅguliyā añjanti, akkhīni dukkhāni honti. bhagavato etamatthaṁ ārocesuṁ. anujānāmi, bhikkhave, añjanisalākanti.

tena kho pana samayena chabbaggiyā bhikkhū uccāvacā añjanisalākāyo dhārenti -- sovaṇṇamayaṁ rūpiyamayaṁ. manussā ujjhāyanti khiyyanti vipācenti, “seyyathāpi gihī kāmabhogino” ti. bhagavato etamatthaṁ ārocesuṁ. na, bhikkhave, uccāvacā añjanisalākā dhāretabbā. yo dhāreyya, āpatti dukkaṭassa. anujānāmi, bhikkhave, aṭṭhimayaṁ ...pe0 ... saṅkhanābhimayanti.

tena kho pana samayena añjanisalākā bhūmiyaṁ patitā pharusā hoti. bhagavato etamatthaṁ ārocesuṁ. anujānāmi, bhikkhave, salākaṭhāniyanti {salākodhāniyanti (sī0 syā0)}.

tena kho pana samayena bhikkhū añjanimpi añjanisalākampi hatthena pariharanti. bhagavato etamatthaṁ ārocesuṁ. anujānāmi, bhikkhave, añjanitthavikanti. aṁsabaddhako na hoti. bhagavato etamatthaṁ ārocesuṁ. anujānāmi, bhikkhave, aṁsabaddhakaṁ bandhanasuttakanti.

266. tena kho pana samayena āyasmato pilindavacchassa sīsābhitāpo hoti. bhagavato etamatthaṁ ārocesuṁ. anujānāmi, bhikkhave, muddhani telakanti. nakkhamaniyo hoti. bhagavato etamatthaṁ ārocesuṁ. anujānāmi, bhikkhave, natthukammanti. natthu galati. bhagavato etamatthaṁ ārocesuṁ. anujānāmi, bhikkhave, natthukaraṇinti.

tena kho pana samayena chabbaggiyā bhikkhū uccāvacā natthukaraṇiyo dhārenti -- sovaṇṇamayaṁ rūpiyamayaṁ. manussā ujjhāyanti khiyyanti vipācenti, “seyyathāpi gihī kāmabhogino” ti. bhagavato etamatthaṁ ārocesuṁ. na, bhikkhave, uccāvacā natthukaraṇī dhāretabbā. yo dhāreyya, āpatti dukkaṭassa. anujānāmi, bhikkhave, aṭṭhimayaṁ ...pe0 ... saṅkhanābhimayanti. natthuṁ visamaṁ āsiñcanti {natthu visamaṁ āsiñciyati (sī0 syā0)}. bhagavato etamatthaṁ ārocesuṁ. anujānāmi, bhikkhave, yamakanatthukaraṇinti. nakkhamaniyo hoti. bhagavato etamatthaṁ ārocesuṁ. anujānāmi, bhikkhave, dhūmaṁ pātunti. taññeva vaṭṭiṁ ālimpetvā pivanti, kaṇṭho dahati. bhagavato etamatthaṁ ārocesuṁ. anujānāmi, bhikkhave, dhūmanettanti.

tena kho pana samayena chabbaggiyā bhikkhū uccāvacāni dhūmanettāni dhārenti -- sovaṇṇamayaṁ rūpiyamayaṁ. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. na, bhikkhave, uccāvacāni dhūmanettāni dhāretabbāni. yo dhāreyya, āpatti dukkaṭassa. anujānāmi, bhikkhave, aṭṭhimayaṁ ...pe0 ... saṅkhanābhimayanti.

tena kho pana samayena dhūmanettāni apārutāni honti, pāṇakā pavisanti. bhagavato etamatthaṁ ārocesuṁ. anujānāmi, bhikkhave, apidhānanti.

tena kho pana samayena bhikkhū dhūmanettāni hatthena pariharanti. bhagavato etamatthaṁ ārocesuṁ. anujānāmi, bhikkhave, dhūmanettathavikanti. ekato ghaṁsiyanti. bhagavato etamatthaṁ ārocesuṁ. anujānāmi, bhikkhave, yamakathavikanti. aṁsabaddhako na hoti. bhagavato etamatthaṁ ārocesuṁ. anujānāmi, bhikkhave, aṁsabaddhakaṁ bandhanasuttakanti.

267. tena kho pana samayena āyasmato pilindavacchassa vātābādho hoti. vejjā evamāhaṁsu -- “telaṁ pacitabban”-ti. bhagavato etamatthaṁ ārocesuṁ. anujānāmi, bhikkhave, telapākanti. tasmiṁ kho pana telapāke majjaṁ pakkhipitabbaṁ hoti. bhagavato etamatthaṁ ārocesuṁ. anujānāmi, bhikkhave, telapāke majjaṁ pakkhipitunti.

tena kho pana samayena chabbaggiyā bhikkhū atipakkhittamajjāni {atikhittamajjāni (ka0)} telāni pacanti, tāni pivitvā majjanti. bhagavato etamatthaṁ ārocesuṁ. na, bhikkhave, atipakkhittamajjaṁ telaṁ pātabbaṁ. yo piveyya, yathādhammo kāretabbo. anujānāmi, bhikkhave, yasmiṁ telapāke majjassa na vaṇṇo na gandho na raso paññāyati, evarūpaṁ majjapakkhittaṁ telaṁ pātunti.

tena kho pana samayena bhikkhūnaṁ bahuṁ atipakkhittamajjaṁ telaṁ pakkaṁ hoti. atha kho bhikkhūnaṁ etadahosi -- “kathaṁ nu kho atipakkhittamajje tele paṭipajjitabban”-ti? bhagavato etamatthaṁ ārocesuṁ. anujānāmi, bhikkhave, abbhañjanaṁ adhiṭṭhātunti.

tena kho pana samayena āyasmato pilindavacchassa bahutaraṁ telaṁ pakkaṁ hoti, telabhājanaṁ na vijjati. bhagavato etamatthaṁ ārocesuṁ. anujānāmi, bhikkhave, tīṇi tumbāni -- lohatumbaṁ, kaṭṭhatumbaṁ, phalatumbanti.

tena kho pana samayena āyasmato pilindavacchassa aṅgavāto hoti. bhagavato etamatthaṁ ārocesuṁ. anujānāmi, bhikkhave, sedakammanti. nakkhamaniyo hoti. bhagavato etamatthaṁ ārocesuṁ. anujānāmi, bhikkhave, sambhārasedanti. nakkhamaniyo hoti. bhagavato etamatthaṁ ārocesuṁ. anujānāmi, bhikkhave, mahāsedanti. nakkhamaniyo hoti. bhagavato etamatthaṁ ārocesuṁ. anujānāmi, bhikkhave, bhaṅgodakanti. nakkhamaniyo hoti. bhagavato etamatthaṁ ārocesuṁ. anujānāmi, bhikkhave, udakakoṭṭhakanti.

tena kho pana samayena āyasmato pilindavacchassa pabbavāto hoti. bhagavato etamatthaṁ ārocesuṁ. anujānāmi, bhikkhave, lohitaṁ mocetunti. nakkhamaniyo hoti. bhagavato etamatthaṁ ārocesuṁ. anujānāmi, bhikkhave, lohitaṁ mocetvā visāṇena gāhetunti {gahetunti (sī0 syā0)}.

tena kho pana samayena āyasmato pilindavacchassa pādā phalitā {phālitā (ka0)} honti. bhagavato etamatthaṁ ārocesuṁ. anujānāmi, bhikkhave, pādabbhañjananti. nakkhamaniyo hoti. bhagavato etamatthaṁ ārocesuṁ. anujānāmi, bhikkhave, pajjaṁ abhisaṅkharitunti.

tena kho pana samayena aññatarassa bhikkhuno gaṇḍābādho hoti. bhagavato etamatthaṁ ārocesuṁ. anujānāmi, bhikkhave, satthakammanti. kasāvodakena attho hoti. bhagavato etamatthaṁ ārocesuṁ. anujānāmi, bhikkhave, kasāvodakanti. tilakakkena attho hoti. bhagavato etamatthaṁ ārocesuṁ. anujānāmi, bhikkhave, tilakakkanti. kabaḷikāya attho hoti. bhagavato etamatthaṁ ārocesuṁ. anujānāmi, bhikkhave, kabaḷikanti. vaṇabandhanacoḷena attho hoti. bhagavato etamatthaṁ ārocesuṁ. anujānāmi, bhikkhave, vaṇabandhanacoḷanti. vaṇo kaṇḍuvati. bhagavato etamatthaṁ ārocesuṁ. anujānāmi, bhikkhave, sāsapakuṭṭena {sāsapakuḍḍena (sī0 syā0)} phositunti. vaṇo kilijjittha. bhagavato etamatthaṁ ārocesuṁ. anujānāmi, bhikkhave, dhūmaṁ kātunti. vaḍḍhamaṁsaṁ vuṭṭhāti. bhagavato etamatthaṁ ārocesuṁ. anujānāmi, bhikkhave, loṇasakkharikāya chinditunti. vaṇo na ruhati. bhagavato etamatthaṁ ārocesuṁ. anujānāmi, bhikkhave, vaṇatelanti. telaṁ galati. bhagavato etamatthaṁ ārocesuṁ. anujānāmi, bhikkhave, vikāsikaṁ sabbaṁ vaṇapaṭikammanti.

268. tena kho pana samayena aññataro bhikkhu ahinā daṭṭho hoti. bhagavato etamatthaṁ ārocesuṁ. anujānāmi, bhikkhave, cattāri mahāvikaṭāni dātuṁ -- gūthaṁ, muttaṁ, chārikaṁ, mattikanti. atha kho bhikkhūnaṁ etadahosi -- “appaṭiggahitāni nu kho udāhu paṭiggahetabbānī” ti. bhagavato etamatthaṁ ārocesuṁ. anujānāmi, bhikkhave, sati kappiyakārake paṭiggahāpetuṁ, asati kappiyakārake sāmaṁ gahetvā paribhuñjitunti.

tena kho pana samayena aññatarena bhikkhunā visaṁ pītaṁ hoti. bhagavato etamatthaṁ ārocesuṁ. anujānāmi bhikkhave gūthaṁ pāyetunti. atha kho bhikkhūnaṁ etadahosi -- “appaṭiggahitaṁ nu kho udāhu paṭiggahetabbo” ti? bhagavato etamatthaṁ ārocesuṁ. anujānāmi, bhikkhave, yaṁ karonto paṭiggaṇhāti, sveva paṭiggaho kato, na puna {kato pana (?)} paṭiggahetabboti.

269. tena kho pana samayena aññatarassa bhikkhuno gharadinnakābādho hoti. bhagavato etamatthaṁ ārocesuṁ. anujānāmi, bhikkhave, sītāloḷiṁ pāyetunti.

tena kho pana samayena aññataro bhikkhu duṭṭhagahaṇiko hoti. bhagavato etamatthaṁ ārocesuṁ. anujānāmi, bhikkhave, āmisakhāraṁ pāyetunti.

tena kho pana samayena aññatarassa bhikkhuno paṇḍurogābādho hoti. bhagavato etamatthaṁ ārocesuṁ. anujānāmi, bhikkhave, muttaharītakaṁ pāyetunti.

tena kho pana samayena aññatarassa bhikkhuno chavidosābādho hoti. bhagavato etamatthaṁ ārocesuṁ. anujānāmi, bhikkhave, gandhālepaṁ kātunti.

tena kho pana samayena aññataro bhikkhu abhisannakāyo hoti. bhagavato etamatthaṁ ārocesuṁ. anujānāmi, bhikkhave, virecanaṁ pātunti. acchakañjiyā attho hoti. bhagavato etamatthaṁ ārocesuṁ. anujānāmi, bhikkhave, acchakañjinti. akaṭayūsena attho hoti. bhagavato etamatthaṁ ārocesuṁ. anujānāmi, bhikkhave, akaṭayūsanti. kaṭākaṭena attho hoti. bhagavato etamatthaṁ ārocesuṁ. anujānāmi, bhikkhave, kaṭākaṭanti. paṭicchādanīyena attho hoti. bhagavato etamatthaṁ ārocesuṁ. anujānāmi, bhikkhave, paṭicchādanīyanti.

mūlādibhesajjakathā niṭṭhitā.

162. pilindavacchavatthu

270. {idaṁ vatthu pārā0 618 ādayo} tena kho pana samayena āyasmā pilindavaccho rājagahe pabbhāraṁ sodhāpeti leṇaṁ kattukāmo. atha kho rājā māgadho seniyo bimbisāro yenāyasmā pilindavaccho tenupasaṅkami, upasaṅkamitvā āyasmantaṁ pilindavacchaṁ abhivādetvā ekamantaṁ nisīdi. ekamantaṁ nisinno kho rājā māgadho seniyo bimbisāro āyasmantaṁ pilindavacchaṁ etadavoca -- “kiṁ, bhante, thero kārāpetī” ti? “pabbhāraṁ, mahārāja, sodhāpemi, leṇaṁ kattukāmo” ti. “attho, bhante, ayyassa ārāmikenā” ti? “na kho, mahārāja, bhagavatā ārāmiko anuññāto” ti. “tena hi, bhante, bhagavantaṁ paṭipucchitvā mama āroceyyāthā” ti. `evaṁ, mahārājā'ti kho āyasmā pilindavaccho rañño māgadhassa seniyassa bimbisārassa paccassosi. atha kho āyasmā pilindavaccho rājānaṁ māgadhaṁ seniyaṁ bimbisāraṁ dhammiyā kathāya sandassesi, samādapesi, samuttejesi, sampahaṁsesi. atha kho rājā māgadho seniyo bimbisāro āyasmatā pilindavacchena dhammiyā kathāya sandassito samādapito samuttejito sampahaṁsito uṭṭhāyāsanā āyasmantaṁ pilindavacchaṁ abhivādetvā padakkhiṇaṁ katvā pakkāmi.

atha kho āyasmā pilindavaccho bhagavato santike dūtaṁ pāhesi -- “rājā, bhante, māgadho seniyo bimbisāro ārāmikaṁ dātukāmo. kathaṁ nu kho, bhante, mayā paṭipajjitabban”-ti? atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, ārāmikan”-ti. dutiyampi kho rājā māgadho seniyo bimbisāro yenāyasmā pilindavaccho tenupasaṅkami; upasaṅkamitvā āyasmantaṁ pilindavacchaṁ abhivādetvā ekamantaṁ nisīdi. ekamantaṁ nisinno kho rājā māgadho seniyo bimbisāro āyasmantaṁ pilindavacchaṁ etadavoca -- “anuññāto, bhante, bhagavatā ārāmiko” ti? “evaṁ, mahārājā” ti. “tena hi, bhante, ayyassa ārāmikaṁ dammī” ti. atha kho rājā māgadho seniyo bimbisāro āyasmato pilindavacchassa ārāmikaṁ paṭissutvā, vissaritvā, cirena satiṁ paṭilabhitvā, aññataraṁ sabbatthakaṁ mahāmattaṁ āmantesi -- “yo mayā, bhaṇe, ayyassa ārāmiko paṭissuto, dinno so ārāmiko” ti? “na kho, deva, ayyassa ārāmiko dinno” ti. “kīva ciraṁ nu kho, bhaṇe, ito {ito ratti (syā0)} hi taṁ hotī” ti? atha kho so mahāmatto rattiyo gaṇetvā {vigaṇetvā (sī0)} rājānaṁ māgadhaṁ seniyaṁ bimbisāraṁ etadavoca -- “pañca, deva, rattisatānī” ti. tena hi, bhaṇe, ayyassa pañca ārāmikasatāni dehīti. “evaṁ, devā” ti kho so mahāmatto rañño māgadhassa seniyassa bimbisārassa paṭissutvā āyasmato pilindavacchassa pañca ārāmikasatāni pādāsi, pāṭiyekko gāmo nivisi. `ārāmikagāmakoti'pi naṁ āhaṁsu, `pilindagāmako'tipi naṁ āhaṁsu.

271. tena kho pana samayena āyasmā pilindavaccho tasmiṁ gāmake kulūpako hoti. atha kho āyasmā pilindavaccho pubbaṇhasamayaṁ nivāsetvā pattacīvaramādāya pilindagāmaṁ piṇḍāya pāvisi. tena kho pana samayena tasmiṁ gāmake ussavo hoti. dārakā alaṅkatā mālākitā kīḷanti. atha kho āyasmā pilindavaccho pilindagāmake sapadānaṁ piṇḍāya caramāno yena aññatarassa ārāmikassa nivesanaṁ tenupasaṅkami, upasaṅkamitvā paññatte āsane nisīdi. tena kho pana samayena tassā ārāmikiniyā dhītā aññe dārake alaṅkate mālākite passitvā rodati -- `mālaṁ me detha, alaṅkāraṁ me dethā'ti. atha kho āyasmā pilindavaccho taṁ ārāmikiniṁ etadavoca -- “kissāyaṁ dārikā rodatī” ti? “ayaṁ, bhante, dārikā aññe dārake alaṅkate mālākite passitvā rodati -- `mālaṁ me detha, alaṅkāraṁ me dethā'ti. kuto amhākaṁ duggatānaṁ mālā, kuto alaṅkāro” ti? atha kho āyasmā pilindavaccho aññataraṁ tiṇaṇḍupakaṁ gahetvā taṁ ārāmikiniṁ etadavoca -- “handimaṁ tiṇaṇḍupakaṁ tassā dārikāya sīse paṭimuñcā” ti. atha kho sā ārāmikinī taṁ tiṇaṇḍupakaṁ gahetvā tassā dārikāya sīse paṭimuñci. sā ahosi suvaṇṇamālā abhirūpā, dassanīyā, pāsādikā; natthi tādisā raññopi antepure suvaṇṇamālā. manussā rañño māgadhassa seniyassa bimbisārassa ārocesuṁ -- “amukassa, deva, ārāmikassa ghare suvaṇṇamālā abhirūpā, dassanīyā, pāsādikā; natthi tādisā devassapi antepure suvaṇṇamālā; kuto tassa duggatassa? nissaṁsayaṁ corikāya ābhatā” ti.

atha kho rājā māgadho seniyo bimbisāro taṁ ārāmikakulaṁ bandhāpesi. dutiyampi kho āyasmā pilindavaccho pubbaṇhasamayaṁ nivāsetvā pattacīvaramādāya pilindagāmaṁ piṇḍāya pāvisi. pilindagāmake sapadānaṁ piṇḍāya caramāno yena tassa ārāmikassa nivesanaṁ tenupasaṅkami, upasaṅkamitvā paṭivissake pucchi -- “kahaṁ imaṁ ārāmikakulaṁ gatan”-ti? “etissā, bhante, suvaṇṇamālāya kāraṇā raññā bandhāpitan”-ti. atha kho āyasmā pilindavaccho yena rañño māgadhassa seniyassa bimbisārassa nivesanaṁ tenupasaṅkami, upasaṅkamitvā paññatte āsane nisīdi. atha kho rājā māgadho seniyo bimbisāro yenāyasmā pilindavaccho tenupasaṅkami, upasaṅkamitvā āyasmantaṁ pilindavacchaṁ abhivādetvā ekamantaṁ nisīdi. ekamantaṁ nisinnaṁ kho rājānaṁ māgadhaṁ seniyaṁ bimbisāraṁ āyasmā pilindavaccho etadavoca -- “kissa, mahārāja, ārāmikakulaṁ bandhāpitan”-ti? “tassa, bhante, ārāmikassa ghare suvaṇṇamālā abhirūpā, dassanīyā, pāsādikā; natthi tādisā amhākampi antepure suvaṇṇamālā; kuto tassa duggatassa? nissaṁsayaṁ corikāya ābhatā” ti. atha kho āyasmā pilindavaccho rañño māgadhassa seniyassa bimbisārassa pāsādaṁ suvaṇṇanti adhimucci; so ahosi sabbasovaṇṇamayo. “idaṁ pana te, mahārāja, tāva bahuṁ suvaṇṇaṁ kuto” ti? `aññātaṁ, bhante, ayyasseveso iddhānubhāvo'ti taṁ ārāmikakulaṁ muñcāpesi.

manussā “ayyena kira pilindavacchena sarājikāya parisāya uttarimanussadhammaṁ iddhipāṭihāriyaṁ dassitan”-ti attamanā abhippasannā āyasmato pilindavacchassa pañca bhesajjāni abhihariṁsu, seyyathidaṁ -- sappiṁ, navanītaṁ, telaṁ, madhuṁ {sappi navanītaṁ telaṁ madhu (ka0)}, phāṇitaṁ. pakatiyāpi ca āyasmā pilindavaccho lābhī hoti pañcannaṁ bhesajjānaṁ; laddhaṁ laddhaṁ parisāya vissajjeti. parisā cassa hoti bāhullikā; laddhaṁ laddhaṁ kolambepi {koḷumbepi (ka0)}, ghaṭepi, pūretvā paṭisāmeti; parissāvanānipi, thavikāyopi, pūretvā vātapānesu laggeti. tāni olīnavilīnāni tiṭṭhanti. undūrehipi vihārā okiṇṇavikiṇṇā honti. manussā vihāracārikaṁ āhiṇḍantā passitvā ujjhāyanti khiyyanti vipācenti -- “antokoṭṭhāgārikā ime samaṇā sakyaputtiyā, seyyathāpi rājā māgadho seniyo bimbisāro” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā, te ujjhāyanti khiyyanti vipācenti -- “kathañhi nāma bhikkhū evarūpāya bāhullāya cetessantī” ti. atha kho te bhikkhū te anekapariyāyena vigarahitvā bhagavato etamatthaṁ ārocesuṁ ...pe0 ... “saccaṁ kira, bhikkhave, bhikkhū evarūpāya bāhullāya cetentī” ti? “saccaṁ bhagavāti ...pe0 ... vigarahitvā dhammiṁ kathaṁ katvā bhikkhū āmantesi -- “yāni kho pana tāni gilānānaṁ bhikkhūnaṁ paṭisāyanīyāni bhesajjāni, seyyathidaṁ -- sappi, navanītaṁ, telaṁ, madhu, phāṇitaṁ, tāni paṭiggahetvā sattāhaparamaṁ sannidhikārakaṁ paribhuñjitabbāni. taṁ atikkāmayato yathādhammo kāretabbo” ti.

pilindavacchavatthu niṭṭhitaṁ.

bhesajjānuññātabhāṇavāro niṭṭhito paṭhamo.

163. guḷādianujānanā

272. atha kho bhagavā sāvatthiyaṁ yathābhirantaṁ viharitvā yena rājagahaṁ tena cārikaṁ pakkāmi. addasā kho āyasmā kaṅkhārevato antarāmagge guḷakaraṇaṁ, okkamitvā guḷe piṭṭhampi chārikampi pakkhipante, disvāna “akappiyo guḷo sāmiso, na kappati guḷo vikāle paribhuñjitu” nti kukkuccāyanto sapariso guḷaṁ na paribhuñjati. yepissa sotabbaṁ maññanti, tepi guḷaṁ na paribhuñjanti. bhagavato etamatthaṁ ārocesuṁ. kimatthāya {kimatthiyā (ka0)}, bhikkhave, guḷe piṭṭhampi chārikampi pakkhipantīti? thaddhatthāya {bandhanatthāya (sī0 syā0)} bhagavāti. sace, bhikkhave, thaddhatthāya guḷe piṭṭhampi chārikampi pakkhipanti, so ca guḷotveva saṅkhaṁ gacchati. anujānāmi, bhikkhave, yathāsukhaṁ guḷaṁ paribhuñjitunti.

addasā kho āyasmā kaṅkhārevato antarāmagge vacce muggaṁ jātaṁ, passitvā “akappiyā muggā; pakkāpi muggā jāyantīti” kukkuccāyanto sapariso muggaṁ na paribhuñjati. yepissa sotabbaṁ maññanti, tepi muggaṁ na paribhuñjanti. bhagavato etamatthaṁ ārocesuṁ. sace {sacepi (?)}, bhikkhave, pakkāpi muggā jāyanti, anujānāmi, bhikkhave, yathāsukhaṁ muggaṁ paribhuñjitunti.

273. tena kho pana samayena aññatarassa bhikkhuno udaravātābādho hoti. so loṇasovīrakaṁ apāyi. tassa so udaravātābādho paṭippassambhi. bhagavato etamatthaṁ ārocesuṁ. anujānāmi, bhikkhave, gilānassa loṇasovīrakaṁ; agilānassa udakasambhinnaṁ pānaparibhogena paribhuñjitunti.

guḷādianujānanā niṭṭhitā.

164. antovuṭṭhādipaṭikkhepakathā

274. atha kho bhagavā anupubbena cārikaṁ caramāno yena rājagahaṁ tadavasari. tatra sudaṁ bhagavā rājagahe viharati veḷuvane kalandakanivāpe. tena kho pana samayena bhagavato udaravātābādho hoti. atha kho āyasmā ānando -- `pubbepi bhagavato udaravātābādho tekaṭulayāguyā phāsu hotī'ti -- sāmaṁ tilampi, taṇḍulampi, muggampi viññāpetvā, anto vāsetvā, anto sāmaṁ pacitvā bhagavato upanāmesi -- “pivatu bhagavā tekaṭulayāgu” nti. jānantāpi tathāgatā pucchanti, jānantāpi na pucchanti; kālaṁ viditvā pucchanti, kālaṁ viditvā na pucchanti; atthasaṁhitaṁ tathāgatā pucchanti, no anatthasaṁhitaṁ. anatthasaṁhite setughāto tathāgatānaṁ. dvīhi ākārehi buddhā bhagavanto bhikkhū paṭipucchanti -- dhammaṁ vā desessāma, sāvakānaṁ vā sikkhāpadaṁ paññapessāmāti. atha kho bhagavā āyasmantaṁ ānandaṁ āmantesi -- “kutāyaṁ, ānanda, yāgū” ti? atha kho āyasmā ānando bhagavato etamatthaṁ ārocesi. vigarahi buddho bhagavā -- `ananucchavikaṁ, ānanda, ananulomikaṁ, appatirūpaṁ, assāmaṇakaṁ, akappiyaṁ, akaraṇīyaṁ. kathañhi nāma tvaṁ, ānanda, evarūpāya bāhullāya cetessasi. yadapi, ānanda, anto vuṭṭhaṁ {vutthaṁ (sī0 syā0 ka0)} tadapi akappiyaṁ; yadapi anto pakkaṁ tadapi akappiyaṁ; yadapi sāmaṁ pakkaṁ, tadapi akappiyaṁ. netaṁ, ānanda, appasannānaṁ vā pasādāya ...pe0 ... vigarahitvā dhammiṁ kathaṁ katvā bhikkhū āmantesi -- “na, bhikkhave, anto vuṭṭhaṁ, anto pakkaṁ, sāmaṁ pakkaṁ paribhuñjitabbaṁ. yo paribhuñjeya, āpatti dukkaṭassa. anto ce, bhikkhave, vuṭṭhaṁ, anto pakkaṁ, sāmaṁ pakkaṁ tañce paribhuñjeyya, āpatti tiṇṇaṁ dukkaṭānaṁ. anto ce, bhikkhave, vuṭṭhaṁ, anto pakkaṁ, aññehi pakkaṁ, tañce paribhuñjeyya, āpatti dvinnaṁ dukkaṭānaṁ. anto ce, bhikkhave, vuṭṭhaṁ, bahi pakkaṁ, sāmaṁ pakkaṁ, tañce paribhuñjeyya, āpatti dvinnaṁ dukkaṭānaṁ. bahi ce, bhikkhave, vuṭṭhaṁ, anto pakkaṁ, sāmaṁ pakkaṁ, tañce paribhuñjeyya, āpatti dvinnaṁ dukkaṭānaṁ. anto ce, bhikkhave, vuṭṭhaṁ, bahi pakkaṁ, aññehi pakkaṁ, tañce paribhuñjeyya, āpatti dukkaṭassa. bahi ce, bhikkhave, vuṭṭhaṁ, anto pakkaṁ, aññehi pakkaṁ, tañce paribhuñjeyya, āpatti dukkaṭassa. bahi ce, bhikkhave, vuṭṭhaṁ, bahi pakkaṁ, sāmaṁ pakkaṁ, tañce paribhuñjeyya, āpatti dukkaṭassa. bahi ce, bhikkhave, vuṭṭhaṁ, bahi pakkaṁ, aññehi pakkaṁ, tañce paribhuñjeyya, anāpattī” 'ti.

tena kho pana samayena bhikkhū “bhagavatā sāmaṁpāko paṭikkhitto” ti puna pāke kukkuccāyanti. bhagavato etamatthaṁ ārocesuṁ. anujānāmi, bhikkhave, puna pākaṁ pacitunti.

tena kho pana samayena rājagahaṁ dubbhikkhaṁ hoti. manussā loṇampi, telampi, taṇḍulampi, khādanīyampi ārāmaṁ āharanti. tāni bhikkhū bahi vāsenti; ukkapiṇḍakāpi khādanti, corāpi haranti. bhagavato etamatthaṁ ārocesuṁ. anujānāmi, bhikkhave, anto vāsetunti. anto vāsetvā bahi pācenti. damakā parivārenti. bhikkhū avissaṭṭhā paribhuñjanti. bhagavato etamatthaṁ ārocesuṁ. anujānāmi, bhikkhave, anto pacitunti. dubbhikkhe kappiyakārakā bahutaraṁ haranti, appataraṁ bhikkhūnaṁ denti. bhagavato etamatthaṁ ārocesuṁ. anujānāmi, bhikkhave, sāmaṁ pacituṁ. anujānāmi, bhikkhave, anto vuṭṭhaṁ, anto pakkaṁ, sāmaṁ pakkanti.

antovuṭṭhādipaṭikkhepakathā niṭṭhitā.

165. uggahitapaṭiggahaṇā

275. tena kho pana samayena sambahulā bhikkhū kāsīsu vassaṁvuṭṭhā rājagahaṁ gacchantā bhagavantaṁ dassanāya antarāmagge na labhiṁsu lūkhassa vā paṇītassa vā bhojanassa yāvadatthaṁ pāripūriṁ; bahuñca phalakhādanīyaṁ ahosi; kappiyakārako ca na ahosi. atha kho te bhikkhū kilantarūpā yena rājagahaṁ veḷuvanaṁ kalandakanivāpo, yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ. atha kho bhagavā te bhikkhū etadavoca -- “kacci, bhikkhave, khamanīyaṁ, kacci yāpanīyaṁ, kaccittha appakilamathena addhānaṁ āgatā; kuto ca tumhe, bhikkhave, āgacchathā” ti? “khamanīyaṁ bhagavā, yāpanīyaṁ bhagavā. idha mayaṁ, bhante, kāsīsu vassaṁvuṭṭhā rājagahaṁ āgacchantā bhagavantaṁ dassanāya antarāmagge na labhimhā lūkhassa vā paṇītassa vā bhojanassa yāvadatthaṁ pāripūriṁ; bahuñca phalakhādanīyaṁ ahosi; kappiyakārako ca na ahosi; tena mayaṁ kilantarūpā addhānaṁ āgatā” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, yattha phalakhādanīyaṁ passati, kappiyakārako ca na hoti, sāmaṁ gahetvā, haritvā, kappiyakārake passitvā, bhūmiyaṁ nikkhipitvā, paṭiggahāpetvā paribhuñjituṁ. anujānāmi, bhikkhave, uggahitaṁ paṭiggahitu” nti.

276. tena kho pana samayena aññatarassa brāhmaṇassa navā ca tilā navañca madhu uppannā honti. atha kho tassa brāhmaṇassa etadahosi -- “yaṁnūnāhaṁ nave ca tile navañca madhuṁ buddhappamukhassa bhikkhusaṅghassa dadeyyan”-ti. atha kho so brāhmaṇo yena bhagavā tenupasaṅkami, upasaṅkamitvā bhagavatā saddhiṁ paṭisammodi, sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. ekamantaṁ ṭhito kho so brāhmaṇo bhagavantaṁ etadavoca -- “adhivāsetu me bhavaṁ gotamo svātanāya bhattaṁ, saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho so brāhmaṇo bhagavato adhivāsanaṁ viditvā pakkāmi. atha kho so brāhmaṇo tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bho gotama, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena tassa brāhmaṇassa nivesanaṁ tenupasaṅkami, upasaṅkamitvā paññatte āsane nisīdi, saddhiṁ bhikkhusaṅghena. atha kho so brāhmaṇo buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi. ekamantaṁ nisinnaṁ kho taṁ brāhmaṇaṁ bhagavā dhammiyā kathāya sandassetvā, samādapetvā, samuttejetvā, sampahaṁsetvā uṭṭhāyāsanā pakkāmi.

atha kho tassa brāhmaṇassa acirapakkantassa bhagavato etadahosi -- “yesaṁ kho mayā atthāya buddhappamukho bhikkhusaṅgho nimantito, `nave ca tile navañca madhuṁ dassāmī'ti, te mayā pamuṭṭhā dātuṁ. yaṁnūnāhaṁ nave ca tile navañca madhuṁ kolambehi ca ghaṭehi ca ārāmaṁ harāpeyyan”-ti. atha kho so brāhmaṇo nave ca tile navañca madhuṁ kolambehi ca ghaṭehi ca ārāmaṁ harāpetvā yena bhagavā tenupasaṅkami, upasaṅkamitvā ekamantaṁ aṭṭhāsi. ekamantaṁ ṭhito kho so brāhmaṇo bhagavantaṁ etadavoca -- “yesaṁ kho mayā, bho gotama, atthāya buddhappamukho bhikkhusaṅgho nimantito, `nave ca tile navañca madhuṁ dassāmī'ti, te mayā pamuṭṭhā dātuṁ. paṭiggaṇhātu me bhavaṁ gotamo nave ca tile navañca madhu” nti. tena hi, brāhmaṇa, bhikkhūnaṁ dehīti. tena kho pana samayena bhikkhū dubbhikkhe appamattakepi pavārenti, paṭisaṅkhāpi paṭikkhipanti, sabbo ca saṅgho pavārito hoti. bhikkhū kukkuccāyantā na paṭiggaṇhanti. paṭiggaṇhatha, bhikkhave, paribhuñjatha. anujānāmi, bhikkhave, tato nīhaṭaṁ bhuttāvinā pavāritena anatirittaṁ paribhuñjitunti.

uggahitapaṭiggahaṇā niṭṭhitā.

166. paṭiggahitādianujānanā

277. {pāci0 295} tena kho pana samayena āyasmato upanandassa sakyaputtassa upaṭṭhākakulaṁ saṅghassatthāya khādanīyaṁ pāhesi -- ayyassa upanandassa dassetvā saṅghassa dātabbanti. tena kho pana samayena āyasmā upanando sakyaputto gāmaṁ piṇḍāya paviṭṭho hoti. atha kho te manussā ārāmaṁ gantvā bhikkhū pucchiṁsu -- “kahaṁ, bhante, ayyo upanando” ti? “esāvuso, āyasmā upanando sakyaputto gāmaṁ piṇḍāya paviṭṭho” ti. “idaṁ, bhante, khādanīyaṁ ayyassa upanandassa dassetvā saṅghassa dātabban”-ti. bhagavato etamatthaṁ ārocesuṁ. tena hi, bhikkhave, paṭiggahetvā nikkhipatha yāva upanando āgacchatīti. atha kho āyasmā upanando sakyaputto purebhattaṁ kulāni payirupāsitvā divā āgacchati. tena kho pana samayena bhikkhū dubbhikkhe appamattakepi pavārenti, paṭisaṅkhāpi paṭikkhipanti, sabbo ca saṅgho pavārito hoti, bhikkhū kukkuccāyantā na paṭiggaṇhanti. paṭiggaṇhatha, bhikkhave, paribhuñjatha. anujānāmi, bhikkhave, purebhattaṁ paṭiggahitaṁ bhuttāvinā pavāritena anatirittaṁ paribhuñjitunti.

278. atha kho bhagavā rājagahe yathābhirantaṁ viharitvā yena sāvatthi tena cārikaṁ pakkāmi. anupubbena cārikaṁ caramāno yena sāvatthi tadavasari. tatra sudaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmato sāriputtassa kāyaḍāhābādho hoti. atha kho āyasmā mahāmoggallāno yenāyasmā sāriputto tenupasaṅkami, upasaṅkamitvā āyasmantaṁ sāriputtaṁ etadavoca -- “pubbe te, āvuso sāriputta, kāyaḍāhābādho kena phāsu hotī” ti? “bhisehi ca me, āvuso, muḷālikāhi cā” ti. atha kho āyasmā mahāmoggallāno seyyathāpi nāma balavā puriso sammiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva jetavane antarahito mandākiniyā pokkharaṇiyā tīre pāturahosi. addasā kho aññataro nāgo āyasmantaṁ mahāmoggallānaṁ dūratova āgacchantaṁ, disvāna āyasmantaṁ mahāmoggallānaṁ etadavoca -- “etu kho, bhante, ayyo mahāmoggallāno. svāgataṁ, bhante, ayyassa mahāmoggallānassa. kena, bhante, ayyassa attho; kiṁ dammī” ti? “bhisehi ca me, āvuso, attho, muḷālikāhi cā” ti. atha kho so nāgo aññataraṁ nāgaṁ āṇāpesi -- “tena hi, bhaṇe, ayyassa bhise ca muḷālikāyo ca yāvadatthaṁ dehī” ti. atha kho so nāgo mandākiniṁ pokkharaṇiṁ ogāhetvā, soṇḍāya bhisañca muḷālikañca abbāhitvā, suvikkhālitaṁ vikkhāletvā, bhaṇḍikaṁ bandhitvā yenāyasmā mahāmoggallāno tenupasaṅkami. atha kho āyasmā mahāmoggallāno -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva -- mandākiniyā pokkharaṇiyā tīre antarahito jetavane pāturahosi. sopi kho nāgo mandākiniyā pokkharaṇiyā tīre antarahito jetavane pāturahosi. atha kho so nāgo āyasmato mahāmoggallānassa bhise ca muḷālikāyo ca paṭiggahāpetvā jetavane antarahito mandākiniyā pokkharaṇiyā tīre pāturahosi. atha kho āyasmā mahāmoggallāno āyasmato sāriputtassa bhise ca muḷālikāyo ca upanāmesi. atha kho āyasmato sāriputtassa bhise ca muḷālikāyo ca bhuttassa kāyaḍāhābādho paṭippassambhi. bahū bhisā ca muḷālikāyo ca avasiṭṭhā honti. tena kho pana samayena bhikkhū dubbhikkhe appamattakepi pavārenti, paṭisaṅkhāpi paṭikkhipanti, sabbo ca saṅgho pavārito hoti. bhikkhū kukkuccāyantā na paṭiggaṇhanti. paṭiggaṇhatha, bhikkhave, paribhuñjatha. anujānāmi, bhikkhave, vanaṭṭhaṁ pokkharaṭṭhaṁ bhuttāvinā pavāritena anatirittaṁ paribhuñjitunti.

tena kho pana samayena sāvatthiyaṁ bahuṁ phalakhādanīyaṁ uppannaṁ hoti, kappiyakārako ca na hoti. bhikkhū kukkuccāyantā phalaṁ na paribhuñjanti. bhagavato etamatthaṁ ārocesuṁ. anujānāmi, bhikkhave, abījaṁ nibbattabījaṁ {nibbaṭṭabījaṁ (sī0), nibbaṭabījaṁ (syā0), nippaṭṭabījaṁ (ka0)} akatakappaṁ phalaṁ paribhuñjitunti.

paṭiggahitādi anujānanā niṭṭhitā.

167. satthakammapaṭikkhepakathā

279. atha kho bhagavā sāvatthiyaṁ yathābhirantaṁ viharitvā yena rājagahaṁ tena cārikaṁ pakkāmi. anupubbena cārikaṁ caramāno yena rājagahaṁ tadavasari. tatra sudaṁ bhagavā rājagahe viharati veḷuvane kalandakanivāpe. tena kho pana samayena aññatarassa bhikkhuno bhagandalābādho hoti. ākāsagotto vejjo satthakammaṁ karoti. atha kho bhagavā senāsanacārikaṁ āhiṇḍanto yena tassa bhikkhuno vihāro tenupasaṅkami. addasā kho ākāsagotto vejjo bhagavantaṁ dūratova āgacchantaṁ, disvāna bhagavantaṁ etadavoca -- “āgacchatu bhavaṁ gotamo, imassa bhikkhuno vaccamaggaṁ passatu, seyyathāpi godhāmukhan”-ti. atha kho bhagavā -- “so maṁ khvāyaṁ moghapuriso uppaṇḍetī” ti -- tatova paṭinivattitvā, etasmiṁ nidāne etasmiṁ pakaraṇe bhikkhusaṅghaṁ sannipātāpetvā, bhikkhū paṭipucchi -- “atthi kira, bhikkhave, amukasmiṁ vihāre bhikkhu gilāno” ti? “atthi bhagavā” ti. “kiṁ tassa, bhikkhave, bhikkhuno ābādho” ti? “tassa, bhante, āyasmato bhagandalābādho, ākāsagotto vejjo satthakammaṁ karotī” ti. vigarahi buddho bhagavā -- “ananucchavikaṁ, bhikkhave, tassa moghapurisassa, ananulomikaṁ, appatirūpaṁ, assāmaṇakaṁ, akappiyaṁ, akaraṇīyaṁ. kathañhi nāma so, bhikkhave, moghapuriso sambādhe satthakammaṁ kārāpessati. sambādhe, bhikkhave, sukhumā chavi, duropayo vaṇo, dupparihāraṁ satthaṁ. netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, sambādhe satthakammaṁ kārāpetabbaṁ. yo kārāpeyya, āpatti thullaccayassā” ti.

tena kho pana samayena chabbaggiyā bhikkhū -- bhagavatā satthakammaṁ paṭikkhittanti -- vatthikammaṁ kārāpenti. ye te bhikkhū appicchā, te ujjhāyanti khiyyanti vipācenti -- “kathañhi nāma chabbaggiyā bhikkhū vatthikammaṁ kārāpessantī” ti. atha kho te bhikkhū bhagavato etamatthaṁ ārocesuṁ. “saccaṁ kira, bhikkhave, chabbaggiyā bhikkhū vatthikammaṁ kārāpentī” ti? “saccaṁ bhagavā” ti ...pe0 ... vigarahitvā dhammiṁ kathaṁ katvā bhikkhū āmantesi -- “na, bhikkhave, sambādhassa sāmantā dvaṅgulā satthakammaṁ vā vatthikammaṁ vā kārāpetabbaṁ. yo kārāpeyya, āpatti thullaccayassā” ti.

satthakammapaṭikkhepakathā niṭṭhitā.

168. manussamaṁsapaṭikkhepakathā

280. atha kho bhagavā rājagahe yathābhirantaṁ viharitvā yena bārāṇasī tena cārikaṁ pakkāmi. anupubbena cārikaṁ caramāno yena bārāṇasī tadavasari. tatra sudaṁ bhagavā bārāṇasiyaṁ viharati isipatane migadāye. tena kho pana samayena bārāṇasiyaṁ suppiyo ca upāsako suppiyā ca upāsikā ubhatopasannā honti, dāyakā, kārakā, saṅghupaṭṭhākā. atha kho suppiyā upāsikā ārāmaṁ gantvā vihārena vihāraṁ pariveṇena pariveṇaṁ upasaṅkamitvā bhikkhū pucchati -- “ko, bhante, gilāno, kassa kiṁ āhariyatū” ti? tena kho pana samayena aññatarena bhikkhunā virecanaṁ pītaṁ hoti. atha kho so bhikkhu suppiyaṁ upāsikaṁ etadavoca -- “mayā kho, bhagini, virecanaṁ pītaṁ. attho me paṭicchādanīyenā” ti. “suṭṭhu, ayya, āhariyissatī” ti gharaṁ gantvā antevāsiṁ āṇāpesi -- “gaccha, bhaṇe, pavattamaṁsaṁ jānāhī” ti. evaṁ, ayyeti kho so puriso suppiyāya upāsikāya paṭissuṇitvā kevalakappaṁ bārāṇasiṁ āhiṇḍanto na addasa pavattamaṁsaṁ. atha kho so puriso yena suppiyā upāsikā tenupasaṅkami, upasaṅkamitvā suppiyaṁ upāsikaṁ etadavoca -- “natthayye pavattamaṁsaṁ. māghāto ajjā” ti. atha kho suppiyāya upāsikāya etadahosi -- “tassa kho gilānassa bhikkhuno paṭicchādanīyaṁ alabhantassa ābādho vā abhivaḍḍhissati, kālaṅkiriyā vā bhavissati. na kho metaṁ patirūpaṁ yāhaṁ paṭissuṇitvā na harāpeyyan”-ti. potthanikaṁ gahetvā ūrumaṁsaṁ ukkantitvā dāsiyā adāsi -- “handa, je, imaṁ maṁsaṁ sampādetvā amukasmiṁ vihāre bhikkhu gilāno, tassa dajjāhi. yo ca maṁ pucchati, `gilānā'ti paṭivedehī” ti. uttarāsaṅgena ūruṁ veṭhetvā ovarakaṁ pavisitvā mañcake nipajji. atha kho suppiyo upāsako gharaṁ gantvā dāsiṁ pucchi -- “kahaṁ suppiyā” ti? “esāyya ovarake nipannā” ti. atha kho suppiyo upāsako yena suppiyā upāsikā tenupasaṅkami, upasaṅkamitvā suppiyaṁ upāsikaṁ etadavoca -- “kissa nipannāsī” ti? “gilānāmhī” ti. “kiṁ te ābādho” ti? atha kho suppiyā upāsikā suppiyassa upāsakassa etamatthaṁ ārocesi. atha kho suppiyo upāsako -- acchariyaṁ vata bho! abbhutaṁ vata bho! yāva saddhāyaṁ suppiyā pasannā, yatra hi nāma attanopi maṁsāni pariccattāni! kimpimāya {kiṁ panimāya (sī0 syā0)} aññaṁ kiñci adeyyaṁ bhavissatīti -- haṭṭho udaggo yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho suppiyo upāsako bhagavantaṁ etadavoca -- “adhivāsetu me, bhante, bhagavā svātanāya bhattaṁ, saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho suppiyo upāsako bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho suppiyo upāsako tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bhante, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena suppiyassa upāsakassa nivesanaṁ tenupasaṅkami, upasaṅkamitvā paññatte āsane nisīdi, saddhiṁ bhikkhusaṅghena. atha kho suppiyo upāsako yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitaṁ kho suppiyaṁ upāsakaṁ bhagavā etadavoca -- “kahaṁ suppiyā” ti? “gilānā bhagavā” ti. “tena hi āgacchatū” ti. “na bhagavā ussahatī” ti. “tena hi pariggahetvāpi ānethā” ti. atha kho suppiyo upāsako suppiyaṁ upāsikaṁ pariggahetvā ānesi. tassā, saha dassanena bhagavato, tāva mahāvaṇo ruḷaho ahosi, succhavilomajāto. atha kho suppiyo ca upāsako suppiyā ca upāsikā -- “acchariyaṁ vata bho! abbhutaṁ vata bho! tathāgatassa mahiddhikatā mahānubhāvatā, yatra hi nāma saha dassanena bhagavato tāva mahāvaṇo ruḷaho bhavissati, succhavilomajāto” ti -- haṭṭhā udaggā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdiṁsu. atha kho bhagavā suppiyañca upāsakaṁ suppiyañca upāsikaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū

paṭipucchi -- “ko, bhikkhave, suppiyaṁ upāsikaṁ maṁsaṁ viññāpesī” ti? evaṁ vutte so bhikkhu bhagavantaṁ etadavoca -- “ahaṁ kho, bhante, suppiyaṁ upāsikaṁ maṁsaṁ viññāpesi” nti. “āhariyittha bhikkhū” ti? “āhariyittha bhagavā” ti. “paribhuñji tvaṁ bhikkhū” ti? “paribhuñjāmahaṁ bhagavā” ti. “paṭivekkhi tvaṁ bhikkhū” ti? “nāhaṁ bhagavā paṭivekkhi” nti. vigarahi buddho bhagavā ...pe0 ... kathañhi nāma tvaṁ, moghapurisa, appaṭivekkhitvā maṁsaṁ paribhuñjissasi. manussamaṁsaṁ kho tayā, moghapurisa, paribhuttaṁ. netaṁ, moghapurisa, appasannānaṁ vā pasādāya ...pe0 ... vigarahitvā dhammiṁ kathaṁ katvā bhikkhū āmantesi -- “santi, bhikkhave, manussā saddhā pasannā, tehi attanopi maṁsāni pariccattāni. na, bhikkhave, manussamaṁsaṁ paribhuñjitabbaṁ. yo paribhuñjeyya, āpatti thullaccayassa. na ca, bhikkhave, appaṭivekkhitvā maṁsaṁ paribhuñjitabbaṁ. yo paribhuñjeyya, āpatti dukkaṭassā” ti.

manussamaṁsapaṭikkhepakathā niṭṭhitā.

169. hatthimaṁsādipaṭikkhepakathā

281. tena kho pana samayena rañño hatthī maranti. manussā dubbhikkhe hatthimaṁsaṁ paribhuñjanti, bhikkhūnaṁ piṇḍāya carantānaṁ hatthimaṁsaṁ denti. bhikkhū hatthimaṁsaṁ paribhuñjanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā hatthimaṁsaṁ paribhuñjissanti. rājaṅgaṁ hatthī, sace rājā jāneyya, na nesaṁ attamano assā” ti. bhagavato etamatthaṁ ārocesuṁ. na, bhikkhave, hatthimaṁsaṁ paribhuñjitabbaṁ. yo paribhuñjeyya, āpatti dukkaṭassāti.

tena kho pana samayena rañño assā maranti. manussā dubbhikkhe assamaṁsaṁ paribhuñjanti, bhikkhūnaṁ piṇḍāya carantānaṁ assamaṁsaṁ denti. bhikkhū assamaṁsaṁ paribhuñjanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā assamaṁsaṁ paribhuñjissanti. rājaṅgaṁ assā, sace rājā jāneyya, na nesaṁ attamano assā” ti. bhagavato etamatthaṁ ārocesuṁ. na, bhikkhave, assamaṁsaṁ paribhuñjitabbaṁ. yo paribhuñjeyya, āpatti dukkaṭassāti.

tena kho pana samayena manussā dubbhikkhe sunakhamaṁsaṁ paribhuñjanti, bhikkhūnaṁ piṇḍāya carantānaṁ sunakhamaṁsaṁ denti. bhikkhū sunakhamaṁsaṁ paribhuñjanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā sunakhamaṁsaṁ paribhuñjissanti, jeguccho sunakho paṭikūlo” ti. bhagavato etamatthaṁ ārocesuṁ. na, bhikkhave, sunakhamaṁsaṁ paribhuñjitabbaṁ. yo paribhuñjeyya, āpatti dukkaṭassāti.

tena kho pana samayena manussā dubbhikkhe ahimaṁsaṁ paribhuñjanti, bhikkhūnaṁ piṇḍāya carantānaṁ ahimaṁsaṁ denti. bhikkhū ahimaṁsaṁ paribhuñjanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā ahimaṁsaṁ paribhuñjissanti, jeguccho ahi paṭikūlo” ti. supassopi {suphasso (sī0)} nāgarājā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho supasso nāgarājā bhagavantaṁ etadavoca -- “santi, bhante, nāgā assaddhā appasannā. te appamattakehipi bhikkhū viheṭheyyuṁ. sādhu, bhante, ayyā ahimaṁsaṁ na paribhuñjeyyu” nti. atha kho bhagavā supassaṁ nāgarājānaṁ dhammiyā kathāya sandassesi ...pe0 ... padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “na, bhikkhave, ahimaṁsaṁ paribhuñjitabbaṁ. yo paribhuñjeyya, āpatti dukkaṭassā” ti.

tena kho pana samayena luddakā sīhaṁ hantvā sīhamaṁsaṁ {maṁsaṁ (ka0)} paribhuñjanti, bhikkhūnaṁ piṇḍāya carantānaṁ sīhamaṁsaṁ denti. bhikkhū sīhamaṁsaṁ paribhuñjitvā araññe viharanti. sīhā sīhamaṁsagandhena bhikkhū paripātenti. bhagavato etamatthaṁ ārocesuṁ. na, bhikkhave, sīhamaṁsaṁ paribhuñjitabbaṁ. yo paribhuñjeyya, āpatti dukkaṭassāti.

tena kho pana samayena luddakā byagghaṁ hantvā ...pe0 ... dīpiṁ hantvā ...pe0 ... acchaṁ hantvā ...pe0 ... taracchaṁ hantvā taracchamaṁsaṁ paribhuñjanti, bhikkhūnaṁ piṇḍāya carantānaṁ taracchamaṁsaṁ denti. bhikkhū taracchamaṁsaṁ paribhuñjitvā araññe viharanti. taracchā taracchamaṁsagandhena bhikkhū paripātenti. bhagavato etamatthaṁ ārocesuṁ. na, bhikkhave, taracchamaṁsaṁ paribhuñjitabbaṁ. yo paribhuñjeyya, āpatti dukkaṭassāti.

hatthimaṁsādipaṭikkhepakathā niṭṭhitā.

suppiyabhāṇavāro niṭṭhito dutiyo.

170. yāgumadhugoḷakānujānanā

282. atha kho bhagavā bārāṇasiyaṁ yathābhirantaṁ viharitvā yena andhakavindaṁ tena cārikaṁ pakkāmi, mahatā bhikkhusaṅghena saddhiṁ, aḍḍhatelasehi bhikkhusatehi. tena kho pana samayena jānapadā manussā bahuṁ loṇampi, telampi, taṇḍulampi, khādanīyampi sakaṭesu āropetvā buddhappamukhassa bhikkhusaṅghassa piṭṭhito piṭṭhito anubandhā honti -- yadā paṭipāṭiṁ labhissāma tadā bhattaṁ karissāmāti, pañcamattāni ca vighāsādasatāni. atha kho bhagavā anupubbena cārikaṁ caramāno yena andhakavindaṁ tadavasari. atha kho aññatarassa brāhmaṇassa paṭipāṭiṁ alabhantassa etadahosi -- “atītāni {adhikāni (sī0 syā0)} kho me dve māsāni buddhappamukhaṁ bhikkhusaṅghaṁ anubandhantassa `yadā paṭipāṭiṁ labhissāmi tadā bhattaṁ karissāmī'ti, na ca me paṭipāṭi labbhati, ahañcamhi ekattako {ekato (sī0 syā0)}, bahu ca me gharāvāsattho hāyati. yaṁnūnāhaṁ bhattaggaṁ olokeyyaṁ; yaṁ bhattagge nāssa, taṁ paṭiyādeyyan”-ti. atha kho so brāhmaṇo bhattaggaṁ olokento dve nāddasa -- yāguñca madhugoḷakañca. atha kho so brāhmaṇo yenāyasmā ānando tenupasaṅkami, upasaṅkamitvā āyasmantaṁ ānandaṁ etadavoca -- “idha me, bho ānanda, paṭipāṭiṁ alabhantassa etadahosi `atītāni kho me dve māsāni buddhappamukhaṁ bhikkhusaṅghaṁ anubandhantassa, yadā paṭipāṭiṁ labhissāmi tadā bhattaṁ karissāmīti. na ca me paṭipāṭi labbhati, ahañcamhi ekattako, bahu ca me gharāvāsattho hāyati. yaṁnūnāhaṁ bhattaggaṁ olokeyyaṁ; yaṁ bhattagge nāssa, taṁ paṭiyādeyya'nti. so kho ahaṁ, bho ānanda, bhattaggaṁ olokento dve nāddasaṁ -- yāguñca madhugoḷakañca. sacāhaṁ, bho ānanda, paṭiyādeyyaṁ yāguñca madhugoḷakañca, paṭiggaṇheyya me bhavaṁ gotamo” ti? “tena hi, brāhmaṇa, bhagavantaṁ paṭipucchissāmī” ti. atha kho āyasmā ānando bhagavato etamatthaṁ ārocesi. tena hānanda, paṭiyādetūti. tena hi, brāhmaṇa, paṭiyādehīti. atha kho so brāhmaṇo tassā rattiyā accayena pahūtaṁ yāguñca madhugoḷakañca paṭiyādāpetvā bhagavato upanāmesi -- paṭiggaṇhātu me bhavaṁ gotamo yāguñca madhugoḷakañcāti. tena hi, brāhmaṇa, bhikkhūnaṁ dehīti. bhikkhū kukkuccāyantā na paṭiggaṇhanti. paṭiggaṇhatha, bhikkhave, paribhuñjathāti. atha kho so brāhmaṇo buddhappamukhaṁ bhikkhusaṅghaṁ pahūtāya yāguyā ca madhugoḷakena ca sahatthā santappetvā sampavāretvā bhagavantaṁ dhotahatthaṁ onītapattapāṇiṁ ekamantaṁ nisīdi. ekamantaṁ nisinnaṁ kho taṁ brāhmaṇaṁ bhagavā etadavoca --

“dasayime, brāhmaṇa, ānisaṁsā yāguyā. katame dasa? yāguṁ dento āyuṁ deti, vaṇṇaṁ deti, sukhaṁ deti, balaṁ deti, paṭibhānaṁ deti, yāgu pītā khuddaṁ {khudaṁ (sī0 syā0)} paṭihanati, pipāsaṁ vineti, vātaṁ anulometi, vatthiṁ sodheti, āmāvasesaṁ pāceti -- ime kho, brāhmaṇa, dasānisaṁsā yāguyā” ti {pacchimā pañca ānisaṁsā a0 ni0 5.207}.

{a0 ni0 4.58-59 thokaṁ visadisaṁ} yo saññatānaṁ paradattabhojinaṁ.

kālena sakkacca dadāti yāguṁ.

dasassa ṭhānāni anuppavecchati.

āyuñca vaṇṇañca sukhaṁ balañca..

paṭibhānamassa upajāyate tato.

khuddaṁ pipāsañca byapaneti vātaṁ.

sodheti vatthiṁ pariṇāmeti bhuttaṁ.

bhesajjametaṁ sugatena vaṇṇitaṁ..

tasmā hi yāguṁ alameva dātuṁ.

niccaṁ manussena sukhatthikena.

dibbāni vā patthayatā sukhāni.

manussasobhagyatamicchatā vāti..

atha kho bhagavā taṁ brāhmaṇaṁ imāhi gāthāhi anumoditvā uṭṭhāyāsanā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, yāguñca madhugoḷakañcā” ti.

yāgumadhugoḷakānujānanā niṭṭhitā.

171. taruṇapasannamahāmattavatthu

283. assosuṁ kho manussā bhagavatā kira yāgu anuññātā madhugoḷakañcāti. te kālasseva, bhojjayāguṁ paṭiyādenti madhugoḷakañca. bhikkhū kālasseva bhojjayāguyā dhātā madhugoḷakena ca bhattagge na cittarūpaṁ paribhuñjanti. tena kho pana samayena aññatarena taruṇapasannena mahāmattena svātanāya buddhappamukho bhikkhusaṅgho nimantito hoti. atha kho tassa taruṇapasannassa mahāmattassa etadahosi -- “yaṁnūnāhaṁ aḍḍhatelasannaṁ bhikkhusatānaṁ aḍḍhatelasāni maṁsapātisatāni paṭiyādeyyaṁ, ekamekassa bhikkhuno ekamekaṁ maṁsapātiṁ upanāmeyyan”-ti. atha kho so taruṇapasanno mahāmatto tassā rattiyā accayena paṇītaṁ khādanīyaṁ bhojanīyaṁ paṭiyādāpetvā aḍḍhatelasāni ca maṁsapātisatāni, bhagavato kālaṁ ārocāpesi -- “kālo, bhante, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena tassa taruṇapasannassa mahāmattassa nivesanaṁ tenupasaṅkami, upasaṅkamitvā paññatte āsane nisīdi, saddhiṁ bhikkhusaṅghena. atha kho so taruṇapasanno mahāmatto bhattagge bhikkhū parivisati. bhikkhū evamāhaṁsu -- “thokaṁ, āvuso, dehi; thokaṁ, āvuso, dehī” ti. “mā kho tumhe, bhante, -- `ayaṁ taruṇapasanno mahāmatto'ti -- thokaṁ thokaṁ paṭiggaṇhatha. bahuṁ me khādanīyaṁ bhojanīyaṁ paṭiyattaṁ, aḍḍhatelasāni ca maṁsapātisatāni. ekamekassa bhikkhuno ekamekaṁ maṁsapātiṁ upanāmessāmīti. paṭiggaṇhatha, bhante, yāvadatthan”-ti. “na kho mayaṁ, āvuso, etaṁkāraṇā thokaṁ thokaṁ paṭiggaṇhāma, api ca mayaṁ kālasseva bhojjayāguyā dhātā madhugoḷakena ca. tena mayaṁ thokaṁ thokaṁ paṭiggaṇhāmā” ti. atha kho so taruṇapasanno mahāmatto ujjhāyati khiyyati vipāceti -- “kathañhi nāma bhadantā mayā nimantitā aññassa bhojjayāguṁ paribhuñjissanti, na cāhaṁ paṭibalo yāvadatthaṁ dātu” nti kupito anattamano āsādanāpekkho bhikkhūnaṁ patte pūrento agamāsi -- bhuñjatha vā haratha vāti. atha kho so taruṇapasanno mahāmatto buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi. ekamantaṁ nisinnaṁ kho taṁ taruṇapasannaṁ mahāmattaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.

atha kho tassa taruṇapasannassa mahāmattassa acirapakkantassa bhagavato ahudeva kukkuccaṁ, ahu vippaṭisāro -- “alābhā vata me, na vata me lābhā; dulladdhaṁ vata me, na vata me suladdhaṁ; yohaṁ kupito anattamano āsādanāpekkho bhikkhūnaṁ patte pūrento agamāsiṁ -- `bhuñjatha vā haratha vā'ti. kiṁ nu kho mayā bahuṁ pasutaṁ puññaṁ vā apuññaṁ vā” ti? atha kho so taruṇapasanno mahāmatto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho so taruṇapasanno mahāmatto bhagavantaṁ etadavoca -- “idha mayhaṁ, bhante, acirapakkantassa bhagavato ahudeva kukkuccaṁ, ahu vippaṭisāro `alābhā vata me, na vata me lābhā; dulladdhaṁ vata me, na vata me suladdhaṁ; yohaṁ kupito anattamano āsādanāpekkho bhikkhūnaṁ patte pūrento agamāsiṁ -- bhuñjatha vā haratha vāti. kiṁ nu kho mayā bahuṁ pasutaṁ, puññaṁ vā apuññaṁ vā'ti. kiṁ nu kho mayā, bhante, bahuṁ pasutaṁ, puññaṁ vā apuññaṁ vā” ti? “yadaggena tayā, āvuso, svātanāya buddhappamukho bhikkhusaṅgho nimantito tadaggena te bahuṁ puññaṁ pasutaṁ. yadaggena te ekamekena bhikkhunā ekamekaṁ sitthaṁ paṭiggahitaṁ tadaggena te bahuṁ puññaṁ pasutaṁ, saggā te āraddhā” ti. atha kho so taruṇapasanno mahāmatto -- “lābhā kira me, suladdhaṁ kira me, bahuṁ kira mayā puññaṁ pasutaṁ, saggā kira me āraddhā” ti -- haṭṭho udaggo uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, bhikkhū aññatra nimantitā aññassa bhojjayāguṁ paribhuñjantī” ti? “saccaṁ, bhagavā” ti. vigarahi buddho bhagavā ...pe0 ... kathañhi nāma te, bhikkhave, moghapurisā aññatra nimantitā aññassa bhojjayāguṁ paribhuñjissanti. netaṁ, bhikkhave, appasannānaṁ vā pasādāya ...pe0 ... vigarahitvā dhammiṁ kathaṁ katvā bhikkhū āmantesi -- “na, bhikkhave, aññatra nimantitena aññassa bhojjayāgu paribhuñjitabbā. yo paribhuñjeyya, yathādhammo kāretabbo” ti.

taruṇapasannamahāmattavatthu niṭṭhitaṁ.

172. belaṭṭhakaccānavatthu

284. atha kho bhagavā andhakavinde yathābhirantaṁ viharitvā yena rājagahaṁ tena cārikaṁ pakkāmi, mahatā bhikkhusaṅghena saddhiṁ, aḍḍhatelasehi bhikkhusatehi. tena kho pana samayena belaṭṭho kaccāno rājagahā andhakavindaṁ addhānamaggappaṭipanno hoti, pañcamattehi sakaṭasatehi, sabbeheva guḷakumbhapūrehi. addasā kho bhagavā belaṭṭhaṁ kaccānaṁ dūratova āgacchantaṁ, disvāna maggā okkamma aññatarasmiṁ rukkhamūle nisīdi. atha kho belaṭṭho kaccāno yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho belaṭṭho kaccāno bhagavantaṁ etadavoca -- “icchāmahaṁ, bhante, ekamekassa bhikkhuno ekamekaṁ guḷakumbhaṁ dātu” nti. “tena hi tvaṁ, kaccāna, ekaṁyeva guḷakumbhaṁ āharā” ti. “evaṁ, bhante” ti kho belaṭṭho kaccāno bhagavato paṭissuṇitvā ekaṁyeva guḷakumbhaṁ ādāya yena bhagavā tenupasaṅkami, upasaṅkamitvā bhagavantaṁ etadavoca -- “ābhato {āhaṭo (sī0 syā0 ka0)}, bhante, guḷakumbho; kathāhaṁ, bhante, paṭipajjāmī” ti? “tena hi tvaṁ, kaccāna, bhikkhūnaṁ guḷaṁ dehī” ti. “evaṁ, bhante” ti kho belaṭṭho kaccāno bhagavato paṭissuṇitvā bhikkhūnaṁ guḷaṁ datvā bhagavantaṁ etadavoca -- “dinno, bhante, bhikkhūnaṁ guḷo, bahu cāyaṁ guḷo avasiṭṭho. kathāhaṁ, bhante, paṭipajjāmī” ti? “tena hi tvaṁ, kaccāna, bhikkhūnaṁ guḷaṁ yāvadatthaṁ dehī” ti. “evaṁ, bhante” ti kho belaṭṭho kaccāno bhagavato paṭissuṇitvā bhikkhūnaṁ guḷaṁ yāvadatthaṁ datvā bhagavantaṁ etadavoca -- “dinno, bhante, bhikkhūnaṁ guḷo yāvadattho, bahu cāyaṁ guḷo avasiṭṭho. kathāhaṁ, bhante, paṭipajjāmī” ti? “tena hi tvaṁ, kaccāna, bhikkhū guḷehi santappehī” ti. “evaṁ, bhante” ti kho belaṭṭho kaccāno bhagavato paṭissuṇitvā bhikkhū guḷehi santappesi. ekacce bhikkhū pattepi pūresuṁ parissāvanānipi thavikāyopi pūresuṁ. atha kho belaṭṭho kaccāno bhikkhū guḷehi santappetvā bhagavantaṁ etadavoca -- “santappitā, bhante, bhikkhū guḷehi, bahu cāyaṁ guḷo avasiṭṭho. kathāhaṁ, bhante, paṭipajjāmī” ti? “tena hi tvaṁ, kaccāna, vighāsādānaṁ guḷaṁ dehī” ti. “evaṁ, bhante” ti kho belaṭṭho kaccāno bhagavato paṭissuṇitvā vighāsādānaṁ guḷaṁ datvā bhagavantaṁ etadavoca -- “dinno, bhante, vighāsādānaṁ guḷo, bahu cāyaṁ guḷo avasiṭṭho. kathāhaṁ, bhante, paṭipajjāmī” ti? “tena hi tvaṁ, kaccāna, vighāsādānaṁ guḷaṁ yāvadatthaṁ dehī” ti. “evaṁ, bhante” ti kho belaṭṭho kaccāno bhagavato paṭissuṇitvā vighāsādānaṁ guḷaṁ yāvadatthaṁ datvā bhagavantaṁ etadavoca -- “dinno, bhante, vighāsādānaṁ guḷo yāvadattho, bahu cāyaṁ guḷo avasiṭṭho. kathāhaṁ, bhante, paṭipajjāmī” ti? “tena hi tvaṁ, kaccāna, vighāsāde guḷehi santappehī” ti. “evaṁ, bhante” ti kho belaṭṭho kaccāno bhagavato paṭissuṇitvā vighāsāde guḷehi santappesi. ekacce vighāsādā kolambepi ghaṭepi pūresuṁ, piṭakānipi ucchaṅgepi pūresuṁ. atha kho belaṭṭho kaccāno vighāsāde guḷehi santappetvā bhagavantaṁ etadavoca -- “santappitā, bhante, vighāsādā guḷehi, bahu cāyaṁ guḷo avasiṭṭho. kathāhaṁ, bhante, paṭipajjāmī” ti? “nāhaṁ taṁ, kaccāna, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yassa so guḷo paribhutto sammā pariṇāmaṁ gaccheyya, aññatra tathāgatassa vā tathāgatasāvakassa vā. tena hi tvaṁ, kaccāna, taṁ guḷaṁ appaharite vā chaḍḍehi, appāṇake vā udake opilāpehī” ti. “evaṁ, bhante” ti kho belaṭṭho kaccāno bhagavato paṭissuṇitvā taṁ guḷaṁ appāṇake udake opilāpeti. atha kho so guḷo udake pakkhitto cicciṭāyati ciṭiciṭāyati padhūpāyati {sandhūpāyati (sī0 syā0)} sampadhūpāyati. seyyathāpi nāma phālo divasaṁsantatto udake pakkhitto cicciṭāyati ciṭiciṭāyati padhūpāyati sampadhūpāyati, evameva so guḷo udake pakkhitto cicciṭāyati ciṭiciṭāyati padhūpāyati sampadhūpāyati.

atha kho belaṭṭho kaccāno saṁviggo lomahaṭṭhajāto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnassa kho belaṭṭhassa kaccānassa bhagavā anupubbiṁ kathaṁ kathesi, seyyathidaṁ -- “dānakathaṁ sīlakathaṁ saggakathaṁ, kāmānaṁ ādīnavaṁ okāraṁ saṁkilesaṁ, nekkhamme ānisaṁsaṁ pakāsesi. yadā bhagavā aññāsi belaṭṭhaṁ kaccānaṁ kallacittaṁ, muducittaṁ, vinīvaraṇacittaṁ, udaggacittaṁ, pasannacittaṁ, atha yā buddhānaṁ sāmukkaṁsikā dhammadesanā, taṁ pakāsesi ...pe0 ... evameva belaṭṭhassa kaccānassa tasmiṁyeva āsane virajaṁ vītamalaṁ dhammacakkhuṁ udapādi -- yaṁ kiñci samudayadhammaṁ sabbaṁ taṁ nirodhadhammanti. atha kho belaṭṭho kaccāno diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṁkatho vesārajjappatto aparappaccayo satthusāsane bhagavantaṁ etadavoca -- “abhikkantaṁ, bhante. abhikkantaṁ, bhante. seyyathāpi, bhante, nikkujjitaṁ vā ukkujjeyya ...pe0 ... evamevaṁ kho bhagavatā anekapariyāyena dhammo pakāsito. esāhaṁ, bhante, bhagavantaṁ saraṇaṁ gacchāmi, dhammañca, bhikkhusaṅghañca. upāsakaṁ maṁ bhagavā dhāretu ajjatagge pāṇupetaṁ saraṇagatan”-ti.

atha kho bhagavā anupubbena cārikaṁ caramāno yena rājagahaṁ tadavasari. tatra sudaṁ bhagavā rājagahe viharati veḷuvane kalandakanivāpe. tena kho pana samayena rājagahe guḷo ussanno hoti. bhikkhū -- gilānasseva bhagavatā guḷo anuññāto, no agilānassāti -- kukkuccāyantā guḷaṁ na bhuñjanti. bhagavato etamatthaṁ ārocesuṁ. anujānāmi, bhikkhave, gilānassa guḷaṁ, agilānassa guḷodakanti.

belaṭṭhakaccānavatthu niṭṭhitaṁ.

173. pāṭaligāmavatthu

285. {ito paraṁ mahāva0 286-287 `tiṇṇā medhāvino janā'ti pāṭho dī0 ni0 2.148; udā0 76 ādayo} atha kho bhagavā rājagahe yathābhirantaṁ viharitvā yena pāṭaligāmo tena cārikaṁ pakkāmi, mahatā bhikkhusaṅghena saddhiṁ, aḍḍhatelasehi bhikkhusatehi. atha kho bhagavā anupubbena cārikaṁ caramāno yena pāṭaligāmo tadavasari. assosuṁ kho pāṭaligāmikā upāsakā -- “bhagavā kira pāṭaligāmaṁ anuppatto” ti. atha kho pāṭaligāmikā upāsakā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinne kho pāṭaligāmike upāsake bhagavā dhammiyā kathāya sandassesi, samādapesi, samuttejesi, sampahaṁsesi. atha kho pāṭaligāmikā upāsakā bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavocuṁ -- “adhivāsetu no, bhante, bhagavā āvasathāgāraṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho pāṭaligāmikā upāsakā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā yena āvasathāgāraṁ tenupasaṅkamiṁsu, upasaṅkamitvā sabbasanthariṁ āvasathāgāraṁ santharitvā, āsanāni paññapetvā, udakamaṇikaṁ patiṭṭhāpetvā, telapadīpaṁ āropetvā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ aṭṭhaṁsu. ekamantaṁ ṭhitā kho pāṭaligāmikā upāsakā bhagavantaṁ etadavocuṁ -- “sabbasantharisanthataṁ, bhante, āvasathāgāraṁ. āsanāni paññattāni. udakamaṇiko patiṭṭhāpito. telapadīpo āropito. yassadāni, bhante, bhagavā kālaṁ maññatī” ti.

atha kho bhagavā nivāsetvā pattacīvaramādāya saddhiṁ bhikkhusaṅghena yena āvasathāgāraṁ tenupasaṅkami; upasaṅkamitvā pāde pakkhāletvā āvasathāgāraṁ pavisitvā majjhimaṁ thambhaṁ nissāya puratthābhimukho nisīdi. bhikkhusaṅghopi kho pāde pakkhāletvā āvasathāgāraṁ pavisitvā pacchimaṁ bhittiṁ nissāya puratthābhimukho nisīdi, bhagavantaṁyeva purakkhatvā. pāṭaligāmikāpi kho upāsakā pāde pakkhāletvā āvasathāgāraṁ pavisitvā puratthimaṁ bhittiṁ nissāya pacchimābhimukhā nisīdiṁsu, bhagavantaṁyeva purakkhatvā. atha kho bhagavā pāṭaligāmike upāsake āmantesi --

{dī0 ni0 3.316; a0 ni0 5.213 ādayo}, gahapatayo, ādīnavā dussīlassa sīlavipattiyā. katame pañca? idha, gahapatayo, dussīlo sīlavipanno pamādādhikaraṇaṁ mahatiṁ bhogajāniṁ nigacchati. ayaṁ paṭhamo ādīnavo dussīlassa sīlavipattiyā. puna caparaṁ, gahapatayo, dussīlassa sīlavipannassa pāpako kittisaddo abbhuggacchati. ayaṁ dutiyo ādīnavo dussīlassa sīlavipattiyā. puna caparaṁ, gahapatayo, dussīlo sīlavipanno yaññadeva parisaṁ upasaṅkamati, yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ, avisārado upasaṅkamati maṅkubhūto. ayaṁ tatiyo ādīnavo dussīlassa sīlavipattiyā. puna caparaṁ, gahapatayo, dussīlo sīlavipanno sammūḷho kālaṁkaroti. ayaṁ catuttho ādīnavo dussīlassa sīlavipattiyā. puna caparaṁ, gahapatayo, dussīlo sīlavipanno kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ayaṁ pañcamo ādīnavo dussīlassa sīlavipattiyā. ime kho, gahapatayo, pañca ādīnavā dussīlassa sīlavipattiyā.

{dī0 ni0 3.316; a0 ni0 5.213 ādayo} “pañcime, gahapatayo, ānisaṁsā sīlavato sīlasampadāya. katame pañca? idha, gahapatayo, sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati. ayaṁ paṭhamo ānisaṁso sīlavato sīlasampadāya. puna caparaṁ, gahapatayo, sīlavato sīlasampannassa kalyāṇo kittisaddo abbhuggacchati. ayaṁ dutiyo ānisaṁso sīlavato sīlasampadāya. puna caparaṁ, gahapatayo, sīlavā sīlasampanno yaññadeva parisaṁ upasaṅkamati, yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ, visārado upasaṅkamati amaṅkubhūto. ayaṁ tatiyo ānisaṁso sīlavato sīlasampadāya. puna caparaṁ, gahapatayo, sīlavā sīlasampanno asammūḷho kālaṁkaroti. ayaṁ catuttho ānisaṁso sīlavato sīlasampadāya. puna caparaṁ, gahapatayo, sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjati. ayaṁ pañcamo ānisaṁso sīlavato sīlasampadāya. ime kho, gahapatayo, pañca ānisaṁsā sīlavato sīlasampadāyāti.

atha kho bhagavā pāṭaligāmike upāsake bahudeva rattiṁ dhammiyā kathāya sandassetvā samādapetvā samuttejetvā sampahaṁsetvā uyyojesi -- “abhikkantā kho, gahapatayo, ratti. yassadāni tumhe kālaṁ maññathā” ti. “evaṁ, bhante” ti, kho pāṭaligāmikā upāsakā bhagavato paṭissuṇitvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu. atha kho bhagavā acirapakkantesu pāṭaligāmikesu upāsakesu suññāgāraṁ pāvisi.

pāṭaligāmavatthu niṭṭhitaṁ.

174. sunidhavassakāravatthu

286. tena kho pana samayena sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya. addasā kho bhagavā rattiyā paccūsasamayaṁ paccuṭṭhāya dibbena cakkhunā visuddhena atikkantamānusakena sambahulā devatāyo pāṭaligāme vatthūni pariggaṇhantiyo. yasmiṁ padese mahesakkhā devatā vatthūni pariggaṇhanti, mahesakkhānaṁ tattha rājūnaṁ rājamahāmattānaṁ cittāni namanti nivesanāni māpetuṁ. yasmiṁ padese majjhimā devatā vatthūni pariggaṇhanti, majjhimānaṁ tattha rājūnaṁ rājamahāmattānaṁ cittāni namanti nivesanāni māpetuṁ. yasmiṁ padese nīcā devatā vatthūni pariggaṇhanti, nīcānaṁ tattha rājūnaṁ rājamahāmattānaṁ cittāni namanti nivesanāni māpetuṁ. atha kho bhagavā āyasmantaṁ ānandaṁ āmantesi -- “ke nu kho te, ānanda, pāṭaligāme nagaraṁ māpentī” ti? “sunidhavassakārā, bhante, magadhamahāmattā pāṭaligāme nagaraṁ māpenti vajjīnaṁ paṭibāhāyā” ti. seyyathāpi, ānanda, devehi tāvatiṁsehi saddhiṁ mantetvā, evameva kho, ānanda, sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya. idhāhaṁ, ānanda, rattiyā paccūsasamayaṁ paccuṭṭhāya addasaṁ dibbena cakkhunā visuddhena atikkantamānusakena sambahulā devatāyo pāṭaligāme vatthūni pariggaṇhantiyo. yasmiṁ padese mahesakkhā devatā vatthūni pariggaṇhanti, mahesakkhānaṁ tattha rājūnaṁ rājamahāmattānaṁ cittāni namanti nivesanāni māpetuṁ. yasmiṁ padese majjhimā devatā vatthūni pariggaṇhanti, majjhimānaṁ tattha rājūnaṁ rājamahāmattānaṁ cittāni namanti nivesanāni māpetuṁ. yasmiṁ padese nīcā devatā vatthūni pariggaṇhanti, nīcānaṁ tattha rājūnaṁ rājamahāmattānaṁ cittāni namanti nivesanāni māpetuṁ. yāvatā, ānanda, ariyaṁ āyatanaṁ, yāvatā vaṇippatho, idaṁ agganagaraṁ bhavissati pāṭaliputtaṁ puṭabhedanaṁ. pāṭaliputtassa kho, ānanda, tayo antarāyā bhavissanti -- aggito vā udakato vā abbhantarato vā mithubhedāti.

atha kho sunidhavassakārā magadhamahāmattā yena bhagavā tenupasaṅkamiṁsu, upasaṅkamitvā bhagavatā saddhiṁ sammodiṁsu, sammodanīyaṁ kathaṁ sāraṇīyaṁ vītisāretvā ekamantaṁ aṭṭhaṁsu. ekamantaṁ ṭhitā kho sunidhavassakārā magadhamahāmattā bhagavantaṁ etadavocuṁ -- “adhivāsetu no bhavaṁ gotamo ajjatanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho sunidhavassakārā magadhamahāmattā bhagavato adhivāsanaṁ viditvā pakkamiṁsu. atha kho sunidhavassakārā magadhamahāmattā paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesuṁ -- “kālo, bho gotama, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena sunidhavassakārānaṁ magadhamahāmattānaṁ parivesanā tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena. atha kho sunidhavassakārā magadhamahāmattā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdiṁsu. ekamantaṁ nisinne kho sunidhavassakāre magadhamahāmatte bhagavā imāhi gāthāhi anumodi --

“yasmiṁ padese kappeti, vāsaṁ paṇḍitajātiyo.

sīlavantettha bhojetvā, saññate brahmacārayo {brahmacārino (syā0)}..

“yā tattha devatā āsuṁ, tāsaṁ dakkhiṇamādise.

tā pūjitā pūjayanti, mānitā mānayanti naṁ..

“tato naṁ anukampanti, mātā puttaṁva orasaṁ.

devatānukampito poso, sadā bhadrāni passatī” ti..

atha kho bhagavā sunidhavassakāre magadhamahāmatte imāhi gāthāhi anumoditvā uṭṭhāyāsanā pakkāmi. tena kho pana samayena sunidhavassakārā magadhamahāmattā bhagavantaṁ piṭṭhito piṭṭhito anubandhā honti, “yenajja samaṇo gotamo dvārena nikkhamissati, taṁ gotamadvāraṁ nāma bhavissati ; yena titthena gaṅgaṁ nadiṁ uttarissati, taṁ gotamatitthaṁ nāma bhavissatī” ti. atha kho bhagavā yena dvārena nikkhami, taṁ gotamadvāraṁ nāma ahosi. atha kho bhagavā yena gaṅgā nadī tenupasaṅkami. tena kho pana samayena gaṅgā nadī pūrā hoti samatittikā kākapeyyā. manussā aññe nāvaṁ pariyesanti, aññe uḷumpaṁ pariyesanti, aññe kullaṁ bandhanti orā pāraṁ gantukāmā. addasā kho bhagavā te manusse aññe nāvaṁ pariyesante, aññe uḷumpaṁ pariyesante, aññe kullaṁ bandhante orā pāraṁ gantukāme, disvāna seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva kho gaṅgāya nadiyā orimatīre antarahito pārimatīre paccuṭṭhāsi saddhiṁ bhikkhusaṅghena. atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“ye taranti aṇṇavaṁ saraṁ.

setuṁ katvāna visajja pallalāni.

kullañhi jano bandhati.

tiṇṇā medhāvino janā” ti..

sunidhavassakāravatthu niṭṭhitaṁ.

175. koṭigāme saccakathā

287. atha kho bhagavā yena koṭigāmo tenupasaṅkami. tatra sudaṁ bhagavā koṭigāme viharati. tatra kho bhagavā bhikkhū āmantesi -- {dī0 ni0 2.155} “catunnaṁ, bhikkhave, ariyasaccānaṁ ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca. katamesaṁ catunnaṁ? dukkhassa, bhikkhave, ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca. dukkhasamudayassa ariyasaccassa ...pe0 ... dukkhanirodhassa ariyasaccassa ...pe0 ... dukkhanirodhagāminiyā paṭipadāya ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca. tayidaṁ, bhikkhave, dukkhaṁ ariyasaccaṁ anubuddhaṁ paṭividdhaṁ, dukkhasamudayaṁ {dukkhasamudayo (syā0)} ariyasaccaṁ anubuddhaṁ paṭividdhaṁ, dukkhanirodhaṁ {dukkhanirodho (syā0)} ariyasaccaṁ anubuddhaṁ paṭividdhaṁ, dukkhanirodhagāminī paṭipadā ariyasaccaṁ anubuddhaṁ paṭividdhaṁ, ucchinnā bhavataṇhā, khīṇā bhavanetti, natthidāni punabbhavo” ti.

catunnaṁ ariyasaccānaṁ, yathābhūtaṁ adassanā.

saṁsitaṁ dīghamaddhānaṁ, tāsu tāsveva jātisu..

tāni etāni diṭṭhāni, bhavanetti samūhatā.

ucchinnaṁ mūlaṁ dukkhassa, natthidāni punabbhavoti..

koṭigāme saccakathā niṭṭhitā.

176. ambapālīvatthu

288. {dī0 ni0 2.161 ādayo} assosi kho ambapālī gaṇikā -- bhagavā kira koṭigāmaṁ anuppattoti. atha kho ambapālī gaṇikā bhadrāni bhadrāni yānāni yojāpetvā bhadraṁ bhadraṁ yānaṁ abhiruhitvā bhadrehi bhadrehi yānehi vesāliyā niyyāsi bhagavantaṁ dassanāya. yāvatikā yānassa bhūmi, yānena gantvā, yānā paccorohitvā, pattikāva yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho ambapāliṁ gaṇikaṁ bhagavā dhammiyā kathāya sandassesi samādapesi samuttejesi sampahaṁsesi. atha kho ambapālī gaṇikā bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavoca -- “adhivāsetu me, bhante, bhagavā svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho ambapālī gaṇikā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.

ambapālīvatthu niṭṭhitaṁ.

177. licchavīvatthu

289. {dī0 ni0 2.161 ādayo} assosuṁ kho vesālikā licchavī -- bhagavā kira koṭigāmaṁ anuppattoti. atha kho vesālikā licchavī bhadrāni bhadrāni yānāni yojāpetvā bhadraṁ bhadraṁ yānaṁ abhiruhitvā bhadrehi bhadrehi yānehi vesāliyā niyyāsuṁ bhagavantaṁ dassanāya. appekacce licchavī nīlā honti nīlavaṇṇā nīlavatthā nīlālaṅkārā, appekacce licchavī pītā honti pītavaṇṇā pītavatthā pītālaṅkārā, appekacce licchavī lohitā honti lohitavaṇṇā lohitavatthā lohitālaṅkārā, appekacce licchavī odātā honti odātavaṇṇā odātavatthā odātālaṅkārā. atha kho ambapālī gaṇikā daharānaṁ daharānaṁ licchavīnaṁ īsāya īsaṁ yugena yugaṁ cakkena cakkaṁ akkhena akkhaṁ paṭivaṭṭesi {paṭivattesi (ka0)}. atha kho te licchavī ambapāliṁ gaṇikaṁ etadavocuṁ -- “kissa, je ambapāli, daharānaṁ daharānaṁ {amhākaṁ daharānaṁ daharānaṁ (sī0 syā0)} licchavīnaṁ īsāya īsaṁ yugena yugaṁ cakkena cakkaṁ akkhena akkhaṁ paṭivaṭṭesī” ti? “tathā hi pana mayā, ayyaputtā, svātanāya buddhappamukho bhikkhusaṅgho nimantito” ti. “dehi, je ambapāli, amhākaṁ etaṁ bhattaṁ satasahassenā” ti. “sacepi me, ayyaputtā, vesāliṁ sāhāraṁ dajjeyyātha, neva dajjāhaṁ taṁ bhattan”-ti. atha kho te licchavī aṅguliṁ phoṭesuṁ -- “jitamhā vata, bho, ambakāya, parājitamha vata, bho, ambakāyā” ti. atha kho te licchavī yena bhagavā tenupasaṅkamiṁsu. addasā kho bhagavā te licchavī dūratova āgacchante, disvāna bhikkhū āmantesi -- “yehi, bhikkhave, bhikkhūhi devā tāvatiṁsā adiṭṭhapubbā, oloketha, bhikkhave, licchavīparisaṁ; apaloketha, bhikkhave, licchavīparisaṁ; upasaṁharatha, bhikkhave, licchavīparisaṁ tāvatiṁsaparisan”-ti. atha kho te licchavī yāvatikā yānassa bhūmi, yānena gantvā yānā paccorohitvā pattikāva yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinne kho te licchavī bhagavā dhammiyā kathāya sandassesi samādapesi samuttejesi sampahaṁsesi. atha kho te licchavī, bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavocuṁ -- “adhivāsetu no, bhante, bhagavā svātanāya bhattaṁ saddhiṁ bhikkhusaṅghenā” ti. “adhivuṭṭhomhi, licchavī, svātanāya ambapāliyā gaṇikāya bhattan”-ti. atha kho te licchavī aṅguliṁ phoṭesuṁ -- “jitamha vata, bho, ambakāya, parājitamha vata, bho, ambakāyā” ti. atha kho te licchavī bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.

atha kho bhagavā koṭigāme yathābhirantaṁ viharitvā {mahāparinibbānasutte anusandhi aññathā āgato} yena nātikā {nādikā (sī0 syā0)} tenupasaṅkami. tatra sudaṁ bhagavā nātike viharati giñjakāvasathe. atha kho ambapālī gaṇikā tassā rattiyā accayena sake ārāme paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bhante, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena ambapāliyā gaṇikāya parivesanā tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena. atha kho ambapālī gaṇikā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi. ekamantaṁ nisinnā kho ambapālī gaṇikā bhagavantaṁ etadavoca -- “imāhaṁ, bhante, ambavanaṁ buddhappamukhassa bhikkhusaṅghassa dammī” ti. paṭiggahesi bhagavā ārāmaṁ. atha kho bhagavā ambapāliṁ gaṇikaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā yena mahāvanaṁ tenupasaṅkami. tatra sudaṁ bhagavā vesāliyaṁ viharati mahāvane kūṭāgārasālāyaṁ.

licchavīvatthu niṭṭhitaṁ.

licchavibhāṇavāro niṭṭhito tatiyo.

178. sīhasenāpativatthu

290. {a0 ni0 8.12 ādayo} tena kho pana samayena abhiññātā abhiññātā licchavī sandhāgāre {santhāgāre (sī0 syā0)} sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti. tena kho pana samayena sīho senāpati nigaṇṭhasāvako tassaṁ parisāyaṁ nisinno hoti. atha kho sīhassa senāpatissa etadahosi -- “nissaṁsayaṁ kho so bhagavā arahaṁ sammāsambuddho bhavissati, tathā hime abhiññātā abhiññātā licchavī santhāgāre sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti. yaṁnūnāhaṁ taṁ bhagavantaṁ dassanāya upasaṅkameyyaṁ arahantaṁ sammāsambuddhan”-ti. atha kho sīho senāpati yena nigaṇṭho nāṭaputto tenupasaṅkami, upasaṅkamitvā nigaṇṭhaṁ nāṭaputtaṁ etadavoca -- “icchāmahaṁ, bhante, samaṇaṁ gotamaṁ dassanāya upasaṅkamitu” nti. “kiṁ pana tvaṁ, sīha, kiriyavādo samāno akiriyavādaṁ samaṇaṁ gotamaṁ dassanāya upasaṅkamissasi? samaṇo hi, sīha, gotamo akiriyavādo akiriyāya dhammaṁ deseti, tena ca sāvake vinetī” ti. atha kho sīhassa senāpatissa yo ahosi gamikābhisaṅkhāro bhagavantaṁ dassanāya, so paṭippassambhi. dutiyampi kho abhiññātā abhiññātā licchavī sandhāgāre sannisinnā sannipatitā anekapariyānena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti. dutiyampi kho sīhassa senāpatissa etadahosi -- “nissaṁsayaṁ kho so bhagavā arahaṁ sammāsambuddho bhavissati, tathā hime abhiññātā abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti. yaṁnūnāhaṁ taṁ bhagavantaṁ dassanāya upasaṅkameyyaṁ arahantaṁ sammāsambuddhan”-ti. dutiyampi kho sīho senāpati yena nigaṇṭho nāṭaputto tenupasaṅkami, upasaṅkamitvā nigaṇṭhaṁ nāṭaputtaṁ etadavoca -- “icchāmahaṁ, bhante, samaṇaṁ gotamaṁ dassanāya upasaṅkamitu” nti. “kiṁ pana tvaṁ, sīha, kiriyavādo samāno akiriyavādaṁ samaṇaṁ gotamaṁ dassanāya upasaṅkamissasi? samaṇo hi, sīha, gotamo akiriyavādo akiriyāya dhammaṁ deseti, tena ca sāvake vinetī” ti. dutiyampi kho sīhassa senāpatissa yo ahosi gamikābhisaṅkhāro bhagavantaṁ dassanāya, so paṭippassambhi. tatiyampi kho abhiññātā abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti. tatiyampi kho sīhassa senāpatissa etadahosi -- “nissaṁsayaṁ kho so bhagavā arahaṁ sammāsambuddho bhavissati, tathā hime abhiññātā abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti. kiñhi me karissanti nigaṇṭhā apalokitā vā anapalokitā vā? yaṁnūnāhaṁ anapaloketvāva nigaṇṭhe taṁ bhagavantaṁ dassanāya upasaṅkameyyaṁ arahantaṁ sammāsambuddhan”-ti.

atha kho sīho senāpati pañcahi rathasatehi divā divassa vesāliyā niyyāsi bhagavantaṁ dassanāya. yāvatikā yānassa bhūmi, yānena gantvā yānā paccorohitvā pattikova yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho sīho senāpati bhagavantaṁ etadavoca -- “sutaṁ me taṁ, bhante, `akiriyavādo samaṇo gotamo akiriyāya dhammaṁ deseti, tena ca sāvake vinetī'ti. ye te, bhante, evamāhaṁsu `akiriyavādo samaṇo gotamo, akiriyāya dhammaṁ deseti, tena ca sāvake vinetī'ti. kacci te, bhante, bhagavato vuttavādino, na ca bhagavantaṁ abhūtena abbhācikkhanti, dhammassa cānudhammaṁ byākaronti, na ca koci sahadhammiko vādānuvādo gārayhaṁ ṭhānaṁ āgacchati? anabbhakkhātukāmā hi mayaṁ, bhante, bhagavantan”-ti.

291. “atthi, sīha, pariyāyo, yena maṁ pariyāyena sammā vadamāno vadeyya -- akiriyavādo samaṇo gotamo, akiriyāya dhammaṁ deseti, tena ca sāvake vinetīti. atthi, sīha, pariyāyo, yena maṁ pariyāyena sammā vadamāno vadeyya -- kiriyavādo samaṇo gotamo kiriyāya dhammaṁ deseti, tena ca sāvake vinetīti. atthi, sīha, pariyāyo yena maṁ pariyāyena sammā vadamāno vadeyya -- ucchedavādo samaṇo gotamo ucchedāya dhammaṁ deseti, tena ca sāvake vinetīti. atthi, sīha, pariyāyo, yena maṁ pariyāyena sammā vadamāno vadeyya -- jegucchī samaṇo gotamo, jegucchitāya dhammaṁ deseti, tena ca sāvake vinetīti. atthi, sīha, pariyāyo, yena maṁ pariyāyena sammā vadamāno vadeyya -- venayiko samaṇo gotamo, vinayāya dhammaṁ deseti, tena ca sāvake vinetīti. atthi, sīha, pariyāyo, yena maṁ pariyāyena sammā vadamāno vadeyya -- tapassī samaṇo gotamo, tapassitāya dhammaṁ deseti, tena ca sāvake vinetīti. atthi, sīha, pariyāyo, yena maṁ pariyāyena sammā vadamāno vadeyya -- apagabbho samaṇo gotamo, apagabbhatāya dhammaṁ deseti, tena ca sāvake vinetīti. atthi, sīha, pariyāyo, yena maṁ pariyāyena sammā vadamāno vadeyya -- assattho samaṇo gotamo, assāsāya dhammaṁ deseti, tena ca sāvake vinetīti.

292. “katamo ca, sīha, pariyāyo, yena maṁ pariyāyena sammā vadamāno vadeyya -- akiriyavādo samaṇo gotamo, akiriyāya dhammaṁ deseti, tena ca sāvake vinetīti? ahañhi, sīha, akiriyaṁ vadāmi kāyaduccaritassa vacīduccaritassa manoduccaritassa; anekavihitānaṁ pāpakānaṁ akusalānaṁ dhammānaṁ akiriyaṁ vadāmi. ayaṁ kho, sīha, pariyāyo, yena maṁ pariyāyena sammā vadamāno vadeyya -- akiriyavādo samaṇo gotamo, akiriyāya dhammaṁ deseti, tena ca sāvake vinetīti.

“katamo ca, sīha, pariyāyo, yena maṁ pariyāyena sammā vadamāno vadeyya -- kiriyavādo samaṇo gotamo, kiriyāya dhammaṁ deseti, tena ca sāvake vinetīti? ahañhi, sīha, kiriyaṁ vadāmi kāyasucaritassa vacīsucaritassa manosucaritassa, anekavihitānaṁ kusalānaṁ dhammānaṁ kiriyaṁ vadāmi. ayaṁ kho, sīha, pariyāyo, yena maṁ pariyāyena sammā vadamāno vadeyya -- kiriyavādo samaṇo gotamo, kiriyāya dhammaṁ deseti, tena ca sāvake vinetīti.

“katamo ca, sīha, pariyāyo, yena maṁ pariyāyena sammā vadamāno vadeyya -- ucchedavādo samaṇo gotamo, ucchedāya dhammaṁ deseti, tena ca sāvake vinetīti? ahañhi, sīha, ucchedaṁ vadāmi rāgassa dosassa mohassa; anekavihitānaṁ pāpakānaṁ akusalānaṁ dhammānaṁ ucchedaṁ vadāmi. ayaṁ kho, sīha, pariyāyo, yena maṁ pariyāyena sammā vadamāno vadeyya -- ucchedavādo samaṇo gotamo ucchedāya dhammaṁ deseti, tena ca sāvake vinetīti.

“katamo ca, sīha, pariyāyo yena maṁ pariyāyena sammā vadamāno vadeyya -- jegucchī samaṇo gotamo, jegucchitāya dhammaṁ deseti, tena ca sāvake vinetīti? ahañhi, sīha, jigucchāmi kāyaduccaritena vacīduccaritena manoduccaritena; anekavihitānaṁ pāpakānaṁ akusalānaṁ dhammānaṁ samāpattiyā jigucchāmi. ayaṁ kho, sīha, pariyāyo, yena maṁ pariyāyena sammā vadamāno vadeyya -- jegucchī samaṇo gotamo, jegucchitāya dhammaṁ deseti, tena ca sāvake vinetīti.

“katamo ca, sīha, pariyāyo, yena maṁ pariyāyena sammā vadamāno vadeyya -- venayiko samaṇo gotamo, vinayāya dhammaṁ deseti, tena ca sāvake vinetīti? ahañhi, sīha, vinayāya dhammaṁ desemi rāgassa dosassa mohassa; anekavihitānaṁ pāpakānaṁ akusalānaṁ dhammānaṁ vinayāya dhammaṁ desemi. ayaṁ kho, sīha, pariyāyo, yena maṁ pariyāyena sammā vadamāno vadeyya -- venayiko samaṇo gotamo, vinayāya dhammaṁ deseti, tena ca sāvake vinetīti.

“katamo ca, sīha, pariyāyo, yena maṁ pariyāyena sammā vadamāno vadeyya -- tapassī samaṇo gotamo, tapassitāya dhammaṁ deseti, tena ca sāvake vinetīti? tapanīyāhaṁ, sīha, pāpake akusale dhamme vadāmi -- kāyaduccaritaṁ vacīduccaritaṁ manoduccaritaṁ. yassa kho, sīha, tapanīyā pāpakā akusalā dhammā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā, tamahaṁ tapassīti vadāmi. tathāgatassa kho, sīha, tapanīyā pāpakā akusalā dhammā pahīnā ucchīnnamūlā tālāvatthukatā anabhāvaṁkatā āyatiṁ anuppādadhammā. ayaṁ kho, sīha, pariyāyo, yena maṁ pariyāyena sammā vadamāno vadeyya “tapassī samaṇo gotamo tapassitāya dhammaṁ deseti, tena ca sāvake vinetī” ti.

“katamo ca, sīha, pariyāyo, yena maṁ pariyāyena sammā vadamāno vadeyya -- apagabbho samaṇo gotamo apagabbhatāya dhammaṁ deseti, tena ca sāvake vinetīti? yassa kho, sīha, āyatiṁ gabbhaseyyā punabbhavābhinibbatti pahīnā ucchinnamūlā tālāvatthukatā anabhāvaṁkatā āyatiṁ anuppādadhammā, tamahaṁ apagabbhoti vadāmi. tathāgatassa kho, sīha, āyatiṁ gabbhaseyyā punabbhavābhinibbatti pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. ayaṁ kho, sīha, pariyāyo, yena maṁ pariyāyena sammā vadamāno vadeyya -- apagabbho samaṇo gotamo, apagabbhatāya dhammaṁ deseti, tena ca sāvake vinetīti.

“katamo ca, sīha, pariyāyo, yena maṁ pariyāyena sammā vadamāno vadeyya -- assattho samaṇo gotamo assāsāya dhammaṁ deseti, tena ca sāvake vinetīti? ahañhi, sīha, assattho paramena assāsena, assāsāya dhammaṁ desemi, tena ca sāvake vinemi. ayaṁ kho, sīha, pariyāyo, yena maṁ pariyāyena sammā vadamāno vadeyya -- assattho samaṇo gotamo assāsāya dhammaṁ deseti, tena ca sāvake vinetī” ti.

293. evaṁ vutte sīho senāpati bhagavantaṁ etadavoca -- “abhikkantaṁ, bhante ...pe0 ... upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”-ti. “anuviccakāraṁ {anuvijjakāraṁ (ka0)} kho, sīha, karohi; anuviccakāro tumhādisānaṁ ñātamanussānaṁ sādhu hotī” ti. “imināpāhaṁ, bhante, bhagavato bhiyyosomattāya attamano abhiraddho, yaṁ maṁ bhagavā evamāha -- `anuviccakāraṁ kho, sīha, karohi; anuviccakāro tumhādisānaṁ ñātamanussānaṁ sādhu hotī'ti. mamañhi, bhante, aññatitthiyā sāvakaṁ labhitvā kevalakappaṁ vesāliṁ paṭākaṁ parihareyyuṁ -- `sīho kho amhākaṁ senāpati sāvakattaṁ upagato'ti. atha ca pana maṁ bhagavā evamāha -- `anuviccakāraṁ kho, sīha, karohi; anuviccakāro tumhādisānaṁ ñātamanussānaṁ sādhu hotī'ti. esāhaṁ, bhante, dutiyampi bhagavantaṁ saraṇaṁ gacchāmi dhammañca bhikkhusaṅghañca. upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”-ti. “dīgharattaṁ kho te, sīha, nigaṇṭhānaṁ opānabhūtaṁ kulaṁ, yena nesaṁ upagatānaṁ piṇḍakaṁ dātabbaṁ maññeyyāsī” ti. “imināpāhaṁ, bhante, bhagavato bhiyyosomattāya attamano abhiraddho, yaṁ maṁ bhagavā evamāha -- `dīgharattaṁ kho te, sīha, nigaṇṭhānaṁ opānabhūtaṁ kulaṁ, yena nesaṁ upagatānaṁ piṇḍakaṁ dātabbaṁ maññeyyāsī'ti. sutaṁ me taṁ, bhante, samaṇo gotamo evamāha -- `mayhameva dānaṁ dātabbaṁ, na aññesaṁ dānaṁ dātabbaṁ; mayhameva sāvakānaṁ dānaṁ dātabbaṁ, na aññesaṁ sāvakānaṁ dānaṁ dātabbaṁ ; mayhameva dinnaṁ mahapphalaṁ, na aññesaṁ dinnaṁ mahapphalaṁ; mayhameva sāvakānaṁ dinnaṁ mahapphalaṁ, na aññesaṁ sāvakānaṁ dinnaṁ mahapphala'nti. atha ca pana maṁ bhagavā nigaṇṭhesupi dāne samādapeti. api ca, bhante, mayamettha kālaṁ jānissāma. esāhaṁ, bhante, tatiyampi bhagavantaṁ saraṇaṁ gacchāmi dhammañca bhikkhusaṅghañca. upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”-ti.

atha kho bhagavā sīhassa senāpatissa anupubbiṁ kathaṁ kathesi, seyyathidaṁ -- dānakathaṁ ...pe0 ... aparappaccayo satthusāsane bhagavantaṁ etadavoca -- “adhivāsetu me, bhante, bhagavā svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho sīho senāpati bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.

294. atha kho sīho senāpati aññataraṁ purisaṁ āṇāpesi -- “gaccha, bhaṇe, pavattamaṁsaṁ jānāhī” ti. atha kho sīho senāpati tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bhante, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena sīhassa senāpatissa nivesanaṁ tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena.

tena kho pana samayena sambahulā nigaṇṭhā vesāliyaṁ rathikāya rathikaṁ siṅghāṭakena siṅghāṭakaṁ bāhā paggayha kandanti -- “ajja sīhena senāpatinā thūlaṁ pasuṁ vadhitvā samaṇassa gotamassa bhattaṁ kataṁ, taṁ samaṇo gotamo jānaṁ uddissakataṁ maṁsaṁ paribhuñjati paṭiccakamman”-ti. atha kho aññataro puriso yena sīho senāpati tenupasaṅkami, upasaṅkamitvā sīhassa senāpatissa upakaṇṇake ārocesi “yagghe, bhante, jāneyyāsi, ete sambahulā nigaṇṭhā vesāliyaṁ rathikāya rathikaṁ siṅghāṭakena siṅghāṭakaṁ bāhā paggayha kandanti -- `ajja sīhena senāpatinā thūlaṁ pasuṁ vadhitvā samaṇassa gotamassa bhattaṁ kataṁ, taṁ samaṇo gotamo jānaṁ uddissakataṁ maṁsaṁ paribhuñjati paṭiccakamma” 'nti. “alaṁ ayyo, dīgharattampi te āyasmantā avaṇṇakāmā buddhassa, avaṇṇakāmā dhammassa, avaṇṇakāmā saṅghassa; na ca pana te āyasmantā jiridanti taṁ bhagavantaṁ asatā tucchā musā abhūtena abbhācikkhantā; na ca mayaṁ jīvitahetupi sañcicca pāṇaṁ jīvitā voropeyyāmā” ti. atha kho sīho senāpati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi. ekamantaṁ nisinnaṁ kho sīhaṁ senāpatiṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “na, bhikkhave, jā naṁ uddissakataṁ maṁsaṁ paribhuñjitabbaṁ. yo paribhuñjeyya āpatti dukkaṭassa. anujānāmi, bhikkhave, tikoṭiparisuddhaṁ macchamaṁsaṁ -- adiṭṭhaṁ assutaṁ aparisaṅkitan”-ti.

sīhasenāpativatthu niṭṭhitaṁ.

179. kappiyabhūmianujānanā

295. tena kho pana samayena vesālī subhikkhā hoti susassā sulabhapiṇḍā, sukarā uñchena paggahena yāpetuṁ. atha kho bhagavato rahogatassa paṭisallīnassa evaṁ cetaso parivitakko udapādi -- “yāni tāni mayā bhikkhūnaṁ anuññātāni dubbhikkhe dussasse dullabhapiṇḍe anto vuṭṭhaṁ anto pakkaṁ sāmaṁ pakkaṁ uggahitapaṭiggahitakaṁ tato nīhaṭaṁ purebhattaṁ paṭiggahitaṁ vanaṭṭhaṁ pokkharaṭṭhaṁ, ajjāpi nu kho tāni bhikkhū paribhuñjantī” ti. atha kho bhagavā sāyanhasamayaṁ paṭisallānā vuṭṭhito āyasmantaṁ ānandaṁ āmantesi -- “yāni tāni, ānanda, mayā bhikkhūnaṁ anuññātāni dubbhikkhe dussasse dullabhapiṇḍe anto vuṭṭhaṁ anto pakkaṁ sāmaṁ pakkaṁ uggahitapaṭiggahitakaṁ tato nīhaṭaṁ purebhattaṁ paṭiggahitaṁ vanaṭṭhaṁ pokkharaṭṭhaṁ, ajjāpi nu kho tāni bhikkhū paribhuñjantī” ti? “paribhuñjanti bhagavā” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “yāni tāni, bhikkhave, mayā bhikkhūnaṁ anuññātāni dubbhikkhe dussasse dullabhapiṇḍe anto vuṭṭhaṁ anto pakkaṁ sāmaṁ pakkaṁ uggahitapaṭiggahitakaṁ tato nīhaṭaṁ purebhattaṁ paṭiggahitaṁ vanaṭṭhaṁ pokkharaṭṭhaṁ, tānāhaṁ ajjatagge paṭikkhipāmi. na, bhikkhave, anto vuṭṭhaṁ anto pakkaṁ sāmaṁ pakkaṁ uggahitapaṭiggahitakaṁ paribhuñjitabbaṁ. yo paribhuñjeyya, āpatti dukkaṭassa. na ca, bhikkhave, tato nīhaṭaṁ purebhattaṁ paṭiggahitaṁ vanaṭṭhaṁ pokkharaṭṭhaṁ bhuttāvinā pavāritena anatirittaṁ paribhuñjitabbaṁ. yo paribhuñjeyya, yathādhammo kāretabbo” ti.

tena kho pana samayena jānapadā manussā bahuṁ loṇampi, telampi, taṇḍulampi, khādanīyampi sakaṭesu āropetvā bahārāmakoṭṭhake sakaṭaparivaṭṭaṁ karitvā acchanti -- yadā paṭipāṭiṁ labhissāma, tadā bhattaṁ karissāmāti. mahā ca megho uggato hoti. atha kho te manussā yenāyasmā ānando tenupasaṅkamiṁsu, upasaṅkamitvā āyasmantaṁ ānandaṁ etadavocuṁ -- “idha, bhante ānanda, bahuṁ loṇampi, telampi, taṇḍulampi, khādanīyampi sakaṭesu āropitā tiṭṭhanti, mahā ca megho uggato ; kathaṁ nu kho, bhante ānanda, paṭipajjitabban”-ti? atha kho āyasmā ānando bhagavato etamatthaṁ ārocesi. “tena hānanda, saṅgho paccantimaṁ vihāraṁ kappiyabhūmiṁ sammannitvā tattha vāsetu, yaṁ saṅgho ākaṅkhati vihāraṁ vā aḍḍhayogaṁ vā pāsādaṁ vā hammiyaṁ vā guhaṁ vā. evañca pana, bhikkhave, sammannitabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ vihāraṁ kappiyabhūmiṁ sammanneyya, esā ñatti.

“suṇātu me, bhante, saṅgho. saṅgho itthannāmaṁ vihāraṁ kappiyabhūmiṁ sammannati. yassāyasmato khamati itthannāmassa vihārassa kappiyabhūmiyā sammuti, so tuṇhassa; yassa nakkhamati, so bhāseyya.

“sammato saṅghena itthannāmo vihāro kappiyabhūmi. khamati saṅghassa, tasmā tuṇhī, evametaṁ dhārayāmī” ti.

tena kho pana samayena manussā tattheva sammutiyā {sammatikāya (syā0)} kappiyabhūmiyā yāguyo pacanti, bhattāni pacanti, sūpāni sampādenti, maṁsāni koṭṭenti, kaṭṭhāni phālenti. assosi kho bhagavā rattiyā paccūsasamayaṁ paccuṭṭhāya uccāsaddaṁ mahāsaddaṁ kākoravasaddaṁ, sutvāna āyasmantaṁ ānandaṁ āmantesi -- “kiṁ nu kho so, ānanda, uccāsaddo mahāsaddo kākoravasaddo” ti? “etarahi, bhante, manussā tattheva sammutiyā kappiyabhūmiyā yāguyo pacanti, bhattāni pacanti, sūpāni sampādenti, maṁsāni koṭṭenti, kaṭṭhāni phālenti. so eso, bhagavā, uccāsaddo mahāsaddo kākoravasaddo” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “na, bhikkhave, sammuti {sammatikā (syā0)} kappiyabhūmi paribhuñjitabbā. yo paribhuñjeyya, āpatti dukkaṭassa. anujānāmi, bhikkhave, tisso kappiyabhūmiyo -- ussāvanantikaṁ gonisādikaṁ gahapati” nti.

tena kho pana samayena āyasmā yasojo gilāno hoti. tassatthāya bhesajjāni āhariyanti. tāni bhikkhū bahi vāsenti. ukkapiṇḍikāpi khādanti, corāpi haranti. bhagavato etamatthaṁ ārocesuṁ. anujānāmi, bhikkhave, sammutiṁ kappiyabhūmiṁ paribhuñjituṁ. anujānāmi, bhikkhave, catasso kappiyabhūmiyo -- ussāvanantikaṁ gonisādikaṁ gahapatiṁ sammutinti.

kappiyabhūmianujānanā niṭṭhitā.

sīhabhāṇavāro niṭṭhito catuttho.

180. meṇḍakagahapativatthu

296. tena kho pana samayena bhaddiyanagare meṇḍako gahapati paṭivasati. tassa evarūpo iddhānubhāvo hoti -- sīsaṁ nahāyitvā dhaññāgāraṁ sammajjāpetvā bahidvāre nisīdati, antalikkhā dhaññassa dhārā opatitvā dhaññāgāraṁ pūreti. bhariyāya evarūpo iddhānubhāvo hoti -- ekaṁyeva āḷhakathālikaṁ upanisīditvā ekañca sūpabhiñjanakaṁ {sūpabhiñjarakaṁ (sī0)} dāsakammakaraporisaṁ bhattena parivisati, na tāva taṁ khiyyati {khīyati (sī0 syā0)} yāva sā na vuṭṭhāti. puttassa evarūpo iddhānubhāvo hoti -- ekaṁyeva sahassathavikaṁ gahetvā dāsakammakaraporisassa chamāsikaṁ vetanaṁ deti, na tāva taṁ khiyyati yāvassa hatthagatā. suṇisāya evarūpo iddhānubhāvo hoti -- ekaṁyeva catudoṇikaṁ piṭakaṁ upanisīditvā dāsakammakaraporisassa chamāsikaṁ bhattaṁ deti, na tāva taṁ khiyyati yāva sā na vuṭṭhāti. dāsassa evarūpo iddhānubhāvo hoti -- ekena naṅgalena kasantassa satta sītāyo gacchanti.

assosi kho rājā māgadho seniyo bimbisāro -- “amhākaṁ kira vijite bhaddiyanagare meṇḍako gahapati paṭivasati. tassa evarūpo iddhānubhāvo -- sīsaṁ nahāyitvā dhaññāgāraṁ sammajjāpetvā bahidvāre nisīdati, antalikkhā dhaññassa dhārā opatitvā dhaññāgāraṁ pūreti. bhariyāya evarūpo iddhānubhāvo -- ekaṁyeva āḷhakathālikaṁ upanisīditvā ekañca sūpabhiñjanakaṁ dāsakammakaraporisaṁ bhattena parivisati, na tāva taṁ khiyyati yāva sā na vuṭṭhāti. puttassa evarūpo iddhānubhāvo -- ekaṁyeva sahassathavikaṁ gahetvā dāsakammakaraporisassa chamāsikaṁ vetanaṁ deti, na tāva taṁ khiyyati yāvassa hatthagatā. suṇisāya evarūpo iddhānubhāvo -- ekaṁyeva catudoṇikaṁ piṭakaṁ upanisīditvā dāsakammakaraporisassa chamāsikaṁ bhattaṁ deti, na tāva taṁ khiyyati yāva sā na vuṭṭhāti. dāsassa evarūpo iddhānubhāvo -- ekena naṅgalena kasantassa satta sītāyo gacchantī” ti. atha kho rājā māgadho seniyo bimbisāro aññataraṁ sabbatthakaṁ mahāmattaṁ āmantesi -- “amhākaṁ kira, bhaṇe, vijite bhaddiyanagare meṇḍako gahapati paṭivasati. tassa evarūpo iddhānubhāvo -- sīsaṁ nahāyitvā dhaññāgāraṁ sammajjāpetvā bahidvāre nisīdati, antalikkhā dhaññassa dhārā opatitvā dhaññāgāraṁ pūreti. bhariyāya ...pe0 ... puttassa ... suṇisāya ... dāsassa evarūpo iddhānubhāvo, ekena naṅgalena kasantassa satta sītāyo gacchantīti. gaccha, bhaṇe, jānāhi. yathā mayā sāmaṁ diṭṭho, evaṁ tava diṭṭho bhavissatī” ti.

297. evaṁ, devāti kho so mahāmatto rañño māgadhassa seniyassa bimbisārassa paṭissuṇitvā caturaṅginiyā senāya yena bhaddiyaṁ tena pāyāsi. anupubbena yena bhaddiyaṁ yena meṇḍako gahapati tenupasaṅkami; upasaṅkamitvā meṇḍakaṁ gahapatiṁ etadavoca -- “ahañhi, gahapati, raññā āṇatto `amhākaṁ kira, bhaṇe, vijite bhaddiyanagare meṇḍako gahapati paṭivasati, tassa evarūpo iddhānubhāvo, sīsaṁ nahāyitvā ...pe0 ... bhariyāya ... puttassa ... suṇisāya ... dāsassa evarūpo iddhānubhāvo, ekena naṅgalena kasantassa satta sītāyo gacchantī'ti, gaccha, bhaṇe, jānāhi. yathā mayā sāmaṁ diṭṭho, evaṁ tava diṭṭho bhavissatī'ti. passāma te, gahapati, iddhānubhāvan”-ti. atha kho meṇḍako gahapati sīsaṁ nahāyitvā dhaññāgāraṁ sammajjāpetvā bahidvāre nisīdi, antalikkhā dhaññassa dhārā opatitvā dhaññāgāraṁ pūresi. “diṭṭho te, gahapati, iddhānubhāvo. bhariyāya te iddhānubhāvaṁ passissāmā” ti. atha kho meṇḍako gahapati bhariyaṁ āṇāpesi -- “tena hi caturaṅginiṁ senaṁ bhattena parivisā” ti. atha kho meṇḍakassa gahapatissa bhariyā ekaṁyeva āḷhakathālikaṁ upanisīditvā ekañca sūpabhiñjanakaṁ caturaṅginiṁ senaṁ bhattena parivisi, na tāva taṁ khiyyati, yāva sā na vuṭṭhāti. “diṭṭho te, gahapati, bhariyāyapi iddhānubhāvo. puttassa te iddhānubhāvaṁ passissāmā” ti. atha kho meṇḍako gahapati puttaṁ āṇāpesi -- “tena hi caturaṅginiyā senāya chamāsikaṁ vetanaṁ dehī” ti. atha kho meṇḍakassa gahapatissa putto ekaṁyeva sahassathavikaṁ gahetvā caturaṅginiyā senāya chamāsikaṁ vetanaṁ adāsi, na tāva taṁ khiyyati, yāvassa hatthagatā. “diṭṭho te, gahapati, puttassapi iddhānubhāvo. suṇisāya te iddhānubhāvaṁ passissāmā” ti. atha kho meṇḍako gahapati suṇisaṁ āṇāpesi -- “tena hi caturaṅginiyā senāya chamāsikaṁ bhattaṁ dehī” ti. atha kho meṇḍakassa gahapatissa suṇisā ekaṁyeva catudoṇikaṁ piṭakaṁ upanisīditvā caturaṅginiyā senāya chamāsikaṁ bhattaṁ adāsi, na tāva taṁ khiyyati yāva sā na vuṭṭhāti. “diṭṭho te, gahapati, suṇisāyapi iddhānubhāvo. dāsassa te iddhānubhāvaṁ passissāmā” ti. “mayhaṁ kho, sāmi, dāsassa iddhānubhāvo khette passitabbo” ti. “alaṁ, gahapati, diṭṭho te dāsassapi iddhānubhāvo” ti. atha kho so mahāmatto caturaṅginiyā senāya punadeva rājagahaṁ paccāgañchi. yena rājā māgadho seniyo bimbisāro tenupasaṅkami; upasaṅkamitvā rañño māgadhassa seniyassa bimbisārassa etamatthaṁ ārocesi.

298. atha kho bhagavā vesāliyaṁ yathābhirantaṁ viharitvā yena bhaddiyaṁ tena cārikaṁ pakkāmi mahatā bhikkhusaṅghena saddhiṁ aḍḍhatelasehi bhikkhusatehi. atha kho bhagavā anupubbena cārikaṁ caramāno yena bhaddiyaṁ tadavasari. tatra sudaṁ bhagavā bhaddiye viharati jātiyā vane. assosi kho meṇḍako gahapati -- “samaṇo khalu bho gotamo sakyaputto sakyakulā pabbajito bhaddiyaṁ anuppatto bhaddiye viharati jātiyā vane. taṁ kho pana bhagavantaṁ gotamaṁ evaṁ kalyāṇo kittisaddo abbhuggato -- `itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā' {bhagavāti (ka0)}. so imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. so dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti. sādhu kho pana tathārūpānaṁ arahataṁ dassanaṁ hotī” ti. atha kho meṇḍako gahapati bhadrāni bhadrāni yānāni yojāpetvā bhadraṁ bhadraṁ yānaṁ abhiruhitvā bhadrehi bhadrehi yānehi bhaddiyā niyyāsi bhagavantaṁ dassanāya. addasaṁsu kho sambahulā titthiyā meṇḍakaṁ gahapatiṁ dūratova āgacchantaṁ, disvāna meṇḍakaṁ gahapatiṁ etadavocuṁ -- “kahaṁ tvaṁ, gahapati, gacchasī” ti? “gacchāmahaṁ, bhante, bhagavantaṁ {idaṁ padaṁ sī0 syā0 potthakesu natthi} samaṇaṁ gotamaṁ dassanāyā” ti. “kiṁ pana tvaṁ, gahapati, kiriyavādo samāno akiriyavādaṁ samaṇaṁ gotamaṁ dassanāya upasaṅkamissasi? samaṇo hi, gahapati, gotamo akiriyavādo akiriyāya dhammaṁ deseti, tena ca sāvake vinetī” ti. atha kho meṇḍakassa gahapatissa etadahosi -- “nissaṁsayaṁ, kho so bhagavā arahaṁ sammāsambuddho bhavissati, yathayime titthiyā usūyantī” ti. yāvatikā yānassa bhūmi, yānena gantvā yānā paccorohitvā pattikova yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnassa kho meṇḍakassa gahapatissa bhagavā anupubbiṁ kathaṁ kathesi, seyyathidaṁ -- dānakathaṁ ...pe0 ... aparappaccayo satthusāsane bhagavantaṁ etadavoca -- “abhikkantaṁ, bhante ...pe0 ... upāsakaṁ maṁ bhagavā dhāretu ajjatagge pāṇupetaṁ saraṇaṁ gataṁ. adhivāsetu ca me, bhante, bhagavā svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho meṇḍako gahapati bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.

atha kho meṇḍako gahapati tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bhante, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena meṇḍakassa gahapatissa nivesanaṁ tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena. atha kho meṇḍakassa gahapatissa bhariyā ca putto ca suṇisā ca dāso ca yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. tesaṁ bhagavā anupubbiṁ kathaṁ kathesi, seyyathidaṁ -- dānakathaṁ ...pe0 ... aparappaccayā satthusāsane bhagavantaṁ etadavocuṁ -- “abhikkantaṁ, bhante ...pe0 ... ete mayaṁ, bhante, bhagavantaṁ saraṇaṁ gacchāma dhammañca bhikkhusaṅghañca. upāsake no bhagavā dhāretu ajjatagge pāṇupete saraṇaṁ gate” ti. atha kho meṇḍako gahapati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi. ekamantaṁ nisinno kho meṇḍako gahapati bhagavantaṁ etadavoca -- “yāva, bhante, bhagavā bhaddiye viharati tāva ahaṁ buddhappamukhassa bhikkhusaṅghassa dhuvabhattenā” ti. atha kho bhagavā meṇḍakaṁ gahapatiṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.

meṇḍakagahapativattha niṭṭhitaṁ.

181. pañcagorasādianujānanā

299. atha kho bhagavā bhaddiye yathābhirantaṁ viharitvā meṇḍakaṁ gahapatiṁ anāpucchā yena aṅguttarāpo tena cārikaṁ pakkāmi mahatā bhikkhusaṅghena saddhiṁ aḍḍhatelasehi bhikkhusatehi. assosi kho meṇḍako gahapati -- “bhagavā kira yena aṅguttarāpo tena cārikaṁ pakkanto mahatā bhikkhusaṅghena saddhiṁ aḍḍhatelasehi bhikkhusatehī” ti. atha kho meṇḍako gahapati dāse ca kammakare ca āṇāpesi -- “tena hi, bhaṇe, bahuṁ loṇampi, telampi, taṇḍulampi, khādanīyampi sakaṭesu āropetvā āgacchatha, aḍḍhatelasāni ca gopālakasatāni aḍḍhatelasāni ca dhenusatāni ādāya āgacchantu, yattha bhagavantaṁ passissāma tattha taruṇena {dhāruṇhena (sī0 syā0)} khīrena bhojessāmā” ti. atha kho meṇḍako gahapati bhagavantaṁ antarāmagge kantāre sambhāvesi. atha kho meṇḍako gahapati yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho meṇḍako gahapati bhagavantaṁ etadavoca -- “adhivāsetu me, bhante, bhagavā svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho meṇḍako gahapati bhagavato adhivāsanaṁ viditvā bhagavantaṁ abhivādetvā padakkhiṇaṁ katvā pakkāmi.

atha kho meṇḍako gahapati tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bhante, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena meṇḍakassa gahapatissa parivesanā tenupasaṅkami ; upasaṅkamitvā paññatte āsane nisīdi saddhiṁ bhikkhusaṅghena. atha kho meṇḍako gahapati aḍḍhatelasāni gopālakasatāni āṇāpesi -- “tenahi, bhaṇe, ekamekaṁ dhenuṁ gahetvā ekamekassa bhikkhuno upatiṭṭhatha taruṇena khīrena bhojessāmā” ti. atha kho meṇḍako gahapati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi, taruṇena ca khīrena. bhikkhū kukkuccāyantā khīraṁ na paṭiggaṇhanti. paṭiggaṇhatha, bhikkhave, paribhuñjathāti. atha kho meṇḍako gahapati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā taruṇena ca khīrena bhagavantaṁ bhuttāviṁ onītapattapāṇiṁ ekamantaṁ nisīdi. ekamantaṁ nisinno kho meṇḍako gahapati bhagavantaṁ etadavoca -- “santi, bhante, maggā kantārā, appodakā appabhakkhā, na sukarā apātheyyena gantuṁ. sādhu, bhante, bhagavā bhikkhūnaṁ pātheyyaṁ anujānātū” ti. atha kho bhagavā meṇḍakaṁ gahapatiṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, pañca gorase -- khīraṁ, dadhiṁ, takkaṁ, navanītaṁ, sappiṁ. santi, bhikkhave, maggā kantārā appodakā appabhakkhā, na sukarā apātheyyena gantuṁ. anujānāmi, bhikkhave, pātheyyaṁ pariyesituṁ taṇḍulo taṇḍulatthikena, muggo muggatthikena, māso māsatthikena, loṇaṁ loṇatthikena, guḷo guḷatthikena, telaṁ telatthikena, sappi sappitthikena. santi, bhikkhave, manussā, saddhā pasannā, te kappiyakārakānaṁ hatthe hiraññaṁ upanikkhipanti -- `iminā ayyassa yaṁ kappiyaṁ taṁ dethā'ti. anujānāmi, bhikkhave, yaṁ tato kappiyaṁ taṁ sādituṁ; na tvevāhaṁ, bhikkhave, kenaci pariyāyena jātarūparajataṁ sāditabbaṁ pariyesitabbanti vadāmī” ti.

pañcagorasādianujānanā niṭṭhitā.

182. keṇiyajaṭilavatthu

300. {ma0 ni0 2.396 ādayo; su0 ni0 selasuttampi passitabbaṁ} atha kho bhagavā anupubbena cārikaṁ caramāno yena āpaṇaṁ tadavasari. assosi kho keṇiyo jaṭilo -- “samaṇo khalu bho gotamo sakyaputto sakyakulā pabbajito āpaṇaṁ anuppatto, taṁ kho pana bhavantaṁ gotamaṁ evaṁ kalyāṇo kittisaddo abbhuggato ...pe0 ... sādhu kho pana tathārūpānaṁ arahataṁ dassanaṁ hotī” ti. atha kho keṇiyassa jaṭilassa etadahosi -- “kiṁ nu kho ahaṁ samaṇassa gotamassa harāpeyyan”-ti. atha kho keṇiyassa jaṭilassa etadahosi -- “yepi kho te brāhmaṇānaṁ {ayaṁ pāṭho dī0 ni0 1.285, 526, 536; ma0 ni0 2.427; a0 ni0 5.191-192 ādayo} pubbakā isayo mantānaṁ kattāro mantānaṁ pavattāro, yesamidaṁ etarahi brāhmaṇā porāṇaṁ mantapadaṁ gītaṁ pavuttaṁ samihitaṁ, tadanugāyanti tadanubhāsanti, bhāsitamanubhāsanti, vācitamanuvācenti, seyyathidaṁ -- aṭṭhako vāmako vāmadevo vessāmitto yamataggi {yamadaggi (ka0)} aṅgīraso bhāradvājo vāseṭṭho kassapo bhagu {ayaṁ pāṭho dī0 ni0 1.285, 526, 536; ma0 ni0 2.427; a0 ni0 5.191-192 ādayo}, rattūparatā viratā vikālabhojanā, te evarūpāni pānāni sādiyiṁsu. samaṇopi gotamo rattūparato virato vikālabhojanā, arahati samaṇopi gotamo evarūpāni pānāni sādiyitu” nti pahūtaṁ pānaṁ paṭiyādāpetvā kājehi gāhāpetvā yena bhagavā tenupasaṅkami; upasaṅkamitvā bhagavatā saddhiṁ sammodi; sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. ekamantaṁ ṭhito kho keṇiyo jaṭilo bhagavantaṁ etadavoca -- “paṭiggaṇhātu me bhavaṁ gotamo pānan”-ti. tena hi, keṇiya, bhikkhūnaṁ dehīti. atha kho keṇiyo jaṭilo bhikkhūnaṁ deti. bhikkhū kukkuccāyantā na paṭiggaṇhanti. paṭiggaṇhatha, bhikkhave, paribhuñjathāti. atha kho keṇiyo jaṭilo buddhappamukhaṁ bhikkhusaṅghaṁ pahūtehi pānehi sahatthā santappetvā sampavāretvā bhagavantaṁ dhotahatthaṁ onītapattapāṇiṁ ekamantaṁ nisīdi. ekamantaṁ nisinnaṁ kho keṇiyaṁ jaṭilaṁ bhagavā dhammiyā kathāya sandassesi samādapesi samuttejesi sampahaṁsesi. atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṁsito bhagavantaṁ etadavoca -- “adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā” ti. mahā kho, keṇiya, bhikkhusaṅgho aḍḍhatelasāni bhikkhusatāni, tvañca brāhmaṇesu abhippasannoti. dutiyampi kho keṇiyo jaṭilo bhagavantaṁ etadavoca -- “kiñcāpi kho, bho gotama, mahā bhikkhusaṅgho aḍḍhatelasāni bhikkhusatāni, ahañca brāhmaṇesu abhippasanno, adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā” ti. mahā kho, keṇiya, bhikkhusaṅgho aḍḍhatelasāni bhikkhusatāni, tvañca brāhmaṇesu abhippasannoti. tatiyampi kho keṇiyo jaṭilo bhagavantaṁ etadavoca -- “kiñcāpi kho, bho gotama, mahā bhikkhusaṅgho aḍḍhatelasāni bhikkhusatāni, ahañca brāhmaṇesu abhippasanno, adhivāsetu bhavaṁ gotamo svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho keṇiyo jaṭilo bhagavato adhivāsanaṁ viditvā uṭṭhāyāsanā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, aṭṭha pānāni -- ambapānaṁ jambupānaṁ cocapānaṁ mocapānaṁ madhūkapānaṁ {madhupānaṁ (sī0 syā0)} muddikapānaṁ sālūkapānaṁ phārusakapānaṁ. anujānāmi, bhikkhave, sabbaṁ phalarasaṁ ṭhapetvā dhaññaphalarasaṁ. anujānāmi, bhikkhave, sabbaṁ pattarasaṁ ṭhapetvā ḍākarasaṁ. anujānāmi, bhikkhave, sabbaṁ puppharasaṁ ṭhapetvā madhūkapuppharasaṁ. anujānāmi, bhikkhave, ucchurasan”-ti.

atha kho keṇiyo jaṭilo tassā rattiyā accayena sake assame paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bho gotama, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena keṇiyassa jaṭilassa assamo tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena. atha kho keṇiyo jaṭilo buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi. ekamantaṁ nisinnaṁ kho keṇiyaṁ jaṭilaṁ bhagavā imāhi gāthāhi anumodi --

“aggihuttamukhā yaññā, sāvittī chandaso mukhaṁ.

rājā mukhaṁ manussānaṁ, nadīnaṁ sāgaro mukhaṁ..

“nakkhattānaṁ mukhaṁ cando, ādicco tapataṁ mukhaṁ.

puññaṁ ākaṅkhamānānaṁ saṅgho, ve yajataṁ mukhan”-ti..

atha kho bhagavā keṇiyaṁ jaṭilaṁ imāhi gāthāhi anumoditvā uṭṭhāyāsanā pakkāmi.

keṇiyajaṭilavatthu niṭṭhitaṁ.

183. rojamallavatthu

301. atha kho bhagavā āpaṇe yathābhirantaṁ viharitvā yena kusinārā tena cārikaṁ pakkāmi mahatā bhikkhusaṅghena saddhiṁ aḍḍhatelasehi bhikkhusatehi. assosuṁ kho kosinārakā mallā -- “bhagavā kira kusināraṁ āgacchati mahatā bhikkhusaṅghena saddhiṁ aḍḍhatelasehi bhikkhusatehī” ti. te saṅgaraṁ {saṅkaraṁ (ka0)} akaṁsu -- “yo bhagavato paccuggamanaṁ na karissati, pañcasatānissa daṇḍo” ti. tena kho pana samayena rojo mallo āyasmato ānandassa sahāyo hoti. atha kho bhagavā anupubbena cārikaṁ caramāno yena kusinārā tadavasari. atha kho kosinārakā mallā bhagavato paccuggamanaṁ akaṁsu. atha kho rojo mallo bhagavato paccuggamanaṁ karitvā yenāyasmā ānando tenupasaṅkami, upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi. ekamantaṁ ṭhitaṁ kho rojaṁ mallaṁ āyasmā ānando etadavoca -- “uḷāraṁ kho te idaṁ, āvuso roja, yaṁ tvaṁ bhagavato paccuggamanaṁ akāsī” ti. “nāhaṁ, bhante ānanda, bahukato buddhe vā dhamme vā saṅghe vā; api ca ñātīhi saṅgaro kato -- `yo bhagavato paccuggamanaṁ na karissati, pañcasatānissa daṇḍo” 'ti; so kho ahaṁ, bhante ānanda, ñātīnaṁ daṇḍabhayā evāhaṁ bhagavato paccuggamanaṁ akāsinti. atha kho āyasmā ānando anattamano ahosi' kathañhi nāma rojo mallo evaṁ vakkhatī'ti? atha kho āyasmā ānando yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando bhagavantaṁ etadavoca -- “ayaṁ, bhante, rojo mallo abhiññāto ñātamanusso. mahatthiko kho pana evarūpānaṁ ñātamanussānaṁ imasmiṁ dhammavinaye pasādo. sādhu, bhante, bhagavā tathā karotu, yathā rojo mallo imasmiṁ dhammavinaye pasīdeyyā” ti. “na kho taṁ, ānanda, dukkaraṁ tathāgatena, yathā rojo mallo imasmiṁ dhammavinaye pasīdeyyā” ti.

atha kho bhagavā rojaṁ mallaṁ mettena cittena pharitvā uṭṭhāyāsanā vihāraṁ pāvisi. atha kho rojo mallo bhagavato mettena cittena phuṭṭho, seyyathāpi nāma gāviṁ taruṇavaccho, evameva, vihārena vihāraṁ pariveṇena pariveṇaṁ upasaṅkamitvā bhikkhū pucchati -- “kahaṁ nu kho, bhante, etarahi so bhagavā viharati arahaṁ sammāsambuddho, dassanakāmā hi mayaṁ taṁ bhagavantaṁ arahantaṁ sammāsambuddhan”-ti. “esāvuso roja, vihāro saṁvutadvāro, tena appasaddo upasaṅkamitvā ataramāno āḷindaṁ pavisitvā ukkāsitvā aggaḷaṁ ākoṭehi, vivarissati te bhagavā dvāran”-ti. atha kho rojo mallo yena so vihāro saṁvutadvāro, tena appasaddo upasaṅkamitvā ataramāno āḷindaṁ pavisitvā ukkāsitvā aggaḷaṁ ākoṭesi. vivari bhagavā dvāraṁ. atha kho rojo mallo vihāraṁ pavisitvā bhagavantaṁ abhivādetvā ekamantaṁ nisīdi. ekamantaṁ nisinnassa kho rojassa mallassa bhagavā anupubbiṁ kathaṁ kathesi, seyyathidaṁ -- dānakathaṁ ...pe0 ... aparappaccayo satthusāsane bhagavantaṁ etadavoca -- “sādhu, bhante, ayyā mamaññeva paṭiggaṇheyyuṁ cīvarapiṇḍapātasenāsanagilānappaccayabhesajjaparikkhāraṁ, no aññesan”-ti. “yesaṁ kho, roja, sekkhena ñāṇena sekkhena dassanena dhammo diṭṭho seyyathāpi tayā, tesampi evaṁ hoti -- `aho nūna ayyā amhākaññeva paṭiggaṇheyyuṁ cīvarapiṇḍapātasenāsanagilānappaccayabhesajjaparikkhāraṁ, no aññesa'nti. tena hi, roja, tava ceva paṭiggahissanti aññesañcā” ti.

302. tena kho pana samayena kusinārāyaṁ paṇītānaṁ bhattānaṁ bhattapaṭipāṭi aṭṭhitā hoti. atha kho rojassa mallassa paṭipāṭiṁ alabhantassa etadahosi -- “yaṁnūnāhaṁ bhattaggaṁ olokeyyaṁ, yaṁ bhattagge nāssa, taṁ paṭiyādeyyan”-ti. atha kho rojo mallo bhattaggaṁ olokento dve nāddasa -- ḍākañca piṭṭhakhādanīyañca. atha kho rojo mallo yenāyasmā ānando tenupasaṅkami; upasaṅkamitvā āyasmantaṁ ānandaṁ etadavoca -- “idha me, bhante ānanda, paṭipāṭiṁ alabhantassa etadahosi -- `yaṁnūnāhaṁ bhattaggaṁ olokeyyaṁ, yaṁ bhattagge nāssa, taṁ paṭiyādeyya'nti. so kho ahaṁ, bhante ānanda, bhattaggaṁ olokento dve nāddasaṁ -- ḍākañca piṭṭhakhādanīyañca. sacāhaṁ, bhante ānanda, paṭiyādeyyaṁ ḍākañca piṭṭhakhādanīyañca, paṭiggaṇheyya me bhagavā” ti? “tena hi, roja, bhagavantaṁ paṭipucchissāmī” ti. atha kho āyasmā ānando bhagavato etamatthaṁ ārocesi. “tena hānanda, paṭiyādetū” ti. “tena hi, roja, paṭiyādehī” ti. atha kho rojo mallo tassā rattiyā accayena pahūtaṁ ḍākañca piṭṭhakhādanīyañca paṭiyādāpetvā bhagavato upanāmesi “paṭiggaṇhātu me, bhante, bhagavā ḍākañca piṭṭhakhādanīyañcā” ti. “tena hi, roja, bhikkhūnaṁ dehī” ti. atha kho rojo mallo bhikkhūnaṁ deti. bhikkhū kukkuccāyantā na paṭiggaṇhanti. “paṭiggaṇhatha, bhikkhave, paribhuñjathā” ti. atha kho rojo mallo buddhappamukhaṁ bhikkhusaṅghaṁ pahūtehi ḍākehi ca piṭṭhakhādanīyehi ca sahatthā santappetvā sampavāretvā bhagavantaṁ dhotahatthaṁ onītapattapāṇiṁ ekamantaṁ nisīdi. ekamantaṁ nisinnaṁ kho rojaṁ mallaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, sabbañca ḍākaṁ sabbañca piṭṭhakhādanīyan”-ti.

rojamallavatthu niṭṭhitaṁ.

184. vuḍḍhapabbajitavatthu

303. atha kho bhagavā kusinārāyaṁ yathābhirantaṁ viharitvā yena ātumā tena cārikaṁ pakkāmi mahatā bhikkhusaṅghena saddhiṁ aḍḍhatelasehi bhikkhusatehi. tena kho pana samayena aññataro vuḍḍhapabbajito ātumāyaṁ paṭivasati nahāpitapubbo. tassa dve dārakā honti, mañjukā paṭibhāneyyakā, dakkhā pariyodātasippā sake ācariyake nahāpitakamme. assosi kho so vuḍḍhapabbajito -- “bhagavā kira ātumaṁ āgacchati mahatā bhikkhusaṅghena saddhiṁ aḍḍhatelasehi bhikkhusatehī” ti. atha kho so vuḍḍhapabbajito te dārake etadavoca -- “bhagavā kira, tātā, ātumaṁ āgacchati mahatā bhikkhusaṅghena saddhiṁ aḍḍhatelasehi bhikkhusatehi. gacchatha tumhe, tātā, khurabhaṇḍaṁ ādāya nāḷiyāvāpakena anugharakaṁ anugharakaṁ āhiṇḍatha, loṇampi, telampi, taṇḍulampi, khādanīyampi saṁharatha, bhagavato āgatassa yāgupānaṁ karissāmā” ti. “evaṁ, tātā” ti kho te dārakā tassa vuḍḍhapabbajitassa paṭissuṇitvā khurabhaṇḍaṁ ādāya nāḷiyāvāpakena anugharakaṁ anugharakaṁ āhiṇḍanti, loṇampi, telampi, taṇḍulampi, khādanīyampi saṁharantā. manussā te dārake mañjuke paṭibhāneyyake passitvā yepi na kārāpetukāmā tepi kārāpenti, kārāpetvāpi bahuṁ denti. atha kho te dārakā bahuṁ loṇampi, telampi, taṇḍulampi, khādanīyampi saṁhariṁsu.

atha kho bhagavā anupubbena cārikaṁ caramāno yena ātumā tadavasari. tatra sudaṁ bhagavā ātumāyaṁ viharati bhusāgāre. atha kho so vuḍḍhapabbajito tassā rattiyā accayena pahūtaṁ yāguṁ paṭiyādāpetvā bhagavato upanāmesi -- “paṭiggaṇhātu me, bhante, bhagavā yāgu” nti. jānantāpi tathāgatā pucchanti ...pe0 ... sāvakānaṁ vā sikkhāpadaṁ paññapessāmāti. atha kho bhagavā taṁ vuḍḍhapabbajitaṁ etadavoca -- “kutāyaṁ, bhikkhu yāgū” ti? atha kho so vuḍḍhapabbajito bhagavato etamatthaṁ ārocesi. vigarahi buddho bhagavā, “ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma tvaṁ, moghapurisa, pabbajito akappiye samādapessasi {samādapesi (ka0)}. netaṁ, moghapurisa, appasannānaṁ vā pasādāya ...pe0 ... vigarahitvā dhammiṁ kathaṁ katvā bhikkhū āmantesi `na, bhikkhave, pabbajitena akappiye samādapetabbaṁ, yo samādapeyya, āpatti dukkaṭassa. na ca, bhikkhave, nahāpitapubbena khurabhaṇḍaṁ pariharitabbaṁ. yo parihareyya, āpatti dukkaṭassā” 'ti.

atha kho bhagavā ātumāyaṁ yathābhirantaṁ viharitvā yena sāvatthi tena cārikaṁ pakkāmi. anupubbena cārikaṁ caramāno yena sāvatthi tadavasari. tatra sudaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sāvatthiyaṁ bahuṁ phalakhādanīyaṁ uppannaṁ hoti. atha kho bhikkhūnaṁ etadahosi -- “kiṁ nu kho bhagavatā phalakhādanīyaṁ anuññātaṁ, kiṁ ananuññātan”-ti? bhagavato etamatthaṁ ārocesuṁ. “anujānāmi, bhikkhave, sabbaṁ phalakhādanīyan”-ti.

304. tena kho pana samayena saṅghikāni bījāni puggalikāya bhūmiyā ropiyanti, puggalikāni bījāni saṅghikāya bhūmiyā ropiyanti. bhagavato etamatthaṁ ārocesuṁ. saṅghikāni, bhikkhave, bījāni puggalikāya bhūmiyā ropitāni bhāgaṁ datvā paribhuñjitabbāni. puggalikāni bījāni saṅghikāya bhūmiyā ropitāni bhāgaṁ datvā paribhuñjitabbānīti.

vuḍḍhapabbajitavatthu niṭṭhitaṁ.

185. catumahāpadesakathā

305. tena kho pana samayena bhikkhūnaṁ kismiñci kismiñci ṭhāne kukkuccaṁ uppajjati -- “kiṁ nu kho bhagavatā anuññātaṁ, kiṁ ananuññātan”-ti? bhagavato etamatthaṁ ārocesuṁ. “yaṁ, bhikkhave, mayā `idaṁ na kappatī'ti appaṭikkhittaṁ tañce akappiyaṁ anulometi, kappiyaṁ paṭibāhati, taṁ vo na kappati. yaṁ, bhikkhave, mayā `idaṁ na kappatī'ti appaṭikkhittaṁ tañce kappiyaṁ anulometi, akappiyaṁ paṭibāhati, taṁ vo kappati. yaṁ, bhikkhave, mayā `idaṁ kappatī'ti ananuññātaṁ tañce akappiyaṁ anulometi, kappiyaṁ paṭibāhati, taṁ vo na kappati. yaṁ, bhikkhave, mayā `idaṁ kappatī'ti ananuññātaṁ, tañce kappiyaṁ anulometi, akappiyaṁ paṭibāhati, taṁ vo kappatī” ti.

atha kho bhikkhūnaṁ etadahosi -- “kappati nu kho yāvakālikena yāmakālikaṁ, na nu kho kappati? kappati nu kho yāvakālikena sattāhakālikaṁ, na nu kho kappati? kappati nu kho yāvakālikena yāvajīvikaṁ, na nu kho kappati? kappati nu kho yāmakālikena sattāhakālikaṁ, na nu kho kappati? kappati nu kho yāmakālikena yāvajīvikaṁ, na nu kho kappati? kappati nu kho sattāhakālikena yāvajīvikaṁ, na nu kho kappatī” ti? bhagavato etamatthaṁ ārocesuṁ. “yāvakālikena, bhikkhave, yāmakālikaṁ, tadahu paṭiggahitaṁ kāle kappati, vikāle na kappati. yāvakālikena, bhikkhave, sattāhakālikaṁ, tadahu paṭiggahitaṁ kāle kappati, vikāle na kappati. yāvakālikena, bhikkhave, yāvajīvikaṁ, tadahu paṭiggahitaṁ kāle kappati, vikāle na kappati. yāmakālikena, bhikkhave, sattāhakālikaṁ, tadahu paṭiggahitaṁ yāme kappati, yāmātikkante na kappati. yāmakālikena, bhikkhave, yāvajīvikaṁ, tadahu paṭiggahitaṁ yāme kappati, yāmātikkante na kappati. sattāhakālikena, bhikkhave, yāvajīvikaṁ paṭiggahitaṁ, sattāhaṁ kappati, sattāhātikkante na kappatī” ti.

catumahāpadesakathā niṭṭhitā.

bhesajjakkhandhako chaṭṭho.

186. tassuddānaṁ

sāradike vikālepi, vasaṁ mūle piṭṭhehi ca.

kasāvehi paṇṇaṁ phalaṁ, jatu loṇaṁ chakaṇañca..

cuṇṇaṁ cālini maṁsañca, añjanaṁ upapisanī {upapiṁ sanī (sī0), upapiṁ sanaṁ (syā0)}.

añjanī uccāpārutā, salākā salākaṭhāniṁ {salākodhanī (sī0 syā0)}..

thavikaṁsabaddhakaṁ suttaṁ, muddhanitelanatthu ca.

natthukaraṇī dhūmañca, nettañcāpidhanatthavi..

telapākesu majjañca, atikkhittaṁ abbhañjanaṁ.

tumbaṁ sedaṁ sambhārañca, mahā bhaṅgodakaṁ tathā..

dakakoṭṭhaṁ lohitañca, visāṇaṁ pādabbhañjanaṁ.

pajjaṁ satthaṁ kasāvañca, tilakakkaṁ kabaḷikaṁ..

coḷaṁ sāsapakuṭṭañca, dhūma sakkharikāya ca.

vaṇatelaṁ vikāsikaṁ, vikaṭañca paṭiggahaṁ..

gūthaṁ karonto loḷiñca, khāraṁ muttaharītakaṁ.

gandhā virecanañceva, acchākaṭaṁ kaṭākaṭaṁ..

paṭicchādani pabbhārā, ārāma sattāhena ca.

guḷaṁ muggaṁ sovīrañca, sāmaṁpākā punāpace..

punānuññāsi dubbhikkhe, phalañca tilakhādanī.

purebhattaṁ kāyaḍāho, nibbattañca bhagandalaṁ..

vatthikammañca suppiñca, manussamaṁsameva ca.

hatthiassā sunakho ca, ahi sīhañca dīpikaṁ {hatthiassasunakhāhi, sīhabyagghañca dīpikaṁ (sī0)}..

acchataracchamaṁsañca, paṭipāṭi ca yāgu ca.

taruṇaṁ aññatra guḷaṁ, sunidhāvasathāgāraṁ..

gaṅgā koṭisaccakathā, ambapālī ca licchavī.

uddissa kataṁ subhikkhaṁ, punadeva paṭikkhipi..

megho yaso meṇḍako, ca gorasaṁ pātheyyakena ca.

keṇi ambo jambu coca, mocamadhumuddikasālukaṁ..

phārusakā ḍākapiṭṭhaṁ, ātumāyaṁ nahāpito.

sāvatthiyaṁ phalaṁ bījaṁ, kismiṁ ṭhāne ca kāliketi..

imamhi khandhake vatthū ekasataṁ chavatthu.

bhesajjakkhandhako niṭṭhito.

7. kathinakkhandhako

187. kathinānujānanā

306. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena tiṁsamattā pāveyyakā {pāṭheyyakā (sī0 syā0)} bhikkhū, sabbe āraññikā sabbe piṇḍapātikā sabbe paṁsukūlikā sabbe tecīvarikā sāvatthiṁ āgacchantā bhagavantaṁ dassanāya upakaṭṭhāya vassūpanāyikāya nāsakkhiṁsu sāvatthiyaṁ vassūpanāyikaṁ sambhāvetuṁ; antarāmagge sākete vassaṁ upagacchiṁsu. te ukkaṇṭhitarūpā vassaṁ vasiṁsu -- āsanneva no bhagavā viharati ito chasu yojanesu, na ca mayaṁ labhāma bhagavantaṁ dassanāyāti. atha kho te bhikkhū vassaṁvuṭṭhā, temāsaccayena katāya pavāraṇāya, deve vassante, udakasaṅgahe udakacikkhalle okapuṇṇehi cīvarehi kilantarūpā yena sāvatthi jetavanaṁ anāthapiṇḍikassa ārāmo, yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ. atha kho bhagavā te bhikkhū etadavoca -- “kacci, bhikkhave, khamanīyaṁ, kacci yāpanīyaṁ, kacci samaggā sammodamānā avivadamānā phāsukaṁ vassaṁ vasittha, na ca piṇḍakena kilamitthā” ti? “khamanīyaṁ, bhagavā; yāpanīyaṁ, bhagavā; samaggā ca mayaṁ, bhante, sammodamānā avivadamānā vassaṁ vasimhā, na ca piṇḍakena kilamimhā. idha mayaṁ, bhante, tiṁsamattā pāveyyakā bhikkhū sāvatthiṁ āgacchantā bhagavantaṁ dassanāya upakaṭṭhāya vassūpanāyikāya nāsakkhimhā sāvatthiyaṁ vassūpanāyikaṁ sambhāvetuṁ, antarāmagge sākete vassaṁ upagacchimhā. te mayaṁ, bhante, ukkaṇṭhitarūpā vassaṁ vasimhā -- `āsanneva no bhagavā viharati ito chasu yojanesu, na ca mayaṁ labhāma bhagavantaṁ dassanāyā'ti. atha kho mayaṁ, bhante, vassaṁvuṭṭhā, temāsaccayena katāya pavāraṇāya, deve vassante, udakasaṅgahe udakacikkhalle okapuṇṇehi cīvarehi kilantarūpā addhānaṁ āgatāti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, vassaṁvuṭṭhānaṁ bhikkhūnaṁ kathinaṁ {kaṭhinaṁ (sī0 syā0)} attharituṁ. atthatakathinānaṁ vo, bhikkhave, pañca kappissanti -- anāmantacāro, asamādānacāro, gaṇabhojanaṁ, yāvadatthacīvaraṁ, yo ca tattha cīvaruppādo so nesaṁ bhavissatīti. atthatakathinānaṁ vo, bhikkhave, imāni pañca kappissanti. evañca pana, bhikkhave, kathinaṁ attharitabbaṁ. byattena bhikkhunā paṭibalena saṅgho ñāpetabbo --

307. “suṇātu me, bhante, saṅgho. idaṁ saṅghassa kathinadussaṁ uppannaṁ. yadi saṅghassa pattakallaṁ, saṅgho imaṁ kathinadussaṁ itthannāmassa bhikkhuno dadeyya kathinaṁ attharituṁ. esā ñatti.

“suṇātu me, bhante, saṅgho. idaṁ saṅghassa kathinadussaṁ uppannaṁ. saṅgho imaṁ kathinadussaṁ itthannāmassa bhikkhuno deti kathinaṁ attharituṁ. yassāyasmato khamati imassa kathinadussassa itthannāmassa bhikkhuno dānaṁ kathinaṁ attharituṁ, so tuṇhassa; yassa nakkhamati, so bhāseyya.

“dinnaṁ idaṁ saṅghena kathinadussaṁ itthannāmassa bhikkhuno kathinaṁ attharituṁ. khamati saṅghassa, tasmā tuṇhī, evametaṁ dhārayāmī” ti.

308. “evaṁ kho, bhikkhave, atthataṁ hoti kathinaṁ, evaṁ anatthataṁ. kathañca pana, bhikkhave, anatthataṁ hoti kathinaṁ? na ullikhitamattena atthataṁ hoti kathinaṁ, na dhovanamattena atthataṁ hoti kathinaṁ, na cīvaravicāraṇamattena {na gaṇṭusakaraṇamattena (ka0)} atthataṁ hoti kathinaṁ, na chedanamattena atthataṁ hoti kathinaṁ, na bandhanamattena atthataṁ hoti kathinaṁ, na ovaṭṭiyakaraṇamattena {na ovaṭṭeyyakaraṇamattena (sī0 syā0), na ovadeyyakaraṇamattena (ka0)} atthataṁ hoti kathinaṁ, na kaṇḍusakaraṇamattena atthataṁ hoti kathinaṁ, na daḷhīkammakaraṇamattena atthataṁ hoti kathinaṁ, na anuvātakaraṇamattena atthataṁ hoti kathinaṁ, na paribhaṇḍakaraṇamattena atthataṁ hoti kathinaṁ, na ovaddheyyakaraṇamattena atthataṁ hoti kathinaṁ, na kambalamaddanamattena atthataṁ hoti kathinaṁ, na nimittakatena atthataṁ hoti kathinaṁ, na parikathākatena atthataṁ hoti kathinaṁ, na kukkukatena atthataṁ hoti kathinaṁ, na sannidhikatena atthataṁ hoti kathinaṁ, na nissaggiyena atthataṁ hoti kathinaṁ, na akappakatena atthataṁ hoti kathinaṁ, na aññatra saṅghāṭiyā atthataṁ hoti kathinaṁ, na aññatra uttarāsaṅgena atthataṁ hoti kathinaṁ, na aññatra antaravāsakena atthataṁ hoti kathinaṁ, na aññatra pañcakena vā atirekapañcakena vā tadaheva sañchinnena samaṇḍalīkatena atthataṁ hoti kathinaṁ, na aññatra puggalassa atthārā atthataṁ hoti kathinaṁ; sammā ceva atthataṁ hoti kathinaṁ, tañce nissīmaṭṭho anumodati, evampi anatthataṁ hoti kathinaṁ. evaṁ kho, bhikkhave, anatthataṁ hoti kathinaṁ.

309. “kathañca, bhikkhave, atthataṁ hoti kathinaṁ? ahatena atthataṁ hoti kathinaṁ, ahatakappena atthataṁ hoti kathinaṁ, pilotikāya atthataṁ hoti kathinaṁ, paṁsukūlena atthataṁ hoti kathinaṁ, pāpaṇikena atthataṁ hoti kathinaṁ, animittakatena atthataṁ hoti kathinaṁ, aparikathākatena atthataṁ hoti kathinaṁ, akukkukatena atthataṁ hoti kathinaṁ, asannidhikatena atthataṁ hoti kathinaṁ, anissaggiyena atthataṁ hoti kathinaṁ, kappakatena atthataṁ hoti kathinaṁ, saṅghāṭiyā atthataṁ hoti kathinaṁ, uttarāsaṅgena atthataṁ hoti kathinaṁ, antaravāsakena atthataṁ hoti kathinaṁ, pañcakena vā atirekapañcakena vā tadaheva sañchinnena samaṇḍalīkatena atthataṁ hoti kathinaṁ, puggalassa atthārā atthataṁ hoti kathinaṁ; sammā ce atthataṁ hoti kathinaṁ, tañce sīmaṭṭho anumodati, evampi atthataṁ hoti kathinaṁ. evaṁ kho, bhikkhave, atthataṁ hoti kathinaṁ.

310. “kathañca, bhikkhave, ubbhataṁ hoti kathinaṁ? aṭṭhimā, bhikkhave, mātikā kathinassa ubbhārāya -- pakkamanantikā, niṭṭhānantikā, sanniṭṭhānantikā, nāsanantikā, savanantikā, āsāvacchedikā, sīmātikkantikā, sahubbhārā” ti {saubbhārāti (ka0)}.

kathinānujānanā niṭṭhitā.

188. ādāyasattakaṁ

311. bhikkhu atthatakathino katacīvaraṁ ādāya pakkamati -- “na paccessan”-ti. tassa bhikkhuno pakkamanantiko kathinuddhāro.

bhikkhu atthatakathino cīvaraṁ ādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino cīvaraṁ ādāya pakkamati. tassa bahisīmagatassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino cīvaraṁ ādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino cīvaraṁ ādāya pakkamati -- “paccessan”-ti. so bahisīmagato taṁ cīvaraṁ kāreti. so katacīvaro suṇāti “ubbhataṁ kira tasmiṁ āvāse kathinan”-ti. tassa bhikkhuno savanantiko kathinuddhāro.

bhikkhu atthatakathino cīvaraṁ ādāya pakkamati -- “paccessan”-ti. so bahisīmagato taṁ cīvaraṁ kāreti. so katacīvaro -- “paccessaṁ paccessan”-ti -- bahiddhā kathinuddhāraṁ vītināmeti. tassa bhikkhuno sīmātikkantiko kathinuddhāro.

bhikkhu atthatakathino cīvaraṁ ādāya pakkamati -- “paccessan”-ti. so bahisīmagato taṁ cīvaraṁ kāreti. so katacīvaro -- “paccessaṁ paccessan”-ti -- sambhuṇāti kathinuddhāraṁ. tassa bhikkhuno saha bhikkhūhi kathinuddhāro.

ādāyasattakaṁ niṭṭhitaṁ { ...dutiyaṁ niṭṭhitaṁ (ka0)}.

189. samādāyasattakaṁ

312. bhikkhu atthatakathino katacīvaraṁ samādāya pakkamati “na paccessan”-ti. tassa bhikkhuno pakkamanantiko kathinuddhāro.

bhikkhu atthatakathino cīvaraṁ samādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino cīvaraṁ samādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino cīvaraṁ samādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino cīvaraṁ samādāya pakkamati -- “paccessan”-ti. so bahisīmagato taṁ cīvaraṁ kāreti. so katacīvaro suṇāti -- “ubbhataṁ kira tasmiṁ āvāse kathinan”-ti. tassa bhikkhuno savanantiko kathinuddhāro.

bhikkhu atthatakathino cīvaraṁ samādāya pakkamati -- “paccessan”-ti. so bahisīmagato taṁ cīvaraṁ kāreti. so katacīvaro -- “paccessaṁ paccessan”-ti -- bahiddhā kathinuddhāraṁ vītināmeti. tassa bhikkhuno sīmātikkantiko kathinuddhāro.

bhikkhu atthatakathino cīvaraṁ samādāya pakkamati -- “paccessan”-ti. so bahisīmagato taṁ cīvaraṁ kāreti. so katacīvaro -- “paccessaṁ paccessan”-ti -- sambhuṇāti kathinuddhāraṁ. tassa bhikkhuno saha bhikkhūhi kathinuddhāro.

samādāyasattakaṁ niṭṭhitaṁ.

190. ādāyachakkaṁ

313. bhikkhu atthatakathino vippakatacīvaraṁ ādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino vippakatacīvaraṁ ādāya pakkamati. tassa bahisīmagatassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino vippakatacīvaraṁ ādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ na paccessan”-ti. so taṁ cīvaraṁ kāreti. tassaṁ taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino vippakatacīvaraṁ ādāya pakkamati “paccessan”-ti. so bahisīmagato taṁ cīvaraṁ kāreti. so katacīvaro suṇāti -- “ubbhataṁ kira tasmiṁ āvāse kathinan”-ti. tassa bhikkhuno savanantiko kathinuddhāro.

bhikkhu atthatakathino vippakatacīvaraṁ ādāya pakkamati “paccessan”-ti. so bahisīmagato taṁ cīvaraṁ kāreti. so katacīvaro “paccessaṁ paccessan”-ti bahiddhā kathinuddhāraṁ vītināmeti. tassa bhikkhuno sīmātikkantiko kathinuddhāro.

bhikkhu atthatakathino vippakatacīvaraṁ ādāya pakkamati “paccessan”-ti. so bahisīmagato taṁ cīvaraṁ kāreti. so katacīvaro “paccessaṁ paccessan”-ti sambhuṇāti kathinuddhāraṁ. tassa bhikkhuno saha bhikkhūhi kathinuddhāro.

ādāyachakkaṁ niṭṭhitaṁ.

191. samādāyachakkaṁ

314. bhikkhu atthatakathino vippakatacīvaraṁ samādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino vippakatacīvaraṁ samādāya pakkamati. tassa bahisīmagatassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino vippakatacīvaraṁ samādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino vippakatacīvaraṁ samādāya pakkamati “paccessan”-ti. so bahisīmagato taṁ cīvaraṁ kāreti. so katacīvaro suṇāti -- “ubbhataṁ kira tasmiṁ āvāse kathinan”-ti. tassa bhikkhuno savanantiko kathinuddhāro.

bhikkhu atthatakathino vippakatacīvaraṁ samādāya pakkamati “paccessan”-ti. so bahisīmagato taṁ cīvaraṁ kāreti. so katacīvaro “paccessaṁ paccessan”-ti bahiddhā kathinuddhāraṁ vītināmeti. tassa bhikkhuno sīmātikkantiko kathinuddhāro.

bhikkhu atthatakathino vippakatacīvaraṁ samādāya pakkamati “paccessan”-ti. so bahisīmagato taṁ cīvaraṁ kāreti. so katacīvaro “paccessaṁ paccessan”-ti sambhuṇāti kathinuddhāraṁ. tassa bhikkhuno saha bhikkhūhi kathinuddhāro.

samādāyachakkaṁ niṭṭhitaṁ.

192. ādāyapannarasakaṁ

315. bhikkhu atthatakathino cīvaraṁ ādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino cīvaraṁ ādāya pakkamati. tassa bahisīmagatassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino cīvaraṁ ādāya pakkamati. tassa bahisīmagatassa evaṁ hoti --

“idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

tikaṁ.

bhikkhu atthatakathino cīvaraṁ ādāya pakkamati “na paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino cīvaraṁ ādāya pakkamati “na paccessan”-ti. tassa bahisīmagatassa evaṁ hoti -- “nevimaṁ cīvaraṁ kāressan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino cīvaraṁ ādāya pakkamati “na paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

tikaṁ.

bhikkhu atthatakathino cīvaraṁ ādāya pakkamati anadhiṭṭhitena; nevassa hoti “paccessan”-ti, na panassa hoti “na paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino cīvaraṁ ādāya pakkamati anadhiṭṭhitena; nevassa hoti “paccessan”-ti, na panassa hoti “na paccessan”-ti. tassa bahisīmagatassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino cīvaraṁ ādāya pakkamati anadhiṭṭhitena; nevassa hoti “paccessan”-ti, na panassa hoti “na paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

tikaṁ.

bhikkhu atthatakathino cīvaraṁ ādāya pakkamati “paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino cīvaraṁ ādāya pakkamati “paccessan”-ti. tassa bahisīmagatassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino cīvaraṁ ādāya pakkamati “paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino cīvaraṁ ādāya pakkamati “paccessan”-ti. so bahisīmagato taṁ cīvaraṁ kāreti. so katacīvaro suṇāti -- “ubbhataṁ kira tasmiṁ āvāse kathinan”-ti. tassa bhikkhuno savanantiko kathinuddhāro.

bhikkhu atthatakathino cīvaraṁ ādāya pakkamati “paccessan”-ti. so bahisīmagato taṁ cīvaraṁ kāreti. so katacīvaro “paccessaṁ paccessan”-ti -- bahiddhā kathinuddhāraṁ vītināmeti. tassa bhikkhuno sīmātikkantiko kathinuddhāro.

bhikkhu atthatakathino cīvaraṁ ādāya pakkamati “paccessan”-ti. so bahisīmagato taṁ cīvaraṁ kāreti. so katacīvaro -- “paccessaṁ paccessan”-ti sambhuṇāti kathinuddhāraṁ. tassa bhikkhuno saha bhikkhūhi kathinuddhāro.

chakkaṁ.

ādāyapannarasakaṁ niṭṭhitaṁ.

193. samādāyapannarasakādi

316. bhikkhu atthatakathino cīvaraṁ samādāya pakkamati ...pe0 ....

(ādāyavārasadisaṁ evaṁ vitthāretabbaṁ.)

bhikkhu atthatakathino vippakatacīvaraṁ ādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro ...pe0 ....

(samādāyavārasadisaṁ evaṁ vitthāretabbaṁ.)

samādāyapannarasakādi niṭṭhitā.

194. vippakatasamādāyapannarasakaṁ

317. bhikkhu atthatakathino vippakatacīvaraṁ samādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino vippakatacīvaraṁ samādāya pakkamati. tassa bahisīmagatassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino vippakatacīvaraṁ samādāya pakkamati. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

tikaṁ.

bhikkhu atthatakathino vippakatacīvaraṁ samādāya pakkamati “na paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino vippakatacīvaraṁ samādāya pakkamati “na paccessan”-ti. tassa bahisīmagatassa evaṁ hoti -- “nevimaṁ cīvaraṁ kāressan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino vippakatacīvaraṁ samādāya pakkamati “na paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

tikaṁ.

bhikkhu atthatakathino vippakatacīvaraṁ samādāya pakkamati anadhiṭṭhitena; nevassa hoti -- “paccessan”-ti, na panassa hoti -- “na paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino vippakatacīvaraṁ samādāya pakkamati anadhiṭṭhitena; nevassa hoti -- “paccessan”-ti, na panassa hoti -- “na paccessan”-ti. tassa bahisīmagatassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino vippakatacīvaraṁ samādāya pakkamati anadhiṭṭhitena; nevassa hoti -- “paccessan”-ti, na panassa hoti -- “na paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

tikaṁ.

bhikkhu atthatakathino vippakatacīvaraṁ samādāya pakkamati “paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino vippakatacīvaraṁ samādāya pakkamati “paccessan”-ti. tassa bahisīmagatassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino vippakatacīvaraṁ samādāya pakkamati “paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino vippakatacīvaraṁ samādāya pakkamati “paccessan”-ti. so bahisīmagato taṁ cīvaraṁ kāreti. so katacīvaro suṇāti -- “ubbhataṁ kira tasmiṁ āvāse kathinan”-ti. tassa bhikkhuno savanantiko kathinuddhāro.

bhikkhu atthatakathino vippakatacīvaraṁ samādāya pakkamati “paccessan”-ti. so bahisīmagato taṁ cīvaraṁ kāreti. so katacīvaro -- “paccessaṁ paccessan”-ti bahiddhā kathinuddhāraṁ vītināmeti. tassa bhikkhuno sīmātikkantiko kathinuddhāro.

bhikkhu atthatakathino vippakatacīvaraṁ samādāya pakkamati “paccessan”-ti. so bahisīmagato taṁ cīvaraṁ kāreti. so katacīvaro “paccessaṁ paccessan”-ti sambhuṇāti kathinuddhāraṁ. tassa bhikkhuno saha bhikkhūhi kathinuddhāro.

chakkaṁ.

vippakatasamādāyapannarasakaṁ niṭṭhitaṁ.

ādāyabhāṇavāro.

195. anāsādoḷasakaṁ

318. bhikkhu atthatakathino cīvarāsāya pakkamati. so bahisīmagato taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino cīvarāsāya pakkamati. so bahisīmagato taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino cīvarāsāya pakkamati. so bahisīmagato taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino cīvarāsāya pakkamati. tassa bahisīmagatassa evaṁ hoti -- “idhevimaṁ cīvarāsaṁ payirupāsissaṁ, na paccessan”-ti. so taṁ cīvarāsaṁ payirupāsati. tassa sā cīvarāsā upacchijjati. tassa bhikkhuno āsāvacchediko kathinuddhāro.

bhikkhu atthatakathino cīvarāsāya pakkamati “na paccessan”-ti. so bahisīmagato taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “idhevimaṁ cīvaraṁ kāressan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino cīvarāsāya pakkamati “na paccessan”-ti. so bahisīmagato taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “nevimaṁ cīvaraṁ kāressan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino cīvarāsāya pakkamati “na paccessan”-ti. so bahisīmagato taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “idhevimaṁ cīvaraṁ kāressan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino cīvarāsāya pakkamati “na paccessan”-ti. tassa bahisīmagatassa evaṁ hoti -- “idhevimaṁ cīvarāsaṁ payirupāsissan”-ti. so taṁ cīvarāsaṁ payirupāsati. tassa sā cīvarāsā upacchijjati. tassa bhikkhuno āsāvacchediko kathinuddhāro.

bhikkhu atthatakathino cīvarāsāya pakkamati anadhiṭṭhitena; nevassa hoti -- “paccessanti, na panassa hoti -- “na paccessan”-ti. so bahisīmagato taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino cīvarāsāya pakkamati anadhiṭṭhitena; nevassa hoti -- “paccessan”-ti, na panassa hoti -- “na paccessan”-ti. so bahisīmagato taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino cīvarāsāya pakkamati anadhiṭṭhitena; nevassa hoti -- “paccessan”-ti, na panassa hoti -- “na paccessan”-ti. so bahisīmagato taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino cīvarāsāya pakkamati anadhiṭṭhitena; nevassa hoti -- “paccessan”-ti, na panassa hoti -- “na paccessan”-ti. tassa bahisīmagatassa evaṁ hoti -- “idhevimaṁ cīvarāsaṁ payirupāsissaṁ, na paccessan”-ti. so taṁ cīvarāsaṁ payirupāsati. tassa sā cīvarāsā upacchijjati. tassa bhikkhuno āsāvacchediko kathinuddhāro.

anāsādoḷasakaṁ {anāsādvādasakaṁ (sī0)} niṭṭhitaṁ.

196. āsādoḷasakaṁ

319. bhikkhu atthatakathino cīvarāsāya pakkamati “paccessan”-ti. so bahisīmagato taṁ cīvarāsaṁ payirupāsati. āsāya labhati, anāsāya na labhati. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino cīvarāsāya pakkamati “paccessan”-ti. so bahisīmagato taṁ cīvarāsaṁ payirupāsati. āsāya labhati, anāsāya na labhati. tassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino cīvarāsāya pakkamati “paccessan”-ti. so bahisīmagato taṁ cīvarāsaṁ payirupāsati. āsāya labhati, anāsāya na labhati. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino cīvarāsāya pakkamati “paccessan”-ti. tassa bahisīmagatassa evaṁ hoti -- “idhevimaṁ cīvarāsaṁ payirupāsissaṁ, na paccessan”-ti. so taṁ cīvarāsaṁ payirupāsati. tassa sā cīvarāsā upacchijjati. tassa bhikkhuno āsāvacchediko kathinuddhāro.

bhikkhu atthatakathino cīvarāsāya pakkamati “paccessan”-ti. so bahisīmagato suṇāti -- “ubbhataṁ kira tasmiṁ āvāse kathinan”-ti. tassa evaṁ hoti -- “yato tasmiṁ āvāse ubbhataṁ kathinaṁ, idhevimaṁ cīvarāsaṁ payirupāsissan”-ti. so taṁ cīvarāsaṁ payirupāsati. āsāya labhati, anāsāya na labhati. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino cīvarāsāya pakkamati “paccessan”-ti. so bahisīmagato suṇāti -- “ubbhataṁ kira tasmiṁ āvāse kathinan”-ti. tassa evaṁ hoti -- “yato tasmiṁ āvāse ubbhataṁ kathinaṁ, idhevimaṁ cīvarāsaṁ payirupāsissan”-ti. so taṁ cīvarāsaṁ payirupāsati. āsāya labhati, anāsāya na labhati. tassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino cīvarāsāya pakkamati “paccessan”-ti. so bahisīmagato suṇāti -- “ubbhataṁ kira tasmiṁ āvāse kathinan”-ti. tassa evaṁ hoti -- “yato tasmiṁ āvāse ubbhataṁ kathinaṁ, idhevimaṁ cīvarāsaṁ payirupāsissan”-ti. so taṁ cīvarāsaṁ payirupāsati. āsāya labhati, anāsāya na labhati. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino cīvarāsāya pakkamati “paccessan”-ti. so bahisīmagato suṇāti -- “ubbhataṁ kira tasmiṁ āvāse kathinan”-ti. tassa evaṁ hoti -- “yato tasmiṁ āvāse ubbhataṁ kathinaṁ, idhevimaṁ cīvarāsaṁ payirupāsissaṁ, na paccessan”-ti. so taṁ cīvarāsaṁ payirupāsati. tassa sā cīvarāsā upacchijjati. tassa bhikkhuno āsāvacchediko kathinuddhāro.

bhikkhu atthatakathino cīvarāsāya pakkamati “paccessan”-ti. so bahisīmagato taṁ cīvarāsaṁ payirupāsati. āsāya labhati, anāsāya na labhati. so taṁ cīvaraṁ kāreti. so katacīvaro suṇāti -- “ubbhataṁ kira tasmiṁ āvāse kathinan”-ti. tassa bhikkhuno savanantiko kathinuddhāro.

bhikkhu atthatakathino cīvarāsāya pakkamati “paccessan”-ti. tassa bahisīmagatassa evaṁ hoti -- “idhevimaṁ cīvarāsaṁ payirupāsissaṁ, na paccessan”-ti. so taṁ cīvarāsaṁ payirupāsati. tassa sā cīvarāsā upacchijjati. tassa bhikkhuno āsāvacchediko kathinuddhāro.

bhikkhu atthatakathino cīvarāsāya pakkamati “paccessan”-ti. so bahisīmagato taṁ cīvarāsaṁ payirupāsati. āsāya labhati, anāsāya na labhati. so taṁ cīvaraṁ kāreti. so katacīvaro “paccessaṁ paccessan”-ti -- bahiddhā kathinuddhāraṁ vītināmeti. tassa bhikkhuno sīmātikkantiko kathinuddhāro.

bhikkhu atthatakathino cīvarāsāya pakkamati “paccessan”-ti. so bahisīmagato taṁ cīvarāsaṁ payirupāsati. āsāya labhati, anāsāya na labhati. so taṁ cīvaraṁ kāreti. so katacīvaro “paccessaṁ paccessan”-ti -- sambhuṇāti kathinuddhāraṁ. tassa bhikkhuno saha bhikkhūhi kathinuddhāro.

āsādoḷasakaṁ niṭṭhitaṁ.

197. karaṇīyadoḷasakaṁ

320. bhikkhu atthatakathino kenacideva karaṇīyena pakkamati. tassa bahisīmagatassa cīvarāsā uppajjati. so taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino kenacideva karaṇīyena pakkamati. tassa bahisīmagatassa cīvarāsā uppajjati. so taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino kenacideva karaṇīyena pakkamati. tassa bahisīmagatassa cīvarāsā uppajjati. so taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino kenacideva karaṇīyena pakkamati. tassa bahisīmagatassa cīvarāsā uppajjati. tassa evaṁ hoti -- “idhevimaṁ cīvarāsaṁ payirupāsissaṁ, na paccessan”-ti. so taṁ cīvarāsaṁ payirupāsati. tassa sā cīvarāsā upacchijjati. tassa bhikkhuno āsāvacchediko kathinuddhāro.

bhikkhu atthatakathino kenacideva karaṇīyena pakkamati “na paccessan”-ti. tassa bahisīmagatassa cīvarāsā uppajjati. so taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “idhevimaṁ cīvaraṁ kāressan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino kenacideva karaṇīyena pakkamati “na paccessan”-ti. tassa bahisīmagatassa cīvarāsā uppajjati. so taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “nevimaṁ cīvaraṁ kāressan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino kenacideva karaṇīyena pakkamati “na paccessan”-ti. tassa bahisīmagatassa cīvarāsā uppajjati. so taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “idhevimaṁ cīvaraṁ kāressan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino kenacideva karaṇīyena pakkamati “na paccessan”-ti. tassa bahisīmagatassa cīvarāsā uppajjati. tassa evaṁ hoti -- “idhevimaṁ cīvarāsaṁ payirupāsissan”-ti. so taṁ cīvarāsaṁ payirupāsati. tassa sā cīvarāsā upacchijjati. tassa bhikkhuno āsāvacchediko kathinuddhāro.

bhikkhu atthatakathino kenacideva karaṇīyena pakkamati anadhiṭṭhitena; nevassa hoti -- “paccessan”-ti, na panassa hoti -- “na paccessan”-ti. tassa bahisīmagatassa cīvarāsā uppajjati. so taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino kenacideva karaṇīyena pakkamati anadhiṭṭhitena; nevassa hoti -- “paccessan”-ti, na panassa hoti -- “na paccessan”-ti. tassa bahisīmagatassa cīvarāsā uppajjati. so taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino kenacideva karaṇīyena pakkamati anadhiṭṭhitena; nevassa hoti -- “paccessan”-ti, na panassa hoti -- “na paccessan”-ti. tassa bahisīmagatassa cīvarāsā uppajjati. so taṁ cīvarāsaṁ payirupāsati. anāsāya labhati, āsāya na labhati. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino kenacideva karaṇīyena pakkamati anadhiṭṭhitena; nevassa hoti -- “paccessan”-ti, na panassa hoti -- “na paccessan”-ti. tassa bahisīmagatassa cīvarāsā uppajjati. tassa evaṁ hoti -- “idhevimaṁ cīvarāsaṁ payirupāsissaṁ, na paccessan”-ti. so taṁ cīvarāsaṁ payirupāsati. tassa sā cīvarāsā upacchijjati. tassa bhikkhuno āsāvacchediko kathinuddhāro.

karaṇīyadoḷasakaṁ niṭṭhitaṁ.

198. apavilāyananavakaṁ

321. bhikkhu atthatakathino disaṁgamiko pakkamati cīvarapaṭivīsaṁ apavilāyamāno {apavinayamāno (sī0), apacinayamāno (ka0)}. tamenaṁ disaṅgataṁ bhikkhū pucchanti -- “kahaṁ tvaṁ, āvuso, vassaṁvuṭṭho, kattha ca te cīvarapaṭivīso” ti? so evaṁ vadeti -- “amukasmiṁ āvāse vassaṁvuṭṭhomhi. tattha ca me cīvarapaṭivīso” ti. te evaṁ vadanti -- “gacchāvuso, taṁ cīvaraṁ āhara, mayaṁ te idha cīvaraṁ karissāmā” ti. so taṁ āvāsaṁ gantvā bhikkhū pucchati -- “kahaṁ me, āvuso, cīvarapaṭivīso” ti? te evaṁ vadanti -- “ayaṁ te, āvuso, cīvarapaṭivīso; kahaṁ gamissasī” ti? so evaṁ vadeti -- “amukaṁ nāma {amukañca (ka0)} āvāsaṁ gamissāmi, tattha me bhikkhū cīvaraṁ karissantī” ti. te evaṁ vadanti -- “alaṁ, āvuso, mā agamāsi. mayaṁ te idha cīvaraṁ karissāmā” ti. tassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino disaṁgamiko pakkamati ...pe0 ... “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino disaṁgamiko pakkamati ...pe0 ... “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

322. bhikkhu atthatakathino disaṁgamiko pakkamati cīvarapaṭivīsaṁ apavilāyamāno. tamenaṁ disaṁgataṁ bhikkhū pucchanti -- “kahaṁ tvaṁ, āvuso, vassaṁvuṭṭho, kattha ca te cīvarapaṭivīso” ti? so evaṁ vadeti -- “amukasmiṁ āvāse vassaṁvuṭṭhomhi, tattha ca me cīvarapaṭivīso” ti. te evaṁ vadanti -- “gacchāvuso, taṁ cīvaraṁ āhara, mayaṁ te idha cīvaraṁ karissāmā” ti. so taṁ āvāsaṁ gantvā bhikkhū pucchati -- “kahaṁ me, āvuso, cīvarapaṭivīso” ti? te evaṁ vadanti -- “ayaṁ te, āvuso, cīvarapaṭivīso” ti. so taṁ cīvaraṁ ādāya taṁ āvāsaṁ gacchati. tamenaṁ antarāmagge bhikkhū pucchanti -- “āvuso, kahaṁ gamissasī” ti? so evaṁ vadeti -- “amukaṁ nāma āvāsaṁ gamissāmi, tattha me bhikkhū cīvaraṁ karissantī” ti. te evaṁ vadanti -- “alaṁ, āvuso, mā agamāsi, mayaṁ te idha cīvaraṁ karissāmā” ti. tassa evaṁ hoti -- “idhevimaṁ cīvaraṁ kāressaṁ na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino disaṁgamiko pakkamati cīvarapaṭivīsaṁ apavilāyamāno. tamenaṁ disaṁgataṁ bhikkhū pucchanti -- “kahaṁ tvaṁ, āvuso, vassaṁvuṭṭho, kattha ca te cīvarapaṭivīso” ti? so evaṁ vadeti -- “amukasmiṁ āvāse vassaṁvuṭṭhomhi, tattha ca me cīvarapaṭivīso” ti. te evaṁ vadanti -- “gacchāvuso, taṁ cīvaraṁ āhara, mayaṁ te idha cīvaraṁ karissāmā” ti. so taṁ āvāsaṁ gantvā bhikkhū pucchati -- “kahaṁ me, āvuso, cīvarapaṭivīso” ti? te evaṁ vadanti -- “ayaṁ te, āvuso, cīvarapaṭivīso” ti. so taṁ cīvaraṁ ādāya taṁ āvāsaṁ gacchati. tamenaṁ antarāmagge bhikkhū pucchanti -- “āvuso, kahaṁ gamissasī” ti? so evaṁ vadeti -- “amukaṁ nāma āvāsaṁ gamissāmi, tattha me bhikkhū cīvaraṁ karissantī” ti. te evaṁ vadanti -- “alaṁ, āvuso, mā agamāsi, mayaṁ te idha cīvaraṁ karissāmā” ti. tassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino disaṁgamiko pakkamati ...pe0 ... “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

323. bhikkhu atthatakathino disaṁgamiko pakkamati cīvarapaṭivīsaṁ apavilāyamāno. tamenaṁ disaṁgataṁ bhikkhū pucchanti -- “kahaṁ tvaṁ, āvuso, vassaṁvuṭṭho, kattha ca te cīvarapaṭivīso” ti? so evaṁ vadeti -- “amukasmiṁ āvāse vassaṁvuṭṭhomhi, tattha ca me cīvarapaṭivīso” ti. te evaṁ vadanti -- “gacchāvuso, taṁ cīvaraṁ āhara, mayaṁ te idha cīvaraṁ karissāmā” ti. so taṁ āvāsaṁ gantvā bhikkhū pucchati -- “kahaṁ me, āvuso, cīvarapaṭivīso” ti? te evaṁ vadanti -- “ayaṁ te, āvuso, cīvarapaṭivīso” ti. so taṁ cīvaraṁ ādāya taṁ āvāsaṁ gacchati. tassa taṁ āvāsaṁ gatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino disaṁgamiko pakkamati ...pe0 ... “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino disaṁgamiko pakkamati ...pe0 ... “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

apavilāyananavakaṁ niṭṭhitaṁ.

199. phāsuvihārapañcakaṁ

324. bhikkhu atthatakathino phāsuvihāriko cīvaraṁ ādāya pakkamati -- “amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa bhikkhuno niṭṭhānantiko kathinuddhāro.

bhikkhu atthatakathino phāsuvihāriko cīvaraṁ ādāya pakkamati -- “amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, paccessan”-ti. tassa bahisīmagatassa evaṁ hoti -- “nevimaṁ cīvaraṁ kāressaṁ, na paccessan”-ti. tassa bhikkhuno sanniṭṭhānantiko kathinuddhāro.

bhikkhu atthatakathino phāsuvihāriko cīvaraṁ ādāya pakkamati -- “amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, paccessan”-ti. tassa bahisīmagatassa evaṁ hoti -- “idhevimaṁ cīvaraṁ kāressaṁ, na paccessan”-ti. so taṁ cīvaraṁ kāreti. tassa taṁ cīvaraṁ kayiramānaṁ nassati. tassa bhikkhuno nāsanantiko kathinuddhāro.

bhikkhu atthatakathino phāsuvihāriko cīvaraṁ ādāya pakkamati -- “amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, paccessan”-ti. so bahisīmagato taṁ cīvaraṁ kāreti. so katacīvaro -- “paccessaṁ paccessan”-ti bahiddhā kathinuddhāraṁ vītināmeti. tassa bhikkhuno sīmātikkantiko kathinuddhāro.

bhikkhu atthatakathino phāsuvihāriko cīvaraṁ ādāya pakkamati -- “amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, amukaṁ nāma āvāsaṁ gamissāmi; tattha me phāsu bhavissati vasissāmi, no ce me phāsu bhavissati, paccessan”-ti. so bahisīmagato taṁ cīvaraṁ kāreti. so katacīvaro “paccessaṁ paccessan”-ti sambhuṇāti kathinuddhāraṁ. tassa bhikkhuno saha bhikkhūhi kathinuddhāro.

phāsuvihārapañcakaṁ niṭṭhitaṁ.

200. palibodhāpalibodhakathā

325. dveme, bhikkhave, kathinassa palibodhā, dve apalibodhā. katame ca, bhikkhave, dve kathinassa palibodhā? āvāsapalibodho ca cīvarapalibodho ca. kathañca, bhikkhave, āvāsapalibodho hoti? idha, bhikkhave, bhikkhu vasati vā tasmiṁ āvāse, sāpekkho vā pakkamati “paccessan”-ti. evaṁ kho, bhikkhave, āvāsapalibodho hoti. kathañca, bhikkhave, cīvarapalibodho hoti? idha, bhikkhave, bhikkhuno cīvaraṁ akataṁ vā hoti vippakataṁ vā, cīvarāsā vā anupacchinnā. evaṁ kho, bhikkhave, cīvarapalibodho hoti. ime kho, bhikkhave, dve kathinassa palibodhā.

katame ca, bhikkhave, dve kathinassa apalibodhā? āvāsaapalibodho ca cīvaraapalibodho ca. kathañca, bhikkhave, āvāsaapalibodho hoti? idha, bhikkhave, bhikkhu pakkamati tamhā āvāsā cattena vantena muttena anapekkho {anapekkhena (ka0)} “na paccessan”-ti. evaṁ kho, bhikkhave, āvāsaapalibodho hoti. kathañca, bhikkhave, cīvaraapalibodho hoti? idha, bhikkhave, bhikkhuno cīvaraṁ kataṁ vā hoti, naṭṭhaṁ vā vinaṭṭhaṁ vā daḍḍhaṁ vā, cīvarāsā vā upacchinnā. evaṁ kho, bhikkhave, cīvaraapalibodho hoti. ime kho, bhikkhave, dve kathinassa apalibodhāti.

palibodhāpalibodhakathā niṭṭhitā.

kathinakkhandhako niṭṭhito sattamo.

201. tassuddānaṁ

tiṁsa pāveyyakā bhikkhū, sāketukkaṇṭhitā vasuṁ.

vassaṁvuṭṭhokapuṇṇehi, agamuṁ jinadassanaṁ..

idaṁ vatthu kathinassa, kappissanti ca pañcakā.

anāmantā asamācārā, tatheva gaṇabhojanaṁ..

yāvadatthañca uppādo, atthatānaṁ bhavissati.

ñatti evatthatañceva, evañceva anatthataṁ..

ullikhi dhovanā ceva, vicāraṇañca chedanaṁ.

bandhano vaṭṭi kaṇḍusa, daḷhīkammānuvātikā..

paribhaṇḍaṁ ovaddheyyaṁ, maddanā nimittaṁ kathā.

kukku sannidhi nissaggi, na kappaññatra te tayo..

aññatra pañcātireke, sañchinnena samaṇḍalī.

nāññatra puggalā sammā, nissīmaṭṭhonumodati..

kathinānatthataṁ hoti, evaṁ buddhena desitaṁ.

ahatākappapiloti, paṁsu pāpaṇikāya ca..

animittāparikathā, akukku ca asannidhi.

anissaggi kappakate, tathā ticīvarena ca..

pañcake vātireke vā, chinne samaṇḍalīkate.

puggalassatthārā sammā, sīmaṭṭho anumodati..

evaṁ kathinattharaṇaṁ, ubbhārassaṭṭhamātikā.

pakkamananti niṭṭhānaṁ, sanniṭṭhānañca nāsanaṁ..

savanaṁ āsāvacchedi, sīmā sahubbhāraṭṭhamī.

katacīvaramādāya, “na paccessan”-ti gacchati..

tassa taṁ kathinuddhārā,e hoti pakkamanantiko.

ādāya cīvaraṁ yāti, nissīme idaṁ cintayi..

“kāressaṁ na paccessan”-ti, niṭṭhāne kathinuddhāro.

ādāya nissīmaṁ neva, “na paccessan”-ti mānaso..

tassa taṁ kathinuddhāro, sanniṭṭhānantiko bhave.

ādāya cīvaraṁ yāti, nissīme idaṁ cintayi..

“kāressaṁ na paccessan”-ti, kayiraṁ tassa nassati.

tassa taṁ kathinuddhāro, bhavati nāsanantiko..

ādāya yāti “paccessaṁ”, bahi kāreti cīvaraṁ.

katacīvaro suṇāti, ubbhataṁ kathinaṁ tahiṁ..

tassa taṁ kathinuddhāro, bhavati savanantiko.

ādāya yāti “paccessaṁ”, bahi kāreti cīvaraṁ..

katacīvaro bahiddhā, nāmeti kathinuddhāraṁ.

tassa taṁ kathinuddhāro, sīmātikkantiko bhave..

ādāya yāti “paccessaṁ”, bahi kāreti cīvaraṁ.

katacīvaro paccessaṁ, sambhoti kathinuddhāraṁ..

tassa taṁ kathinuddhāro, saha bhikkhūhi jāyati.

ādāya ca samādāya, satta-sattavidhā gati..

pakkamanantikā natthi, chakke vippakate {chaṭṭhe vippakatā (sī0), chaccā vippakathā (ka0)} gati.

ādāya nissīmagataṁ, kāressaṁ iti jāyati..

niṭṭhānaṁ sanniṭṭhānañca, nāsanañca ime tayo.

ādāya “na paccessan”-ti, bahisīme karomiti..

niṭṭhānaṁ sanniṭṭhānampi, nāsanampi idaṁ tayo.

anadhiṭṭhitena nevassa, heṭṭhā tīṇi nayāvidhi..

ādāya yāti paccessaṁ, bahisīme karomiti.

“na paccessan”-ti kāreti, niṭṭhāne kathinuddhāro..

sanniṭṭhānaṁ nāsanañca, savanasīmātikkamā.

saha bhikkhūhi jāyetha, evaṁ pannarasaṁ gati..

samādāya vippakatā, samādāya punā tathā.

ime te caturo vārā, sabbe pannarasavidhi..

anāsāya ca āsāya, karaṇīyo ca te tayo.

nayato taṁ vijāneyya, tayo dvādasa dvādasa..

apavilānā navettha {apavilāyamāneva (syā0), apavinā nava cettha (sī0)}, phāsu pañcavidhā tahiṁ.

palibodhāpalibodhā, uddānaṁ nayato katanti..

imamhi khandhake vatthū doḷasakapeyyālamukhāni ekasataṁ aṭṭhārasa.

kathinakkhandhako niṭṭhito.

8. cīvarakkhandhako

202. jīvakavatthu

326. tena samayena buddho bhagavā rājagahe viharati veḷuvane kalandakanivāpe. tena kho pana samayena vesālī iddhā ceva hoti phitā {phītā (bahūsu)} ca bahujanā ca ākiṇṇamanussā ca subhikkhā ca; satta ca pāsādasahassāni satta ca pāsādasatāni satta ca pāsādā; satta ca kūṭāgārasahassāni satta ca kūṭāgārasatāni satta ca kūṭāgārāni; satta ca ārāmasahassāni satta ca ārāmasatāni satta ca ārāmā; satta ca pokkharaṇīsahassāni satta ca pokkharaṇīsatāni satta ca pokkharaṇiyo; ambapālī ca gaṇikā abhirūpā hoti dassanīyā pāsādikā paramāya vaṇṇapokkharatāya samannāgatā, padakkhiṇā {padakkhā (syā0)} nacce ca gīte ca vādite ca, abhisaṭā atthikānaṁ atthikānaṁ manussānaṁ paññāsāya ca rattiṁ gacchati; tāya ca vesālī bhiyyosomattāya upasobhati. atha kho rājagahako negamo vesāliṁ agamāsi kenacideva karaṇīyena. addasā kho rājagahako negamo vesāliṁ iddhañceva phitañca bahujanañca ākiṇṇamanussañca subhikkhañca; satta ca pāsādasahassāni satta ca pāsādasatāni satta ca pāsāde; satta ca kūṭāgārasahassāni satta ca kūṭāgārasatāni satta ca kūṭāgārāni; satta ca ārāmasahassāni satta ca ārāmasatāni satta ca ārāme; satta ca pokkharaṇīsahassāni satta ca pokkharaṇīsatāni satta ca pokkharaṇiyo ; ambapāliñca gaṇikaṁ abhirūpaṁ dassanīyaṁ pāsādikaṁ paramāya vaṇṇapokkharatāya samannāgataṁ, padakkhiṇaṁ {padakkhaṁ (syā0)} nacce ca gīte ca vādite ca, abhisaṭaṁ atthikānaṁ atthikānaṁ manussānaṁ paññāsāya ca rattiṁ gacchantiṁ, tāya ca vesāliṁ bhiyyosomattāya upasobhantiṁ.

327. atha kho rājagahako negamo vesāliyaṁ taṁ karaṇīyaṁ tīretvā punadeva rājagahaṁ paccāgañchi. yena rājā māgadho seniyo bimbisāro tenupasaṅkami, upasaṅkamitvā rājānaṁ māgadhaṁ seniyaṁ bimbisāraṁ etadavoca -- “vesālī, deva, iddhā ceva phitā ca bahujanā ca ākiṇṇamanussā ca subhikkhā ca; satta ca pāsādasahassāni ...pe0 ... tāya ca vesālī bhiyyosomattāya upasobhati. sādhu, deva, mayampi gaṇikaṁ vuṭṭhāpessāmā” ti {vuṭṭhāpeyyāma (ka0)}. “tena hi, bhaṇe, tādisiṁ kumāriṁ jānātha yaṁ tumhe gaṇikaṁ vuṭṭhāpeyyāthā” ti. tena kho pana samayena rājagahe sālavatī nāma kumārī abhirūpā hoti dassanīyā pāsādikā paramāya vaṇṇapokkharatāya samannāgatā. atha kho rājagahako negamo sālavatiṁ kumāriṁ gaṇikaṁ vuṭṭhāpesi. atha kho sālavatī gaṇikā nacirasseva padakkhiṇā ahosi nacce ca gīte ca vādite ca, abhisaṭā atthikānaṁ atthikānaṁ manussānaṁ paṭisatena ca rattiṁ gacchati. atha kho sālavatī gaṇikā nacirasseva gabbhinī ahosi. atha kho sālavatiyā gaṇikāya etadahosi -- “itthī kho gabbhinī purisānaṁ amanāpā. sace maṁ koci jānissati sālavatī gaṇikā gabbhinīti, sabbo me sakkāro bhañjissati { parihāyissati (sī0 syā0)}. yaṁnūnāhaṁ gilānaṁ paṭivedeyyan”-ti. atha kho sālavatī gaṇikā dovārikaṁ āṇāpesi -- “mā, bhaṇe dovārika, koci puriso pāvisi. yo ca maṁ pucchati, `gilānā'ti paṭivedehī” ti. “evaṁ, ayye” ti kho so dovāriko sālavatiyā gaṇikāya paccassosi. atha kho sālavatī gaṇikā tassa gabbhassa paripākamanvāya puttaṁ vijāyi. atha kho sālavatī gaṇikā dāsiṁ āṇāpesi -- “handa, je, imaṁ dārakaṁ kattarasuppe pakkhipitvā nīharitvā saṅkārakūṭe chaḍḍehī” ti. “evaṁ, ayye” ti kho sā dāsī sālavatiyā gaṇikāya paṭissutvā taṁ dārakaṁ kattarasuppe pakkhipitvā nīharitvā saṅkārakūṭe chaḍḍesi.

328. tena kho pana samayena abhayo nāma rājakumāro kālasseva rājupaṭṭhānaṁ gacchanto addasa taṁ dārakaṁ kākehi samparikiṇṇaṁ, disvāna manusse pucchi -- “kiṁ etaṁ, bhaṇe, kākehi samparikiṇṇan”-ti? “dārako, devā” ti. “jīvati, bhaṇe” ti? “jīvati, devā” ti. “tena hi, bhaṇe, taṁ dārakaṁ amhākaṁ antepuraṁ netvā dhātīnaṁ detha posetu” nti. “evaṁ, devā” ti kho te manussā abhayassa rājakumārassa paṭissutvā taṁ dārakaṁ abhayassa rājakumārassa antepuraṁ netvā dhātīnaṁ adaṁsu -- “posethā” ti. tassa jīvatīti `jīvako'ti nāmaṁ akaṁsu. kumārena posāpitoti `komārabhacco'ti nāmaṁ akaṁsu. atha kho jīvako komārabhacco nacirasseva viññutaṁ pāpuṇi. atha kho jīvako komārabhacco yena abhayo rājakumāro tenupasaṅkami; upasaṅkamitvā abhayaṁ rājakumāraṁ etadavoca -- “kā me, deva, mātā, ko pitā” ti? “ahampi kho te, bhaṇe jīvaka, mātaraṁ na jānāmi; api cāhaṁ te pitā; mayāsi {mayāpi (ka0)} posāpito” ti. atha kho jīvakassa komārabhaccassa etadahosi -- “imāni kho rājakulāni na sukarāni asippena upajīvituṁ. yaṁnūnāhaṁ sippaṁ sikkheyyan”-ti.

329. tena kho pana samayena takkasilāyaṁ {takkasīlāyaṁ (ka0)} disāpāmokkho vejjo paṭivasati. atha kho jīvako komārabhacco abhayaṁ rājakumāraṁ anāpucchā yena takkasilā tena pakkāmi. anupubbena yena takkasilā, yena vejjo tenupasaṅkami; upasaṅkamitvā taṁ vejjaṁ etadavoca -- “icchāmahaṁ, ācariya, sippaṁ sikkhitu” nti. “tena hi, bhaṇe jīvaka, sikkhassū” ti. atha kho jīvako komārabhacco bahuñca gaṇhāti lahuñca gaṇhāti suṭṭhu ca upadhāreti, gahitañcassa na sammussati {na pamussati (sī0 syā0)}. atha kho jīvakassa komārabhaccassa sattannaṁ vassānaṁ accayena etadahosi -- “ahaṁ, kho bahuñca gaṇhāmi lahuñca gaṇhāmi suṭṭhu ca upadhāremi, gahitañca me na sammussati, satta ca me vassāni adhīyantassa, nayimassa sippassa anto paññāyati. kadā imassa sippassa anto paññāyissatī” ti. atha kho jīvako komārabhacco yena so vejjo tenupasaṅkami, upasaṅkamitvā taṁ vejjaṁ etadavoca -- “ahaṁ kho, ācariya, bahuñca gaṇhāmi lahuñca gaṇhāmi suṭṭhu ca upadhāremi, gahitañca me na sammussati, satta ca me vassāni adhīyantassa, nayimassa sippassa anto paññāyati. kadā imassa sippassa anto paññāyissatī” ti? “tena hi, bhaṇe jīvaka, khaṇittiṁ ādāya takkasilāya samantā yojanaṁ āhiṇḍitvā yaṁ kiñci abhesajjaṁ passeyyāsi taṁ āharā” ti. “evaṁ, ācariyā” ti kho jīvako komārabhacco tassa vejjassa paṭissutvā khaṇittiṁ ādāya takkasilāya samantā yojanaṁ āhiṇḍanto na kiñci abhesajjaṁ addasa. atha kho jīvako komārabhacco yena so vejjo tenupasaṅkami, upasaṅkamitvā taṁ vejjaṁ etadavoca -- “āhiṇḍantomhi, ācariya, takkasilāya samantā yojanaṁ, na kiñci {āhiṇṭanto na kiñci (ka0)} abhesajjaṁ addasan”-ti. “susikkhitosi, bhaṇe jīvaka. alaṁ te ettakaṁ jīvikāyā” ti jīvakassa komārabhaccassa parittaṁ pātheyyaṁ pādāsi. atha kho jīvako komārabhacco taṁ parittaṁ pātheyyaṁ ādāya yena rājagahaṁ tena pakkāmi. atha kho jīvakassa komārabhaccassa taṁ parittaṁ pātheyyaṁ antarāmagge sākete parikkhayaṁ agamāsi. atha kho jīvakassa komārabhaccassa etadahosi -- “ime kho maggā kantārā appodakā appabhakkhā, na sukarā apātheyyena gantuṁ. yaṁnūnāhaṁ pātheyyaṁ pariyeseyyan”-ti.

jīvakavatthu niṭṭhitaṁ.

203. seṭṭhibhariyāvatthu

330. tena kho pana samayena sākete seṭṭhibhariyāya sattavassiko sīsābādho hoti. bahū mahantā mahantā disāpāmokkhā vejjā āgantvā nāsakkhiṁsu arogaṁ kātuṁ. bahuṁ hiraññaṁ ādāya agamaṁsu. atha kho jīvako komārabhacco sāketaṁ pavisitvā manusse pucchi -- “ko, bhaṇe, gilāno, kaṁ tikicchāmī” ti? “etissā, ācariya, seṭṭhibhariyāya sattavassiko sīsābādho; gaccha, ācariya, seṭṭhibhariyaṁ tikicchāhī” ti. atha kho jīvako komārabhacco yena seṭṭhissa gahapatissa nivesanaṁ tenupasaṅkami; upasaṅkamitvā dovārikaṁ āṇāpesi -- “gaccha, bhaṇe dovārika, seṭṭhibhariyāya pāvada -- `vejjo, ayye, āgato, so taṁ daṭṭhukāmo” 'ti. “evaṁ, ācariyā” ti kho so dovāriko jīvakassa komārabhaccassa paṭissutvā yena seṭṭhibhariyā tenupasaṅkami, upasaṅkamitvā seṭṭhibhariyaṁ etadavoca -- “vejjo, ayye, āgato; so taṁ daṭṭhukāmo” ti. “kīdiso, bhaṇe dovārika, vejjo” ti? “daharako, ayye” ti. “alaṁ, bhaṇe dovārika, kiṁ me daharako vejjo karissati? bahū mahantā mahantā disāpāmokkhā vejjā āgantvā nāsakkhiṁsu arogaṁ kātuṁ. bahuṁ hiraññaṁ ādāya agamaṁsū” ti. atha kho so dovāriko yena jīvako komārabhacco tenupasaṅkami; upasaṅkamitvā jīvakaṁ komārabhaccaṁ etadavoca -- “seṭṭhibhariyā, ācariya, evamāha -- `alaṁ, bhaṇe dovārika, kiṁ me daharako vejjo karissati? bahū mahantā mahantā disāpāmokkhā vejjā āgantvā nāsakkhiṁsu arogaṁ kātuṁ. bahuṁ hiraññaṁ ādāya agamaṁsū” 'ti. “gaccha, bhaṇe dovārika, seṭṭhibhariyāya pāvada -- `vejjo, ayye, evamāha -- mā kira, ayye, pure kiñci adāsi. yadā arogā ahosi tadā yaṁ iccheyyāsi taṁ dajjeyyāsī” 'ti. “evaṁ, ācariyā” ti kho so dovāriko jīvakassa komārabhaccassa paṭissutvā yena seṭṭhibhariyā tenupasaṅkami; upasaṅkamitvā seṭṭhibhariyaṁ etadavoca -- “vejjo, ayye, evamāha -- `mā kira, ayye, pure kiñci adāsi. yadā arogā ahosi tadā yaṁ iccheyyāsi taṁ dajjeyyāsī” 'ti. “tena hi, bhaṇe dovārika, vejjo āgacchatū” ti. “evaṁ, ayye” ti kho so dovāriko seṭṭhibhariyāya paṭissutvā yena jīvako komārabhacco tenupasaṅkami, upasaṅkamitvā jīvakaṁ komārabhaccaṁ etadavoca -- “seṭṭhibhariyā taṁ, ācariya, pakkosatī” ti.

atha kho jīvako komārabhacco yena seṭṭhibhariyā tenupasaṅkami, upasaṅkamitvā seṭṭhibhariyāya vikāraṁ sallakkhetvā seṭṭhibhariyaṁ etadavoca -- “pasatena, ayye, sappinā attho” ti. atha kho seṭṭhibhariyā jīvakassa komārabhaccassa pasataṁ sappiṁ dāpesi. atha kho jīvako komārabhacco taṁ pasataṁ sappiṁ nānābhesajjehi nippacitvā seṭṭhibhariyaṁ mañcake uttānaṁ nipātetvā {nipajjāpetvā (sī0 syā0)} natthuto adāsi. atha kho taṁ sappiṁ natthuto dinnaṁ mukhato uggañchi. atha kho seṭṭhibhariyā paṭiggahe niṭṭhubhitvā dāsiṁ āṇāpesi -- “handa, je, imaṁ sappiṁ picunā gaṇhāhī” ti. atha kho jīvakassa komārabhaccassa etadahosi -- “acchariyaṁ {acchariyaṁ vata bho (syā0)} yāva lūkhāyaṁ gharaṇī, yatra hi nāma imaṁ chaḍḍanīyadhammaṁ sappiṁ picunā gāhāpessati. bahukāni ca me mahagghāni {mahagghāni mahagghāni (sī0 syā0)} bhesajjāni upagatāni. kimpi māyaṁ kiñci {kañci (syā0)} deyyadhammaṁ dassatī” ti. atha kho seṭṭhibhariyā jīvakassa komārabhaccassa vikāraṁ sallakkhetvā jīvakaṁ komārabhaccaṁ etadavoca -- “kissa tvaṁ, ācariya, vimanosī” ti? idha me etadahosi -- “acchariyaṁ yāva lūkhāyaṁ dharaṇī, yatra hi nāma imaṁ chaḍḍanīyadhammaṁ sappiṁ picunā gāhāpessati. bahukāni ca me mahagghāni sajjāni upagatāni. kimpi māyaṁ kiñci deyyadhammaṁ dassatī” ti. “mayaṁ kho, ācariya, āgārikā nāma upajānāmetassa saṁyamassa. varametaṁ sappi dāsānaṁ vā kammakarānaṁ vā pādabbhañjanaṁ vā padīpakaraṇe vā āsittaṁ. mā kho tvaṁ, ācariya, vimano ahosi. na te deyyadhammo hāyissatī” ti. atha kho jīvako komārabhacco seṭṭhibhariyāya sattavassikaṁ sīsābādhaṁ ekeneva natthukammena apakaḍḍhi. atha kho seṭṭhibhariyā arogā samānā jīvakassa komārabhaccassa cattāri sahassāni pādāsi. putto -- mātā me arogā ṭhitāti cattāri sahassāni pādāsi. suṇisā -- sassu me arogā ṭhitāti cattāri sahassāni pādāsi. seṭṭhi gahapati -- bhariyā me arogā ṭhitāti cattāri sahassāni pādāsi dāsañca dāsiñca assarathañca.

atha kho jīvako komārabhacco tāni soḷasasahassāni ādāya dāsañca dāsiñca assarathañca yena rājagahaṁ tena pakkāmi. anupubbena yena rājagahaṁ yena abhayo rājakumāro tenupasaṅkami, upasaṅkamitvā abhayaṁ rājakumāraṁ etadavoca -- “idaṁ me, deva, paṭhamakammaṁ soḷasasahassāni dāso ca dāsī ca assaratho ca. paṭiggaṇhātu me devo posāvanikan”-ti. “alaṁ, bhaṇe jīvaka; tuyhameva hotu. amhākaññeva antepure nivesanaṁ māpehī” ti. “evaṁ, devā” ti kho jīvako komārabhacco abhayassa rājakumārassa paṭissutvā abhayassa rājakumārassa antepure nivesanaṁ māpesi.

seṭṭhibhariyāvatthu niṭṭhitaṁ.

204. bimbisārarājavatthu

331. tena kho pana samayena rañño māgadhassa seniyassa bimbisārassa bhagandalābādho hoti. sāṭakā lohitena makkhiyanti. deviyo disvā uppaṇḍenti -- “utunī dāni devo, pupphaṁ devassa uppannaṁ, na ciraṁ {nacirasseva (syā0)} devo vijāyissatī” ti. tena rājā maṅku hoti. atha kho rājā māgadho seniyo bimbisāro abhayaṁ rājakumāraṁ etadavoca -- “mayhaṁ kho, bhaṇe abhaya, tādiso ābādho, sāṭakā lohitena makkhiyanti, deviyo maṁ disvā uppaṇḍenti -- `utunī dāni devo, pupphaṁ devassa uppannaṁ, na ciraṁ devo vijāyissatī'ti. iṅgha, bhaṇe abhaya, tādisaṁ vejjaṁ jānāhi yo maṁ tikiccheyyā” ti. “ayaṁ, deva, amhākaṁ jīvako vejjo taruṇo bhadrako. so devaṁ tikicchissatī” ti. “tena hi, bhaṇe abhaya, jīvakaṁ vejjaṁ āṇāpehi; so maṁ tikicchissatī” ti. atha kho abhayo rājakumāro jīvakaṁ komārabhaccaṁ āṇāpesi -- “gaccha, bhaṇe jīvaka, rājānaṁ tikicchāhī” ti. “evaṁ, devā” ti kho jīvako komārabhacco abhayassa rājakumārassa paṭissutvā nakhena bhesajjaṁ ādāya yena rājā māgadho seniyo bimbisāro tenupasaṅkami, upasaṅkamitvā rājānaṁ māgadhaṁ seniyaṁ bimbisāraṁ etadavoca -- “ābādhaṁ te, deva, passāmā” ti {passāmīti (syā0)}. atha kho jīvako komārabhacco rañño māgadhassa seniyassa bimbisārassa bhagandalābādhaṁ ekeneva ālepena apakaḍḍhi. atha kho rājā māgadho seniyo bimbisāro arogo samāno pañca itthisatāni sabbālaṅkāraṁ bhūsāpetvā omuñcāpetvā puñjaṁ kārāpetvā jīvakaṁ komārabhaccaṁ etadavoca -- “etaṁ, bhaṇe jīvaka, pañcannaṁ itthisatānaṁ sabbālaṅkāraṁ tuyhaṁ hotū” ti. “alaṁ, deva, adhikāraṁ me devo saratū” ti. “tena hi, bhaṇe jīvaka, maṁ upaṭṭhaha, itthāgārañca, buddhappamukhañca bhikkhusaṅghan”-ti. “evaṁ, devā” ti kho jīvako komārabhacco rañño māgadhassa seniyassa bimbisārassa paccassosi.

bimbisārarājavatthu niṭṭhitaṁ.

205. rājagahaseṭṭhivatthu

332. tena kho pana samayena rājagahakassa seṭṭhissa sattavassiko sīsābādho hoti. bahū mahantā mahantā disāpāmokkhā vejjā āgantvā nāsakkhiṁsu arogaṁ kātuṁ. bahuṁ hiraññaṁ ādāya agamaṁsu. api ca, vejjehi paccakkhāto hoti. ekacce vejjā evamāhaṁsu -- “pañcamaṁ divasaṁ seṭṭhi gahapati kālaṁ karissatī” ti. ekacce vejjā evamāhaṁsu -- “sattamaṁ divasaṁ seṭṭhi gahapati kālaṁ karissatī” ti. atha kho rājagahakassa negamassa etadahosi -- “ayaṁ kho seṭṭhi gahapati bahūpakāro rañño ceva negamassa ca. api ca, vejjehi paccakkhāto. ekacce vejjā evamāhaṁsu -- `pañcamaṁ divasaṁ seṭṭhi gahapati kālaṁ karissatī'ti. ekacce vejjā evamāhaṁsu -- `sattamaṁ divasaṁ seṭṭhi gahapati kālaṁ karissatī'ti. ayañca rañño jīvako vejjo taruṇo bhadrako. yaṁnūna mayaṁ rājānaṁ jīvakaṁ vejjaṁ yāceyyāma seṭṭhiṁ gahapatiṁ tikicchitu” nti. atha kho rājagahako negamo yena rājā māgadho seniyo bimbisāro tenupasaṅkami; upasaṅkamitvā rājānaṁ māgadhaṁ seniyaṁ bimbisāraṁ etadavoca -- “ayaṁ, deva, seṭṭhi gahapati bahūpakāro devassa ceva negamassa ca; api ca, vejjehi paccakkhāto. ekacce vejjā evamāhaṁsu -- pañcamaṁ divasaṁ seṭṭhi gahapati kālaṁ karissatīti. ekacce vejjā evamāhaṁsu -- sattamaṁ divasaṁ seṭṭhi gahapati kālaṁ karissatīti. sādhu devo jīvakaṁ vejjaṁ āṇāpetu seṭṭhiṁ gahapatiṁ tikicchitu” nti.

atha kho rājā māgadho seniyo bimbisāro jīvakaṁ komārabhaccaṁ āṇāpesi -- “gaccha, bhaṇe jīvaka, seṭṭhiṁ gahapatiṁ tikicchāhī” ti. “evaṁ, devā” ti kho jīvako komārabhacco rañño māgadhassa seniyassa bimbisārassa paṭissutvā yena seṭṭhi gahapati tenupasaṅkami; upasaṅkamitvā seṭṭhissa gahapatissa vikāraṁ sallakkhetvā seṭṭhiṁ gahapatiṁ etadavoca -- “sace tvaṁ, gahapati, arogo bhaveyyāsi {sacāhaṁ taṁ gahapati arogāpeyyaṁ (sī0), sacāhaṁ taṁ gahapati arogaṁ kareyyaṁ (syā0)} kiṁ me assa deyyadhammo” ti? “sabbaṁ sāpateyyañca te, ācariya, hotu, ahañca te dāso” ti. “sakkhissasi pana tvaṁ, gahapati, ekena passena sattamāse nipajjitu” nti? “sakkomahaṁ, ācariya, ekena passena sattamāse nipajjitu” nti. “sakkhissasi pana tvaṁ, gahapati, dutiyena passena sattamāse nipajjitu” nti? “sakkomahaṁ, ācariya, dutiyena passena sattamāse nipajjitu” nti. “sakkhissasi pana tvaṁ, gahapati, uttāno sattamāse nipajjitu” nti? “sakkomahaṁ, ācariya, uttāno sattamāse nipajjitu” nti.

atha kho jīvako komārabhacco seṭṭhiṁ gahapatiṁ mañcake nipātetvā {nipajjāpetvā (sī0 syā0)} mañcake {mañcakena (sī0)} sambandhitvā sīsacchaviṁ uppāṭetvā {phāletvā (sī0)} sibbiniṁ vināmetvā dve pāṇake nīharitvā mahājanassa dassesi -- “passathayye {passesyātha (sī0), passatha (syā0), passathayyo (ka0)}, ime dve pāṇake, ekaṁ khuddakaṁ ekaṁ mahallakaṁ. ye te ācariyā evamāhaṁsu -- pañcamaṁ divasaṁ seṭṭhi gahapati kālaṁ karissatīti -- tehāyaṁ mahallako pāṇako diṭṭho. pañcamaṁ divasaṁ seṭṭhissa gahapatissa matthaluṅgaṁ pariyādiyissati. matthaluṅgassa pariyādānā seṭṭhi gahapati kālaṁ karissati. sudiṭṭho tehi ācariyehi. ye te ācariyā evamāhaṁsu -- sattamaṁ divasaṁ seṭṭhi gahapati kālaṁ karissatīti -- tehāyaṁ khuddako pāṇako diṭṭho. sattamaṁ divasaṁ seṭṭhissa gahapatissa matthaluṅgaṁ pariyādiyissati. matthaluṅgassa pariyādānā seṭṭhi gahapati kālaṁ karissati. sudiṭṭho tehi ācariyehī” ti. sibbiniṁ sampaṭipāṭetvā sīsacchaviṁ sibbitvā ālepaṁ adāsi. atha kho seṭṭhi gahapati sattāhassa accayena jīvakaṁ komārabhaccaṁ etadavoca -- “nāhaṁ, ācariya, sakkomi ekena passena sattamāse nipajjitu” nti. “nanu me tvaṁ, gahapati, paṭissuṇi -- sakkomahaṁ, ācariya, ekena passena sattamāse nipajjitu” nti? “saccāhaṁ, ācariya, paṭissuṇiṁ, apāhaṁ marissāmi, nāhaṁ sakkomi ekena passena sattamāse nipajjitu” nti. “tena hi tvaṁ, gahapati, dutiyena passena sattamāse nipajjāhī” ti. atha kho seṭṭhi gahapati sattāhassa accayena jīvakaṁ komārabhaccaṁ etadavoca -- “nāhaṁ, ācariya, sakkomi dutiyena passena sattamāse nipajjitu” nti. “nanu me tvaṁ, gahapati, paṭissuṇi -- sakkomahaṁ, ācariya, dutiyena passena sattamāse nipajjitu” nti? “saccāhaṁ, ācariya, paṭissuṇiṁ, apāhaṁ marissāmi, nāhaṁ, ācariya, sakkomi dutiyena passena sattamāse nipajjitu” nti. “tena hi tvaṁ, gahapati, uttāno sattamāse nipajjāhī” ti. atha kho seṭṭhi gahapati sattāhassa accayena jīvakaṁ komārabhaccaṁ etadavoca -- “nāhaṁ, ācariya, sakkomi uttāno sattamāse nipajjitu” nti. “nanu me tvaṁ, gahapati, paṭissuṇi -- sakkomahaṁ, ācariya, uttāno sattamāse nipajjitu” nti? “saccāhaṁ, ācariya, paṭissuṇiṁ, apāhaṁ marissāmi, nāhaṁ sakkomi uttāno sattamāse nipajjitu” nti. “ahaṁ ce taṁ, gahapati, na vadeyyaṁ, ettakampi tvaṁ na nipajjeyyāsi, api ca paṭikacceva mayā ñāto -- tīhi sattāhehi seṭṭhi gahapati arogo bhavissatīti. uṭṭhehi, gahapati, arogosi. jānāsi kiṁ me deyyadhammo” ti? “sabbaṁ sāpateyyañca te, ācariya, hotu, ahañca te dāso” ti. “alaṁ, gahapati, mā me tvaṁ sabbaṁ sāpateyyaṁ adāsi, mā ca me dāso. rañño satasahassaṁ dehi, mayhaṁ satasahassan”-ti. atha kho seṭṭhi gahapati arogo samāno rañño satasahassaṁ adāsi, jīvakassa komārabhaccassa satasahassaṁ.

rājagahaseṭṭhivatthu niṭṭhitaṁ.

206. seṭṭhiputtavatthu

333. tena kho pana samayena bārāṇaseyyakassa seṭṭhiputtassa mokkhacikāya kīḷantassa antagaṇṭhābādho hoti, yena yāgupi pītā na sammā pariṇāmaṁ gacchati, bhattampi bhuttaṁ na sammā pariṇāmaṁ gacchati, uccāropi passāvopi na paguṇo. so tena kiso hoti lūkho dubbaṇṇo uppaṇḍuppaṇḍukajāto dhamanisanthatagatto. atha kho bārāṇaseyyakassa seṭṭhissa etadahosi -- “mayhaṁ kho puttassa tādiso ābādho, yena yāgupi pītā na sammā pariṇāmaṁ gacchati, bhattampi bhuttaṁ na sammā pariṇāmaṁ gacchati, uccāropi passāvopi na paguṇo. so tena kiso lūkho dubbaṇṇo uppaṇḍuppaṇḍukajāto dhamanisanthatagatto. yaṁnūnāhaṁ rājagahaṁ gantvā rājānaṁ jīvakaṁ vejjaṁ yāceyyaṁ puttaṁ me tikicchitu” nti. atha kho bārāṇaseyyako seṭṭhi rājagahaṁ gantvā yena rājā māgadho seniyo bimbisāro tenupasaṅkami, upasaṅkamitvā rājānaṁ māgadhaṁ seniyaṁ bimbisāraṁ etadavoca -- “mayhaṁ kho, deva, puttassa tādiso ābādho, yena yāgupi pītā na sammā pariṇāmaṁ gacchati, bhattampi bhuttaṁ na sammā pariṇāmaṁ gacchati, uccāropi passāvopi na paguṇo. so tena kiso lūkho dubbaṇṇo uppaṇḍuppaṇḍukajāto dhamanisanthatagatto. sādhu devo jīvakaṁ vejjaṁ āṇāpetu puttaṁ me tikicchitu” nti.

atha kho rājā māgadho seniyo bimbisāro jīvakaṁ komārabhaccaṁ āṇāpesi -- “gaccha, bhaṇe jīvaka, bārāṇasiṁ gantvā bārāṇaseyyakaṁ seṭṭhiputtaṁ tikicchāhī” ti. “evaṁ, devā” ti kho jīvako komārabhacco rañño māgadhassa seniyassa bimbisārassa paṭissutvā bārāṇasiṁ gantvā yena bārāṇaseyyako seṭṭhiputto tenupasaṅkami, upasaṅkamitvā bārāṇaseyyakassa seṭṭhiputtassa vikāraṁ sallakkhetvā janaṁ ussāretvā tirokaraṇiyaṁ parikkhipitvā thambhe ubbandhitvā {upanibandhitvā (sī0 syā0)} bhariyaṁ purato ṭhapetvā udaracchaviṁ uppāṭetvā antagaṇṭhiṁ nīharitvā bhariyāya dassesi -- “passa te sāmikassa ābādhaṁ, iminā yāgupi pītā na sammā pariṇāmaṁ gacchati, bhattampi bhuttaṁ na sammā pariṇāmaṁ gacchati, uccāropi passāvopi na paguṇo; imināyaṁ kiso lūkho dubbaṇṇo uppaṇḍuppaṇḍukajāto dhamanisanthatagatto” ti. antagaṇṭhiṁ viniveṭhetvā antāni paṭipavesetvā udaracchaviṁ sibbitvā ālepaṁ adāsi. atha kho bārāṇaseyyako seṭṭhiputto nacirasseva arogo ahosi. atha kho bārāṇaseyyako seṭṭhi `putto me arogo ṭhito'ti {arogāpitoti (sī0)} jīvakassa komārabhaccassa soḷasasahassāni pādāsi. atha kho jīvako komārabhacco tāni soḷasasahassāni ādāya punadeva rājagahaṁ paccāgañchi.

seṭṭhiputtavatthu niṭṭhitaṁ.

207. pajjotarājavatthu

334. tena kho pana samayena rañño {ujjeniyaṁ rañño (syā0)} pajjotassa paṇḍurogābādho hoti. bahū mahantā mahantā disāpāmokkhā vejjā āgantvā nāsakkhiṁsu arogaṁ kātuṁ. bahuṁ hiraññaṁ ādāya agamaṁsu. atha kho rājā pajjoto rañño māgadhassa seniyassa bimbisārassa santike dūtaṁ pāhesi -- “mayhaṁ kho tādiso ābādho, sādhu devo jīvakaṁ vejjaṁ āṇāpetu, so maṁ tikicchissatī” ti. atha kho rājā māgadho seniyo bimbisāro jīvakaṁ komārabhaccaṁ āṇāpesi -- “gaccha, bhaṇe jīvaka; ujjeniṁ gantvā rājānaṁ pajjotaṁ tikicchāhī” ti. “evaṁ, devā” ti kho jīvako komārabhacco rañño māgadhassa seniyassa bimbisārassa paṭissutvā ujjeniṁ gantvā yena rājā pajjoto tenupasaṅkami; upasaṅkamitvā rañño pajjotassa vikāraṁ sallakkhetvā rājānaṁ pajjotaṁ etadavoca -- “sappiṁ dehi {idaṁ padadvayaṁ sī0 syā0 potthakesu natthi}, sappiṁ deva, nippacissāmi. taṁ devo pivissatī” ti. “alaṁ, bhaṇe jīvaka, yaṁ te sakkā vinā sappinā arogaṁ kātuṁ taṁ karohi. jegucchaṁ me sappi, paṭikūlan”-ti. atha kho jīvakassa komārabhaccassa etadahosi -- “imassa kho rañño tādiso ābādho, na sakkā vinā sappinā arogaṁ kātuṁ. yaṁnūnāhaṁ sappiṁ nippaceyyaṁ kasāvavaṇṇaṁ kasāvagandhaṁ kasāvarasan”-ti. atha kho jīvako komārabhacco nānābhesajjehi sappiṁ nippaci kasāvavaṇṇaṁ kasāvagandhaṁ kasāvarasaṁ. atha kho jīvakassa komārabhaccassa etadahosi -- “imassa kho rañño sappi pītaṁ pariṇāmentaṁ uddekaṁ dassati. caṇḍoyaṁ rājā ghātāpeyyāpi maṁ. yaṁnūnāhaṁ paṭikacceva āpuccheyyan”-ti. atha kho jīvako komārabhacco yena rājā pajjoto tenupasaṅkami, upasaṅkamitvā rājānaṁ pajjotaṁ etadavoca -- “mayaṁ kho, deva, vejjā nāma tādisena muhuttena mūlāni uddharāma bhesajjāni saṁharāma. sādhu devo vāhanāgāresu ca dvāresu ca āṇāpetu -- yena vāhanena jīvako icchati tena vāhanena gacchatu, yena dvārena icchati tena dvārena gacchatu, yaṁ kālaṁ icchati taṁ kālaṁ gacchatu, yaṁ kālaṁ icchati taṁ kālaṁ pavisatū” ti. atha kho rājā pajjoto vāhanāgāresu ca dvāresu ca āṇāpesi -- “yena vāhanena jīvako icchati tena vāhanena gacchatu, yena dvārena icchati tena dvārena gacchatu, yaṁ kālaṁ icchati taṁ kālaṁ gacchatu, yaṁ kālaṁ icchati taṁ kālaṁ pavisatū” ti.

tena kho pana samayena rañño pajjotassa bhaddavatikā nāma hatthinikā paññāsayojanikā hoti. atha kho jīvako komārabhacco rañño pajjotassa sappiṁ {taṁ sappiṁ (syā0)} upanāmesi -- “kasāvaṁ devo pivatū” ti. atha kho jīvako komārabhacco rājānaṁ pajjotaṁ sappiṁ pāyetvā hatthisālaṁ gantvā bhaddavatikāya hatthinikāya nagaramhā nippati.

atha kho rañño pajjotassa taṁ sappi pītaṁ pariṇāmentaṁ uddekaṁ adāsi. atha kho rājā pajjoto manusse etadavoca -- “duṭṭhena, bhaṇe, jīvakena sappiṁ pāyitomhi. tena hi, bhaṇe, jīvakaṁ vejjaṁ vicinathā” ti. “bhaddavatikāya, deva, hatthinikāya nagaramhā nippatito” ti. tena kho pana samayena rañño pajjotassa kāko nāma dāso saṭṭhiyojaniko hoti, amanussena paṭicca jāto. atha kho rājā pajjoto kākaṁ dāsaṁ āṇāpesi -- “gaccha, bhaṇe kāka, jīvakaṁ vejjaṁ nivattehi -- rājā taṁ, ācariya, nivattāpetīti. ete kho, bhaṇe kāka, vejjā nāma bahumāyā. mā cassa kiñci paṭiggahesī” ti.

atha kho kāko dāso jīvakaṁ komārabhaccaṁ antarāmagge kosambiyaṁ sambhāvesi

pātarāsaṁ karontaṁ. atha kho kāko dāso jīvakaṁ komārabhaccaṁ etadavoca -- “rājā taṁ, ācariya, nivattāpetī” ti. “āgamehi, bhaṇe kāka, yāva bhuñjāma {bhuñjāmi (sī0 syā0)}. handa, bhaṇe kāka, bhuñjassū” ti. “alaṁ, ācariya, raññāmhi āṇatto -- ete kho, bhaṇe kāka, vejjā nāma bahumāyā, mā cassa kiñci paṭiggahesī” ti. tena kho pana samayena jīvako komārabhacco nakhena bhesajjaṁ olumpetvā āmalakañca khādati pānīyañca pivati. atha kho jīvako komārabhacco kākaṁ dāsaṁ etadavoca -- “handa, bhaṇe kāka, āmalakañca khāda pānīyañca pivassū” ti. atha kho kāko dāso -- ayaṁ kho vejjo āmalakañca khādati pānīyañca pivati, na arahati kiñci pāpakaṁ hotunti -- upaḍḍhāmalakañca khādi pānīyañca apāyi. tassa taṁ upaḍḍhāmalakaṁ khāditaṁ tattheva nicchāresi. atha kho kāko dāso jīvakaṁ komārabhaccaṁ etadavoca -- “atthi me, ācariya, jīvitan”-ti? “mā, bhaṇe kāka, bhāyi, tvaṁ ceva arogo bhavissasi rājā ca. caṇḍo so rājā ghātāpeyyāpi maṁ, tenāhaṁ na nivattāmī” ti bhaddavatikaṁ hatthinikaṁ kākassa niyyādetvā yena rājagahaṁ tena pakkāmi. anupubbena yena rājā māgadho seniyo bimbisāro tenupasaṅkami; upasaṅkamitvā rañño māgadhassa seniyassa bimbisārassa etamatthaṁ ārocesi. “suṭṭhu, bhaṇe jīvaka, akāsi yampi na nivatto, caṇḍo so rājā ghātāpeyyāpi tan”-ti. atha kho rājā pajjoto arogo samāno jīvakassa komārabhaccassa santike dūtaṁ pāhesi -- “āgacchatu jīvako, varaṁ dassāmī” ti. “alaṁ, ayyo {deva (syā0)}, adhikāraṁ me devo saratū” ti.

pajjotarājavatthu niṭṭhitaṁ.

208. siveyyakadussayugakathā

335. tena kho pana samayena rañño pajjotassa siveyyakaṁ dussayugaṁ uppannaṁ hoti -- bahūnaṁ {bahunnaṁ (sī0 syā0)} dussānaṁ bahūnaṁ dussayugānaṁ bahūnaṁ dussayugasatānaṁ bahūnaṁ dussayugasahassānaṁ bahūnaṁ dussayugasatasahassānaṁ aggañca seṭṭhañca mokkhañca uttamañca pavarañca. atha kho rājā pajjoto taṁ siveyyakaṁ dussayugaṁ jīvakassa komārabhaccassa pāhesi. atha kho jīvakassa komārabhaccassa etadahosi -- “idaṁ kho me siveyyakaṁ dussayugaṁ raññā pajjotena pahitaṁ -- bahūnaṁ dussānaṁ bahūnaṁ dussayugānaṁ bahūnaṁ dussayugasatānaṁ bahūnaṁ dussayugasahassānaṁ bahūnaṁ dussayugasatasahassānaṁ aggañca seṭṭhañca mokkhañca uttamañca pavarañca. nayidaṁ añño koci paccārahati aññatra tena bhagavatā arahatā sammāsambuddhena, raññā vā māgadhena seniyena bimbisārenā” ti.

siveyyakadussayugakathā niṭṭhitā.

209. samattiṁsavirecanakathā

336. tena kho pana samayena bhagavato kāyo dosābhisanno hoti. atha kho bhagavā āyasmantaṁ ānandaṁ āmantesi -- “dosābhisanno kho, ānanda, tathāgatassa kāyo. icchati tathāgato virecanaṁ pātu” nti. atha kho āyasmā ānando yena jīvako komārabhacco tenupasaṅkami; upasaṅkamitvā jīvakaṁ komārabhaccaṁ etadavoca -- “dosābhisanno kho, āvuso jīvaka, tathāgatassa kāyo. icchati tathāgato virecanaṁ pātu” nti. “tena hi, bhante ānanda, bhagavato kāyaṁ katipāhaṁ sinehethā” ti. atha kho āyasmā ānando bhagavato kāyaṁ katipāhaṁ sinehetvā yena jīvako komārabhacco tenupasaṅkami; upasaṅkamitvā jīvakaṁ komārabhaccaṁ etadavoca -- “siniddho kho, āvuso jīvaka, tathāgatassa kāyo. yassa dāni kālaṁ maññasī” ti. atha kho jīvakassa komārabhaccassa etadahosi -- “na kho metaṁ patirūpaṁ yohaṁ bhagavato oḷārikaṁ virecanaṁ dadeyyan”-ti. tīṇi uppalahatthāni nānābhesajjehi paribhāvetvā yena bhagavā tenupasaṅkami, upasaṅkamitvā ekaṁ uppalahatthaṁ bhagavato upanāmesi -- “imaṁ, bhante, bhagavā paṭhamaṁ uppalahatthaṁ upasiṅghatu. idaṁ bhagavantaṁ dasakkhattuṁ virecessatī” ti. dutiyaṁ uppalahatthaṁ bhagavato upanāmesi -- “imaṁ, bhante, bhagavā dutiyaṁ uppalahatthaṁ upasiṅghatu. idaṁ bhagavantaṁ dasakkhattuṁ virecessatī” ti. tatiyaṁ uppalahatthaṁ bhagavato upanāmesi -- “imaṁ, bhante, bhagavā tatiyaṁ uppalahatthaṁ upasiṅghatu. idaṁ bhagavantaṁ dasakkhattuṁ virecessatī” ti. evaṁ bhagavato samattiṁsāya virecanaṁ bhavissatīti. atha kho jīvako komārabhacco bhagavato samattiṁsāya virecanaṁ datvā bhagavantaṁ abhivādetvā padakkhiṇaṁ katvā pakkāmi. atha kho jīvakassa komārabhaccassa bahi dvārakoṭṭhakā nikkhantassa etadahosi -- “mayā kho bhagavato samattiṁsāya virecanaṁ dinnaṁ. dosābhisanno tathāgatassa kāyo. na bhagavantaṁ samattiṁsakkhattuṁ virecessati, ekūnattiṁsakkhattuṁ bhagavantaṁ virecessati. api ca, bhagavā viritto nahāyissati. nahātaṁ bhagavantaṁ sakiṁ virecessati. evaṁ bhagavato samattiṁsāya virecanaṁ bhavissatī” ti.

atha kho bhagavā jīvakassa komārabhaccassa cetasā cetoparivitakkamaññāya āyasmantaṁ ānandaṁ āmantesi -- “idhānanda, jīvakassa komārabhaccassa bahi dvārakoṭṭhakā nikkhantassa etadahosi -- `mayā kho bhagavato samattiṁsāya virecanaṁ dinnaṁ. dosābhisanno tathāgatassa kāyo. na bhagavantaṁ samatiṁsakkhattuṁ virecessati, ekūnatiṁsakkhattuṁ bhagavantaṁ virecessati. api ca, bhagavā viritto nahāyissati. nahātaṁ bhagavantaṁ sakiṁ virecessati. evaṁ bhagavato samattiṁsāya virecanaṁ bhavissatī'ti. tena hānanda, uṇhodakaṁ paṭiyādehī” ti. “evaṁ, bhante” ti kho āyasmā ānando bhagavato paṭissuṇitvā uṇhodakaṁ paṭiyādesi.

atha kho jīvako komārabhacco yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho jīvako komārabhacco bhagavantaṁ etadavoca -- “viritto, bhante, bhagavā” ti? “virittomhi, jīvakā” ti. idha mayhaṁ, bhante, bahi dvārakoṭṭhakā nikkhantassa etadahosi -- “mayā kho bhagavato samattiṁsāya virecanaṁ dinnaṁ. dosābhisanno tathāgatassa kāyo. na bhagavantaṁ samattiṁsakkhattuṁ virecessati, ekūnattiṁsakkhattuṁ bhagavantaṁ virecessati. api ca, bhagavā viritto nahāyissati. nahātaṁ bhagavantaṁ sakiṁ virecessati. evaṁ bhagavato samattiṁsāya virecanaṁ bhavissatī” ti. nahāyatu, bhante, bhagavā, nahāyatu sugatoti. atha kho bhagavā uṇhodakaṁ nahāyi. nahātaṁ bhagavantaṁ sakiṁ virecesi. evaṁ bhagavato samattiṁsāya virecanaṁ ahosi. atha kho jīvako komārabhacco bhagavantaṁ etadavoca -- “yāva, bhante, bhagavato kāyo pakatatto hoti, alaṁ {ahaṁ tāva yūsapiṇṭapātenāti (sī0), alaṁ yūsapiṇṭakenāti (syā0)} yūsapiṇḍapātenā” ti.

samattiṁsavirecanakathā niṭṭhitā.

210. varayācanākathā

337. atha kho bhagavato kāyo nacirasseva pakatatto ahosi. atha kho jīvako komārabhacco taṁ siveyyakaṁ dussayugaṁ ādāya yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho jīvako komārabhacco bhagavantaṁ etadavoca -- “ekāhaṁ, bhante, bhagavantaṁ varaṁ yācāmī” ti. “atikkantavarā kho, jīvaka, tathāgatā” ti. “yañca, bhante, kappati yañca anavajjan”-ti. “vadehi, jīvakā” ti. “bhagavā, bhante, paṁsukūliko, bhikkhusaṅgho ca. idaṁ me, bhante, siveyyakaṁ dussayugaṁ raññā pajjotena pahitaṁ -- bahūnaṁ dussānaṁ bahūnaṁ dussayugānaṁ bahūnaṁ dussayugasatānaṁ bahūnaṁ dussayugasahassānaṁ bahūnaṁ dussayugasatasahassānaṁ aggañca seṭṭhañca mokkhañca uttamañca pavarañca. paṭiggaṇhātu me, bhante, bhagavā siveyyakaṁ dussayugaṁ; bhikkhusaṅghassa ca gahapaticīvaraṁ anujānātū” ti. paṭiggahesi bhagavā siveyyakaṁ dussayugaṁ. atha kho bhagavā jīvakaṁ komārabhaccaṁ dhammiyā kathāya sandassesi samādapesi samuttejesi sampahaṁsesi. atha kho jīvako komārabhacco bhagavatā dhammiyā kathāya sandassito samādapito samuttejito sampahaṁsito uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, gahapaticīvaraṁ. yo icchati, paṁsukūliko hotu. yo icchati, gahapaticīvaraṁ sādiyatu. itarītarenapāhaṁ {pahaṁ (sī0), cāhaṁ (syā0)}, bhikkhave, santuṭṭhiṁ vaṇṇemī” ti.

assosuṁ kho rājagahe manussā -- “bhagavatā kira bhikkhūnaṁ gahapaticīvaraṁ anuññātan”-ti. te ca manussā haṭṭhā ahesuṁ udaggā “idāni kho mayaṁ dānāni dassāma puññāni karissāma, yato bhagavatā bhikkhūnaṁ gahapaticīvaraṁ anuññātan”-ti. ekāheneva rājagahe bahūni cīvarasahassāni uppajjiṁsu.

assosuṁ kho jānapadā manussā -- “bhagavatā kira bhikkhūnaṁ gahapaticīvaraṁ anuññātan”-ti. te ca manussā haṭṭhā ahesuṁ udaggā -- “idāni kho mayaṁ dānāni dassāma puññāni karissāma, yato bhagavatā bhikkhūnaṁ gahapaticīvaraṁ anuññātan”-ti. janapadepi ekāheneva bahūni cīvarasahassāni uppajjiṁsu.

tena kho pana samayena saṅghassa pāvāro uppanno hoti. bhagavato etamatthaṁ ārocesuṁ. anujānāmi, bhikkhave, pāvāranti.

koseyyapāvāro uppanno hoti. bhagavato etamatthaṁ ārocesuṁ. anujānāmi, bhikkhave, koseyyapāvāranti.

kojavaṁ uppannaṁ hoti. bhagavato etamatthaṁ ārocesuṁ. anujānāmi, bhikkhave, kojavanti.

varayācanākathā niṭṭhitā.

paṭhamabhāṇavāro niṭṭhito.

211. kambalānujānanādikathā

338. tena kho pana samayena kāsirājā jīvakassa komārabhaccassa aḍḍhakāsikaṁ kambalaṁ pāhesi upaḍḍhakāsinaṁ khamamānaṁ. atha kho jīvako komārabhacco taṁ aḍḍhakāsikaṁ kambalaṁ ādāya yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho jīvako komārabhacco bhagavantaṁ etadavoca -- “ayaṁ me, bhante, aḍḍhakāsiko kambalo kāsiraññā pahito upaḍḍhakāsinaṁ khamamāno. paṭiggaṇhātu me, bhante, bhagavā kambalaṁ, yaṁ mamassa dīgharattaṁ hitāya sukhāyā” ti. paṭiggahesi bhagavā kambalaṁ. atha kho bhagavā jīvakaṁ komārabhaccaṁ dhammiyā kathāya sandassesi ...pe0 ... padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, kambalan”-ti.

339. tena kho pana samayena saṅghassa uccāvacāni cīvarāni uppannāni honti. atha kho bhikkhūnaṁ etadahosi -- “kiṁ nu kho bhagavatā cīvaraṁ anuññātaṁ, kiṁ ananuññātan”-ti? bhagavato etamatthaṁ ārocesuṁ. anujānāmi, bhikkhave, cha cīvarāni -- khomaṁ kappāsikaṁ koseyyaṁ kambalaṁ sāṇaṁ bhaṅganti.

340. tena kho pana samayena ye te bhikkhū gahapaticīvaraṁ sādiyanti te kukkuccāyantā paṁsukūlaṁ na sādiyanti -- ekaṁyeva bhagavatā cīvaraṁ anuññātaṁ, na dveti. bhagavato etamatthaṁ ārocesuṁ. anujānāmi, bhikkhave, gahapaticīvaraṁ sādiyantena paṁsukūlampi sādiyituṁ; tadubhayenapāhaṁ, bhikkhave, santuṭṭhiṁ vaṇṇemīti.

kambalānujānanādikathā niṭṭhitā.

212. paṁsukūlapariyesanakathā

341. tena kho pana samayena sambahulā bhikkhū kosalesu janapade addhānamaggappaṭipannā honti. ekacce bhikkhū susānaṁ okkamiṁsu paṁsukūlāya, ekacce bhikkhū nāgamesuṁ. ye te bhikkhū susānaṁ okkamiṁsu paṁsukūlāya te paṁsukūlāni labhiṁsu. ye te bhikkhū nāgamesuṁ te evamāhaṁsu -- “amhākampi, āvuso, bhāgaṁ dethā” ti. te evamāhaṁsu -- “na mayaṁ, āvuso, tumhākaṁ bhāgaṁ dassāma. kissa tumhe nāgamitthā” ti? bhagavato etamatthaṁ ārocesuṁ. anujānāmi, bhikkhave, nāgamentānaṁ nākāmā bhāgaṁ dātunti.

tena kho pana samayena sambahulā bhikkhū kosalesu janapade addhānamaggappaṭipannā honti. ekacce bhikkhū susānaṁ okkamiṁsu paṁsukūlāya, ekacce bhikkhū āgamesuṁ. ye te bhikkhū susānaṁ okkamiṁsu paṁsukūlāya te paṁsukūlāni labhiṁsu. ye te bhikkhū āgamesuṁ te evamāhaṁsu -- “amhākampi, āvuso, bhāgaṁ dethā” ti. te evamāhaṁsu -- “na mayaṁ, āvuso, tumhākaṁ bhāgaṁ dassāma. kissa tumhe na okkamitthā” ti? bhagavato etamatthaṁ ārocesuṁ. anujānāmi, bhikkhave, āgamentānaṁ akāmā bhāgaṁ dātunti.

tena kho pana samayena sambahulā bhikkhū kosalesu janapade addhānamaggappaṭipannā honti. ekacce bhikkhū paṭhamaṁ susānaṁ okkamiṁsu paṁsukūlāya, ekacce bhikkhū pacchā okkamiṁsu. ye te bhikkhū paṭhamaṁ susānaṁ okkamiṁsu paṁsukūlāya te paṁsukūlāni labhiṁsu. ye te bhikkhū pacchā okkamiṁsu te na labhiṁsu. te evamāhaṁsu -- “amhākampi, āvuso, bhāgaṁ dethā” ti. te evamāhaṁsu -- “na mayaṁ, āvuso, tumhākaṁ bhāgaṁ dassāma. kissa tumhe pacchā okkamitthā” ti? bhagavato etamatthaṁ ārocesuṁ. anujānāmi, bhikkhave, pacchā okkantānaṁ nākāmā bhāgaṁ dātunti.

tena kho pana samayena sambahulā bhikkhū kosalesu janapade addhānamaggappaṭipannā honti. te sadisā susānaṁ okkamiṁsu paṁsukūlāya. ekacce bhikkhū paṁsukūlāni labhiṁsu, ekacce bhikkhū na labhiṁsu. ye te bhikkhū na labhiṁsu, te evamāhaṁsu -- “amhākampi, āvuso, bhāgaṁ dethā” ti. te evamāhaṁsu -- “na mayaṁ, āvuso, tumhākaṁ bhāgaṁ dassāma. kissa tumhe na labhitthā” ti? bhagavato etamatthaṁ ārocesuṁ. anujānāmi, bhikkhave, sadisānaṁ okkantānaṁ akāmā bhāgaṁ dātunti.

tena kho pana samayena sambahulā bhikkhū kosalesu janapade addhānamaggappaṭipannā honti. te katikaṁ katvā susānaṁ okkamiṁsu paṁsukūlāya. ekacce bhikkhū paṁsukūlāni labhiṁsu, ekacce bhikkhū na labhiṁsu. ye te bhikkhū na labhiṁsu te evamāhaṁsu -- “amhākampi, āvuso, bhāgaṁ dethā” ti. te evamāhaṁsu -- “na mayaṁ, āvuso, tumhākaṁ bhāgaṁ dassāma. kissa tumhe na labhitthā” ti? bhagavato etamatthaṁ ārocesuṁ. anujānāmi, bhikkhave, katikaṁ katvā okkantānaṁ akāmā bhāgaṁ dātunti.

paṁsukūlapariyesanakathā niṭṭhitā.

213. cīvarapaṭiggāhakasammutikathā

342. tena kho pana samayena manussā cīvaraṁ ādāya ārāmaṁ āgacchanti. te paṭiggāhakaṁ alabhamānā paṭiharanti. cīvaraṁ parittaṁ uppajjati. bhagavato etamatthaṁ ārocesuṁ. anujānāmi, bhikkhave, pañcahaṅgehi samannāgataṁ bhikkhuṁ cīvarapaṭiggāhakaṁ sammannituṁ -- yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, gahitāgahitañca jāneyya. evañca pana, bhikkhave, sammannitabbo. paṭhamaṁ bhikkhu yācitabbo; yācitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ saṅgho itthannāmaṁ bhikkhuṁ cīvarapaṭiggāhakaṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ bhikkhuṁ cīvarapaṭiggāhakaṁ sammannati. yassāyasmato khamati itthannāmassa bhikkhuno cīvarapaṭiggāhakassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo bhikkhu cīvarapaṭiggāhako. khamati saṅghassa, tasmā tuṇhī, evametaṁ dhārayāmī” ti.

tena kho pana samayena cīvarapaṭiggāhakā bhikkhū cīvaraṁ paṭiggahetvā tattheva ujjhitvā pakkamanti. cīvaraṁ nassati. bhagavato etamatthaṁ ārocesuṁ. anujānāmi, bhikkhave, pañcahaṅgehi samannāgataṁ bhikkhuṁ cīvaranidahakaṁ sammannituṁ -- yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, nihitānihitañca jāneyya. evañca pana, bhikkhave, sammannitabbo. paṭhamaṁ bhikkhu yācitabbo; yācitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ bhikkhuṁ cīvaranidahakaṁ sammanneyya. esā ñatti. “suṇātu me, bhante, saṅgho. saṅgho itthannāmaṁ bhikkhuṁ cīvaranidahakaṁ sammannati. yassāyasmato khamati itthannāmassa bhikkhuno cīvaranidahakassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo bhikkhu cīvaranidahako. khamati saṅghassa, tasmā tuṇhī, evametaṁ dhārayāmī” ti.

cīvarapaṭiggāhakasammutikathā niṭṭhitā.

214. bhaṇḍāgārasammutiādikathā

343. tena kho pana samayena cīvaranidahako bhikkhu maṇḍapepi rukkhamūlepi nibbakosepi cīvaraṁ nidahati, undūrehipi upacikāhipi khajjanti. bhagavato etamatthaṁ ārocesuṁ. anujānāmi, bhikkhave, bhaṇḍāgāraṁ sammannituṁ, yaṁ saṅgho ākaṅkhati vihāraṁ vā aḍḍhayogaṁ vā pāsādaṁ vā hammiyaṁ vā guhaṁ vā. evañca pana, bhikkhave, sammannitabbo. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ vihāraṁ bhaṇḍāgāraṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ vihāraṁ bhaṇḍāgāraṁ sammannati. yassāyasmato khamati itthannāmassa vihārassa bhaṇḍāgārassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo vihāro bhaṇḍāgāraṁ. khamati saṅghassa, tasmā tuṇhī, evametaṁ dhārayāmī” ti.

tena kho pana samayena saṅghassa bhaṇḍāgāre cīvaraṁ aguttaṁ hoti. bhagavato etamatthaṁ ārocesuṁ. anujānāmi, bhikkhave, pañcahaṅgehi samannāgataṁ bhikkhuṁ bhaṇḍāgārikaṁ sammannituṁ -- yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, guttāguttañca jāneyya. evañca pana, bhikkhave, sammannitabbo. paṭhamaṁ bhikkhu yācitabbo; yācitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ bhikkhuṁ bhaṇḍāgārikaṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ bhikkhuṁ bhaṇḍāgārikaṁ sammannati. yassāyasmato khamati itthannāmassa bhikkhuno bhaṇḍāgārikassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo bhikkhu bhaṇḍāgāriko. khamati saṅghassa, tasmā tuṇhī, evametaṁ dhārayāmī” ti.

tena kho pana samayena chabbaggiyā bhikkhū bhaṇḍāgārikaṁ vuṭṭhāpenti. bhagavato etamatthaṁ ārocesuṁ. na, bhikkhave, bhaṇḍāgāriko vuṭṭhāpetabbo. yo vuṭṭhāpeyya, āpatti dukkaṭassāti.

tena kho pana samayena saṅghassa bhaṇḍāgāre cīvaraṁ ussannaṁ hoti. bhagavato etamatthaṁ ārocesuṁ. anujānāmi, bhikkhave, sammukhībhūtena saṅghena bhājetunti.

tena kho pana samayena saṅgho cīvaraṁ bhājento kolāhalaṁ akāsi. bhagavato etamatthaṁ ārocesuṁ. anujānāmi, bhikkhave, pañcahaṅgehi samannāgataṁ bhikkhuṁ cīvarabhājakaṁ sammannituṁ -- yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, bhājitābhājitañca jāneyya. evañca pana, bhikkhave, sammannitabbo. paṭhamaṁ bhikkhu yācitabbo; yācitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ bhikkhuṁ cīvarabhājakaṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ bhikkhuṁ cīvarabhājakaṁ sammannati. yassāyasmato khamati itthannāmassa bhikkhuno cīvarabhājakassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo bhikkhu cīvarabhājako. khamati saṅghassa, tasmā tuṇhī, evametaṁ dhārayāmī” ti.

atha kho cīvarabhājakānaṁ bhikkhūnaṁ etadahosi -- “kathaṁ nu kho cīvaraṁ bhājetabban”-ti? bhagavato etamatthaṁ ārocesuṁ. anujānāmi, bhikkhave, paṭhamaṁ uccinitvā tulayitvā vaṇṇāvaṇṇaṁ katvā bhikkhū gaṇetvā vaggaṁ bandhitvā cīvarapaṭivīsaṁ ṭhapetunti.

atha kho cīvarabhājakānaṁ bhikkhūnaṁ etadahosi -- “kathaṁ nu kho sāmaṇerānaṁ cīvarapaṭivīso dātabbo” ti? bhagavato etamatthaṁ ārocesuṁ. anujānāmi, bhikkhave, sāmaṇerānaṁ upaḍḍhapaṭivīsaṁ dātunti.

tena kho pana samayena aññataro bhikkhu sakena bhāgena uttaritukāmo hoti. bhagavato etamatthaṁ ārocesuṁ. anujānāmi, bhikkhave, uttarantassa sakaṁ bhāgaṁ dātunti.

tena kho pana samayena aññataro bhikkhu atirekabhāgena uttaritukāmo hoti. bhagavato etamatthaṁ ārocesuṁ. anujānāmi, bhikkhave, anukkhepe dinne atirekabhāgaṁ dātunti.

atha kho cīvarabhājakānaṁ bhikkhūnaṁ etadahosi -- “kathaṁ nu kho cīvarapaṭivīso dātabbo, āgatapaṭipāṭiyā {āgatāgatapaṭipāṭiyā (ka0)} nu kho udāhu yathāvuḍḍhan”-ti? bhagavato etamatthaṁ ārocesuṁ. anujānāmi, bhikkhave, vikalake tosetvā kusapātaṁ kātunti.

bhaṇḍāgārasammutiādikathā niṭṭhitā.

215. cīvararajanakathā

344. tena kho pana samayena bhikkhū chakaṇenapi paṇḍumattikāyapi cīvaraṁ rajanti. cīvaraṁ dubbaṇṇaṁ hoti. bhagavato etamatthaṁ ārocesuṁ. anujānāmi, bhikkhave, cha rajanāni -- mūlarajanaṁ, khandharajanaṁ, tacarajanaṁ, pattarajanaṁ, puppharajanaṁ, phalarajananti.

tena kho pana samayena bhikkhū sītudakāya {sītundikāya (sī0), sītūdakāya (syā0)} cīvaraṁ rajanti. cīvaraṁ duggandhaṁ hoti. bhagavato etamatthaṁ ārocesuṁ. anujānāmi, bhikkhave, rajanaṁ pacituṁ cullaṁ rajanakumbhinti. rajanaṁ uttariyati. bhagavato etamatthaṁ ārocesuṁ. anujānāmi, bhikkhave, uttarāḷumpaṁ {uttarāḷupaṁ (yojanā), uttarāḷupaṁ (syā0)} bandhitunti.

tena kho pana samayena bhikkhū na jānanti rajanaṁ pakkaṁ vā apakkaṁ vā. bhagavato etamatthaṁ ārocesuṁ. anujānāmi, bhikkhave, udake vā nakhapiṭṭhikāya vā thevakaṁ dātunti.

tena kho pana samayena bhikkhū rajanaṁ oropentā kumbhiṁ āviñchanti {āviñjanti (sī0), āvaṭṭanti (syā0)}. kumbhī bhijjati. bhagavato etamatthaṁ ārocesuṁ. anujānāmi, bhikkhave, rajanuḷuṅkaṁ {rajanāḷuṅkaṁ (yojanā)} daṇḍakathālakanti.

tena kho pana samayena bhikkhūnaṁ rajanabhājanaṁ na saṁvijjati. bhagavato etamatthaṁ ārocesuṁ. anujānāmi, bhikkhave, rajanakolambaṁ rajanaghaṭanti.

tena kho pana samayena bhikkhū pātiyāpi pattepi cīvaraṁ omaddanti. cīvaraṁ paribhijjati. bhagavato etamatthaṁ ārocesuṁ. anujānāmi, bhikkhave, rajanadoṇikanti.

tena kho pana samayena bhikkhū chamāya cīvaraṁ pattharanti. cīvaraṁ paṁsukitaṁ hoti. bhagavato etamatthaṁ ārocesuṁ. anujānāmi, bhikkhave, tiṇasanthārakanti.

tiṇasanthārako upacikāhi khajjati. bhagavato etamatthaṁ ārocesuṁ. anujānāmi, bhikkhave, cīvaravaṁsaṁ cīvararajjunti.

majjhena laggenti. rajanaṁ ubhato galati. bhagavato etamatthaṁ ārocesuṁ. anujānāmi, bhikkhave, kaṇṇe bandhitunti.

kaṇṇo jīrati. bhagavato etamatthaṁ ārocesuṁ. anujānāmi, bhikkhave, kaṇṇasuttakanti.

rajanaṁ ekato galati. bhagavato etamatthaṁ ārocesuṁ. anujānāmi, bhikkhave, samparivattakaṁ samparivattakaṁ rajetuṁ, na ca acchinne theve pakkamitunti.

tena kho pana samayena cīvaraṁ patthinnaṁ hoti. bhagavato etamatthaṁ ārocesuṁ. anujānāmi, bhikkhave, udake osāretunti.

tena kho pana samayena cīvaraṁ pharusaṁ hoti. bhagavato etamatthaṁ ārocesuṁ. anujānāmi, bhikkhave, pāṇinā ākoṭetunti.

tena kho pana samayena bhikkhū acchinnakāni cīvarāni dhārenti dantakāsāvāni. manussā ujjhāyanti khiyyanti vipācenti -- seyyathāpi nāma {seyyathāpi (?)} gihī kāmabhoginoti. bhagavato etamatthaṁ ārocesuṁ. na, bhikkhave, acchinnakāni cīvarāni dhāretabbāni. yo dhāreyya, āpatti dukkaṭassāti.

cīvararajanakathā niṭṭhitā.

216. chinnakacīvarānujānanā

345. atha kho bhagavā rājagahe yathābhirantaṁ viharitvā yena dakkhiṇāgiri tena cārikaṁ pakkāmi. addasā kho bhagavā magadhakhettaṁ acchibaddhaṁ {accibaddhaṁ (sī0 syā0), acchibandhaṁ (ka0)} pāḷibaddhaṁ mariyādabaddhaṁ siṅghāṭakabaddhaṁ, disvāna āyasmantaṁ ānandaṁ āmantesi -- “passasi no tvaṁ, ānanda, magadhakhettaṁ acchibaddhaṁ pāḷibaddhaṁ mariyādabaddhaṁ siṅghāṭakabaddhan”-ti? “evaṁ, bhante” ti. “ussahasi tvaṁ, ānanda, bhikkhūnaṁ evarūpāni cīvarāni saṁvidahitu” nti? “ussahāmi, bhagavā” ti. atha kho bhagavā dakkhiṇāgirismiṁ yathābhirantaṁ viharitvā punadeva rājagahaṁ paccāgañchi. atha kho āyasmā ānando sambahulānaṁ bhikkhūnaṁ cīvarāni saṁvidahitvā yena bhagavā tenupasaṅkami; upasaṅkamitvā bhagavantaṁ etadavoca -- “passatu me {passatha tumhe (ka0)}, bhante, bhagavā cīvarāni saṁvidahitānī” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “paṇḍito, bhikkhave, ānando; mahāpañño, bhikkhave, ānando; yatra hi nāma mayā saṁkhittena bhāsitassa vitthārena atthaṁ ājānissati, kusimpi nāma karissati, aḍḍhakusimpi nāma karissati, maṇḍalampi nāma karissati, aḍḍhamaṇḍalampi nāma karissati, vivaṭṭampi nāma karissati, anuvivaṭṭampi nāma karissati, gīveyyakampi nāma karissati, jaṅgheyyakampi nāma karissati, bāhantampi nāma karissati, chinnakaṁ bhavissati, satthalūkhaṁ samaṇasāruppaṁ paccatthikānañca anabhicchitaṁ. anujānāmi, bhikkhave, chinnakaṁ saṅghāṭiṁ chinnakaṁ uttarāsaṅgaṁ chinnakaṁ antaravāsakan”-ti.

chinnakacīvarānujānanā niṭṭhitā.

217. ticīvarānujānanā

346. atha kho bhagavā rājagahe yathābhirantaṁ viharitvā yena vesālī tena cārikaṁ pakkāmi. addasa kho bhagavā antarā ca rājagahaṁ antarā ca vesāliṁ addhānamaggappaṭipanno sambahule bhikkhū cīvarehi ubbhaṇḍite {ubbhaṇḍīkate (syā0)} sīsepi cīvarabhisiṁ karitvā khandhepi cīvarabhisiṁ karitvā kaṭiyāpi cīvarabhisiṁ karitvā āgacchante, disvāna bhagavato etadahosi -- “atilahuṁ kho ime moghapurisā cīvare bāhullāya āvattā. yaṁnūnāhaṁ bhikkhūnaṁ cīvare sīmaṁ bandheyyaṁ, mariyādaṁ ṭhapeyyan”-ti. atha kho bhagavā anupubbena cārikaṁ caramāno yena vesālī tadavasari. tatra sudaṁ bhagavā vesāliyaṁ viharati gotamake cetiye. tena kho pana samayena bhagavā sītāsu hemantikāsu rattīsu antaraṭṭhakāsu himapātasamaye rattiṁ ajjhokāse ekacīvaro nisīdi. na bhagavantaṁ sītaṁ ahosi. nikkhante paṭhame yāme sītaṁ bhagavantaṁ ahosi. dutiyaṁ bhagavā cīvaraṁ pārupi. na bhagavantaṁ sītaṁ ahosi. nikkhante majjhime yāme sītaṁ bhagavantaṁ ahosi. tatiyaṁ bhagavā cīvaraṁ pārupi. na bhagavantaṁ sītaṁ ahosi. nikkhante pacchime yāme uddhaste aruṇe nandimukhiyā rattiyā sītaṁ bhagavantaṁ ahosi. catutthaṁ bhagavā cīvaraṁ pārupi. na bhagavantaṁ sītaṁ ahosi. atha kho bhagavato etadahosi -- “yepi kho te kulaputtā imasmiṁ dhammavinaye sītālukā sītabhīrukā tepi sakkonti ticīvarena yāpetuṁ. yaṁnūnāhaṁ bhikkhūnaṁ cīvare sīmaṁ bandheyyaṁ, mariyādaṁ ṭhapeyyaṁ, ticīvaraṁ anujāneyyan”-ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “idhāhaṁ, bhikkhave, antarā ca rājagahaṁ antarā ca vesāliṁ addhānamaggappaṭipanno addasaṁ sambahule bhikkhū cīvarehi ubbhaṇḍite sīsepi cīvarabhisiṁ karitvā khandhepi cīvarabhisiṁ karitvā kaṭiyāpi cīvarabhisiṁ karitvā āgacchante, disvāna me etadahosi -- `atilahuṁ kho ime moghapurisā cīvare bāhullāya āvattā. yaṁnūnāhaṁ bhikkhūnaṁ cīvare sīmaṁ bandheyyaṁ, mariyādaṁ ṭhapeyya'nti. idhāhaṁ, bhikkhave, sītāsu hemantikāsu rattīsu antaraṭṭhakāsu himapātasamaye rattiṁ ajjhokāse ekacīvaro nisīdiṁ. na maṁ sītaṁ ahosi. nikkhante paṭhame yāme sītaṁ maṁ ahosi. dutiyāhaṁ cīvaraṁ pārupiṁ. na maṁ sītaṁ ahosi. nikkhante majjhime yāme sītaṁ maṁ ahosi. tatiyāhaṁ cīvaraṁ pārupiṁ. na maṁ sītaṁ ahosi. nikkhante pacchime yāme uddhaste aruṇe nandimukhiyā rattiyā sītaṁ maṁ ahosi. catutthāhaṁ cīvaraṁ pārupiṁ. na maṁ sītaṁ ahosi. tassa mayhaṁ, bhikkhave, etadahosi -- “yepi kho te kulaputtā imasmiṁ dhammavinaye sītālukā sītabhīrukā tepi sakkonti ticīvarena yāpetuṁ. yaṁnūnāhaṁ bhikkhūnaṁ cīvare sīmaṁ bandheyyaṁ, mariyādaṁ ṭhapeyyaṁ, ticīvaraṁ anujāneyya'nti. anujānāmi, bhikkhave, ticīvaraṁ -- diguṇaṁ saṅghāṭiṁ, ekacciyaṁ uttarāsaṅgaṁ, ekacciyaṁ antaravāsakan”-ti.

ticīvarānujānanā niṭṭhitā.

218. atirekacīvarakathā

347. {pārā0 461} tena kho pana samayena chabbaggiyā bhikkhū bhagavatā ticīvaraṁ anuññātanti aññeneva ticīvarena gāmaṁ pavisanti, aññena ticīvarena ārāme acchanti, aññena ticīvarena nahānaṁ otaranti. ye te bhikkhū appicchā te ujjhāyanti khiyyanti vipācenti -- “kathañhi nāma chabbaggiyā bhikkhū atirekacīvaraṁ dhāressantī” ti. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “na, bhikkhave, atirekacīvaraṁ dhāretabbaṁ. yo dhāreyya, yathādhammo kāretabbo” ti.

{pārā0 461} tena kho pana samayena āyasmato ānandassa atirekacīvaraṁ uppannaṁ hoti. āyasmā ca ānando taṁ cīvaraṁ āyasmato sāriputtassa dātukāmo hoti. āyasmā ca sāriputto sākete viharati. atha kho āyasmato ānandassa etadahosi -- “bhagavatā sikkhāpadaṁ paññattaṁ `na atirekacīvaraṁ dhāretabba'nti. idañca me atirekacīvaraṁ uppannaṁ. ahañcimaṁ cīvaraṁ āyasmato sāriputtassa dātukāmo. āyasmā ca sāriputto sākete viharati. kathaṁ nu kho mayā paṭipajjitabban”-ti? bhagavato etamatthaṁ ārocesi. “kīvaciraṁ panānanda, sāriputto āgacchissatī” ti? “navamaṁ vā, bhagavā, divasaṁ, dasamaṁ vā” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, dasāhaparamaṁ atirekacīvaraṁ dhāretu” nti.

tena kho pana samayena bhikkhūnaṁ atirekacīvaraṁ uppannaṁ hoti. atha kho bhikkhūnaṁ etadahosi -- “kathaṁ nu kho amhehi atirekacīvare paṭipajjitabban”-ti? bhagavato etamatthaṁ ārocesuṁ. anujānāmi, bhikkhave, atirekacīvaraṁ vikappetunti.

348. atha kho bhagavā vesāliyaṁ yathābhirantaṁ viharitvā yena bārāṇasī tena cārikaṁ pakkāmi. anupubbena cārikaṁ caramāno yena bārāṇasī tadavasari. tatra sudaṁ bhagavā bārāṇasiyaṁ viharati isipatane migadāye. tena kho pana samayena aññatarassa bhikkhuno antaravāsako chiddo hoti. atha kho tassa bhikkhuno etadahosi -- “bhagavatā ticīvaraṁ anuññātaṁ -- diguṇā saṅghāṭi, ekacciyo uttarāsaṅgo, ekacciyo antaravāsako. ayañca me antaravāsako chiddo. yaṁnūnāhaṁ aggaḷaṁ acchupeyyaṁ, samantato dupaṭṭaṁ bhavissati, majjhe ekacciyan”-ti. atha kho so bhikkhu aggaḷaṁ acchupesi. addasā kho bhagavā senāsanacārikaṁ āhiṇḍanto taṁ bhikkhuṁ aggaḷaṁ acchupentaṁ {acchupantaṁ (ka0)}, disvāna yena so bhikkhu tenupasaṅkami, upasaṅkamitvā taṁ bhikkhuṁ etadavoca -- “kiṁ tvaṁ, bhikkhu, karosī” ti? “aggaḷaṁ, bhagavā, acchupemī” ti. “sādhu sādhu, bhikkhu; sādhu kho tvaṁ, bhikkhu, aggaḷaṁ acchupesī” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, ahatānaṁ dussānaṁ ahatakappānaṁ diguṇaṁ saṅghāṭiṁ, ekacciyaṁ uttarāsaṅgaṁ, ekacciyaṁ antaravāsakaṁ; utuddhaṭānaṁ dussānaṁ catugguṇaṁ saṅghāṭiṁ, diguṇaṁ uttarāsaṅgaṁ, diguṇaṁ antaravāsakaṁ; paṁsukūle yāvadatthaṁ; pāpaṇike ussāho karaṇīyo. anujānāmi, bhikkhave, aggaḷaṁ tunnaṁ ovaṭṭikaṁ kaṇḍusakaṁ daḷhīkamman”-ti.

atirekacīvarakathā niṭṭhitā.

219. visākhāvatthu

349. atha kho bhagavā bārāṇasiyaṁ yathābhirantaṁ viharitvā yena sāvatthi tena cārikaṁ pakkāmi. anupubbena cārikaṁ caramāno yena sāvatthi tadavasari. tatra sudaṁ bhagavā sāvatthiyaṁ viharati jetavane anāthapiṇḍikassa ārāme. atha kho visākhā migāramātā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho visākhaṁ migāramātaraṁ bhagavā dhammiyā kathāya sandassesi samādapesi samuttejesi sampahaṁsesi. atha kho visākhā migāramātā, bhagavatā dhammiyā kathāya sandassitā samādapitā samuttejitā sampahaṁsitā, bhagavantaṁ etadavoca -- “adhivāsetu me, bhante, bhagavā svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho visākhā migāramātā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.

tena kho pana samayena tassā rattiyā accayena cātuddīpiko mahāmegho pāvassi. atha kho bhagavā bhikkhū āmantesi -- “yathā, bhikkhave, jetavane vassati evaṁ catūsu dīpesu vassati. ovassāpetha, bhikkhave, kāyaṁ. ayaṁ pacchimako cātuddīpiko mahāmegho” ti. “evaṁ, bhante” ti kho te bhikkhū bhagavato paṭissuṇitvā nikkhittacīvarā kāyaṁ ovassāpenti. atha kho visākhā migāramātā paṇītaṁ khādanīyaṁ bhojanīyaṁ paṭiyādāpetvā dāsiṁ āṇāpesi -- “gaccha, je. ārāmaṁ gantvā kālaṁ ārocehi -- kālo, bhante, niṭṭhitaṁ bhattan”-ti. “evaṁ, ayye” ti kho sā dāsī visākhāya migāramātuyā paṭissuṇitvā ārāmaṁ gantvā addasa bhikkhū nikkhittacīvare kāyaṁ ovassāpente, disvāna `natthi ārāme bhikkhū, ājīvakā kāyaṁ ovassāpentī'ti yena visākhā migāramātā tenupasaṅkami ; upasaṅkamitvā visākhaṁ migāramātaraṁ etadavoca -- “natthayye, ārāme bhikkhū, ājīvakā kāyaṁ ovassāpentī” ti. atha kho visākhāya migāramātuyā paṇḍitāya viyattāya medhāviniyā etadahosi -- “nissaṁsayaṁ kho ayyā nikkhittacīvarā kāyaṁ ovassāpenti. sāyaṁ bālā maññittha -- natthi ārāme bhikkhū, ājīvakā kāyaṁ ovassāpentī” ti, puna dāsiṁ āṇāpesi -- “gaccha, je. ārāmaṁ gantvā kālaṁ ārocehi -- kālo, bhante, niṭṭhitaṁ bhattan”-ti. atha kho te bhikkhū gattāni sītiṁ karitvā {sītīkaritvā (syā0)} kallakāyā cīvarāni gahetvā yathāvihāraṁ pavisiṁsu. atha kho sā dāsī ārāmaṁ gantvā bhikkhū apassantī `natthi ārāme bhikkhū, suñño ārāmo'ti yena visākhā migāramātā tenupasaṅkami; upasaṅkamitvā visākhaṁ migāramātaraṁ etadavoca -- “natthayye, ārāme bhikkhū, suñño ārāmo” ti. atha kho visākhāya migāramātuyā paṇḍitāya viyattāya medhāviniyā etadahosi -- “nissaṁsayaṁ kho ayyā gattāni sītiṁ karitvā kallakāyā cīvarāni gahetvā yathāvihāraṁ paviṭṭhā. sāyaṁ bālā maññittha -- natthi ārāme bhikkhū, suñño ārāmo” ti, puna dāsiṁ āṇāpesi -- “gaccha, je. ārāmaṁ gantvā kālaṁ ārocehi -- kālo, bhante, niṭṭhitaṁ bhattan”-ti.

350. atha kho bhagavā bhikkhū āmantesi -- “sandahatha {sannahatha (sī0 syā0)}, bhikkhave, pattacīvaraṁ; kālo bhattassā” ti. “evaṁ, bhante” ti kho te bhikkhū bhagavato paccassosuṁ. atha kho bhagavā pubbaṇhasamayaṁ nivāsetvā pattacīvaramādāya -- seyyathāpi nāma balavā puriso sammiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva -- jetavane antarahito visākhāya migāramātuyā koṭṭhake pāturahosi. nisīdi bhagavā paññatte āsane saddhiṁ bhikkhusaṅghena. atha kho visākhā migāramātā -- “acchariyaṁ vata bho! abbhutaṁ vata bho! tathāgatassa mahiddhikatā mahānubhāvatā, yatra hi nāma jaṇṇukamattesupi oghesu pavattamānesu, kaṭimattesupi oghesu pavattamānesu, na hi nāma ekabhikkhussapi {pavattamānesu na ekabhikkhussapi (?)} pādā vā cīvarāni vā allāni bhavissantī” ti -- haṭṭhā udaggā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi. ekamantaṁ nisinnā kho visākhā migāramātā bhagavantaṁ etadavoca -- “aṭṭhāhaṁ, bhante, bhagavantaṁ varāni yācāmī” ti. “atikkantavarā kho, visākhe, tathāgatā” ti. “yāni ca, bhante, kappiyāni yāni ca anavajjānī” ti. “vadehi, visākhe” ti. “icchāmahaṁ, bhante, saṅghassa yāvajīvaṁ vassikasāṭikaṁ dātuṁ, āgantukabhattaṁ dātuṁ, gamikabhattaṁ dātuṁ, gilānabhattaṁ dātuṁ, gilānupaṭṭhākabhattaṁ dātuṁ, gilānabhesajjaṁ dātuṁ, dhuvayāguṁ dātuṁ, bhikkhunisaṅghassa udakasāṭikaṁ dātu” nti. “kiṁ pana tvaṁ, visākhe, atthavasaṁ sampassamānā tathāgataṁ aṭṭha varāni yācasī” ti?

“idhāhaṁ, bhante, dāsiṁ āṇāpesiṁ -- `gaccha, je. ārāmaṁ gantvā kālaṁ ārocehi -- kālo, bhante, niṭṭhitaṁ bhatta” 'nti. atha kho sā, bhante, dāsī ārāmaṁ gantvā addasa bhikkhū nikkhittacīvare kāyaṁ ovassāpente, disvāna “natthi ārāme bhikkhū, ājīvakā kāyaṁ ovassāpentī” ti yenāhaṁ tenupasaṅkami; upasaṅkamitvā maṁ etadavoca -- “natthayye, ārāme bhikkhū, ājīvakā kāyaṁ ovassāpentī” ti. asuci, bhante, naggiyaṁ jegucchaṁ paṭikūlaṁ. imāhaṁ, bhante, atthavasaṁ sampassamānā icchāmi saṅghassa yāvajīvaṁ vassikasāṭikaṁ dātuṁ.

“puna caparaṁ, bhante, āgantuko bhikkhu na vīthikusalo na gocarakusalo kilanto piṇḍāya carati. so me āgantukabhattaṁ bhuñjitvā vīthikusalo gocarakusalo akilanto piṇḍāya carissati. imāhaṁ, bhante, atthavasaṁ sampassamānā icchāmi saṅghassa yāvajīvaṁ āgantukabhattaṁ dātuṁ.

“puna caparaṁ, bhante, gamiko bhikkhu attano bhattaṁ pariyesamāno satthā vā vihāyissati, yattha vā vāsaṁ gantukāmo bhavissati tattha vikāle upagacchissati, kilanto addhānaṁ gamissati. so me gamikabhattaṁ bhuñjitvā satthā na vihāyissati, yattha vāsaṁ gantukāmo bhavissati tattha kāle upagacchissati, akilanto addhānaṁ gamissati. imāhaṁ, bhante, atthavasaṁ sampassamānā icchāmi saṅghassa yāvajīvaṁ gamikabhattaṁ dātuṁ.

“puna caparaṁ, bhante, gilānassa bhikkhuno sappāyāni bhojanāni alabhantassa ābādho vā abhivaḍḍhissati, kālaṁkiriyā vā bhavissati. tassa me gilānabhattaṁ bhuttassa ābādho na abhivaḍḍhissati, kālaṁkiriyā na bhavissati. imāhaṁ, bhante, atthavasaṁ sampassamānā icchāmi saṅghassa yāvajīvaṁ gilānabhattaṁ dātuṁ. “puna caparaṁ, bhante, gilānupaṭṭhāko bhikkhu attano bhattaṁ pariyesamāno gilānassa ussūre bhattaṁ nīharissati, bhattacchedaṁ karissati. so me gilānupaṭṭhākabhattaṁ bhuñjitvā gilānassa kālena bhattaṁ nīharissati, bhattacchedaṁ na karissati. imāhaṁ, bhante, atthavasaṁ sampassamānā icchāmi saṅghassa yāvajīvaṁ gilānupaṭṭhākabhattaṁ dātuṁ.

“puna caparaṁ, bhante, gilānassa bhikkhuno sappāyāni bhesajjāni alabhantassa ābādho vā abhivaḍḍhissati, kālaṁkiriyā vā bhavissati. tassa me gilānabhesajjaṁ paribhuttassa ābādho na abhivaḍḍhissati, kālaṁkiriyā na bhavissati. imāhaṁ, bhante, atthavasaṁ sampassamānā icchāmi saṅghassa yāvajīvaṁ gilānabhesajjaṁ dātuṁ.

“puna caparaṁ, bhante, bhagavatā andhakavinde dasānisaṁse sampassamānena yāgu anuññātā. tyāhaṁ, bhante, ānisaṁse sampassamānā icchāmi saṅghassa yāvajīvaṁ dhuvayāguṁ dātuṁ.

“idha, bhante, bhikkhuniyo aciravatiyā nadiyā vesiyāhi saddhiṁ naggā ekatitthe nahāyanti. tā, bhante, vesiyā bhikkhuniyo uppaṇḍesuṁ -- `kiṁ nu kho nāma tumhākaṁ, ayye, daharānaṁ {daharānaṁ daharānaṁ (sī0)} brahmacariyaṁ ciṇṇena, nanu nāma kāmā paribhuñjitabbā; yadā jiṇṇā bhavissatha tadā brahmacariyaṁ carissatha. evaṁ tumhākaṁ ubho atthā pariggahitā bhavissantī'ti. tā, bhante, bhikkhuniyo vesiyāhi uppaṇḍiyamānā maṅkū ahesuṁ. asuci, bhante, mātugāmassa naggiyaṁ jegucchaṁ paṭikūlaṁ. imāhaṁ, bhante, atthavasaṁ sampassamānā icchāmi bhikkhunisaṅghassa yāvajīvaṁ udakasāṭikaṁ dātu” nti.

351. “kiṁ pana tvaṁ, visākhe, ānisaṁsaṁ sampassamānā tathāgataṁ aṭṭha varāni yācasī” ti? “idha, bhante, disāsu vassaṁvuṭṭhā bhikkhū sāvatthiṁ āgacchissanti bhagavantaṁ dassanāya. te bhagavantaṁ upasaṅkamitvā pucchissanti -- `itthannāmo, bhante, bhikkhu kālaṅkato, tassa kā gati ko abhisamparāyo'ti? taṁ bhagavā byākarissati sotāpattiphale vā sakadāgāmiphale vā anāgāmiphale vā arahatte vā. tyāhaṁ upasaṅkamitvā pucchissāmi -- `āgatapubbā nu kho, bhante, tena ayyena sāvatthī'ti? sace me vakkhanti -- `āgatapubbā tena bhikkhunā sāvatthī'ti niṭṭhamettha gacchissāmi -- nissaṁsayaṁ me paribhuttaṁ tena ayyena vassikasāṭikā vā āgantukabhattaṁ vā gamikabhattaṁ vā gilānabhattaṁ vā gilānupaṭṭhākabhattaṁ vā gilānabhesajjaṁ vā dhuvayāgu vāti. tassā me tadanussarantiyā pāmujjaṁ jāyissati, pamuditāya pīti jāyissati, pītimanāya kāyo passambhissati, passaddhakāyā sukhaṁ vediyissāmi, sukhiniyā cittaṁ samādhiyissati. sā me bhavissati indriyabhāvanā balabhāvanā bojjhaṅgabhāvanā. imāhaṁ, bhante, ānisaṁsaṁ sampassamānā tathāgataṁ aṭṭha varāni yācāmī” ti. “sādhu sādhu, visākhe; sādhu kho tvaṁ, visākhe, imaṁ ānisaṁsaṁ sampassamānā tathāgataṁ aṭṭha varāni yācasi. anujānāmi te, visākhe, aṭṭha varānī” ti. atha kho bhagavā visākhaṁ migāramātaraṁ imāhi gāthāhi anumodi --

“yā annapānaṁ dadatippamoditā.

sīlūpapannā sugatassa sāvikā.

dadāti dānaṁ abhibhuyya maccharaṁ.

sovaggikaṁ sokanudaṁ sukhāvahaṁ..

“dibbaṁ sā labhate āyuṁ {dibbaṁ balaṁ sā labhate ca āyuṁ (sī0 syā0)}.

āgamma maggaṁ virajaṁ anaṅgaṇaṁ.

sā puññakāmā sukhinī anāmayā.

saggamhi kāyamhi ciraṁ pamodatī” ti..

352. atha kho bhagavā visākhaṁ migāramātaraṁ imāhi gāthāhi anumoditvā uṭṭhāyāsanā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, vassikasāṭikaṁ, āgantukabhattaṁ, gamikabhattaṁ, gilānabhattaṁ, gilānupaṭṭhākabhattaṁ, gilānabhesajjaṁ, dhuvayāguṁ, bhikkhunisaṅghassa udakasāṭikan”-ti.

visākhāvatthu niṭṭhitaṁ.

visākhābhāṇavāro niṭṭhito.

220. nisīdanādianujānanā

353. tena kho pana samayena bhikkhū paṇītāni bhojanāni bhuñjitvā muṭṭhassatī asampajānā niddaṁ okkamanti. tesaṁ muṭṭhassatīnaṁ asampajānānaṁ niddaṁ okkamantānaṁ supinantena asuci muccati, senāsanaṁ asucinā makkhiyati. atha kho bhagavā āyasmatā ānandena pacchāsamaṇena senāsanacārikaṁ āhiṇḍanto addasa senāsanaṁ asucinā makkhitaṁ, disvāna āyasmantaṁ ānandaṁ āmantesi -- “kiṁ etaṁ, ānanda, senāsanaṁ makkhitan”-ti? “etarahi, bhante, bhikkhū paṇītāni bhojanāni bhuñjitvā muṭṭhassatī asampajānā niddaṁ okkamanti. tesaṁ muṭṭhassatīnaṁ asampajānānaṁ niddaṁ okkamantānaṁ supinantena asuci muccati; tayidaṁ, bhagavā, senāsanaṁ asucinā makkhitan”-ti. “evametaṁ, ānanda, evametaṁ, ānanda. muccati hi, ānanda, muṭṭhassatīnaṁ asampajānānaṁ niddaṁ okkamantānaṁ supinantena asuci. ye te, ānanda, bhikkhū upaṭṭhitassatī sampajānā niddaṁ okkamanti, tesaṁ asuci na muccati. yepi te, ānanda, puthujjanā kāmesu vītarāgā, tesampi asuci na muccati. aṭṭhānametaṁ, ānanda, anavakāso yaṁ arahato asuci mucceyyā” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “idhāhaṁ, bhikkhave, ānandena pacchāsamaṇena senāsanacārikaṁ āhiṇḍanto addasaṁ senāsanaṁ asucinā makkhitaṁ, disvāna ānandaṁ āmantesiṁ `kiṁ etaṁ, ānanda, senāsanaṁ makkhita'nti? `etarahi, bhante, bhikkhū paṇītāni bhojanāni bhuñjitvā muṭṭhassatī asampajānā niddaṁ okkamanti. tesaṁ muṭṭhassatīnaṁ asampajānānaṁ niddaṁ okkamantānaṁ supinantena asuci muccati; tayidaṁ, bhagavā, senāsanaṁ asucinā makkhita'nti. `evametaṁ, ānanda, evametaṁ, ānanda, muccati hi, ānanda, muṭṭhassatīnaṁ asampajānānaṁ niddaṁ okkamantānaṁ supinantena asuci. ye te, ānanda, bhikkhū upaṭṭhitassatī sampajānā niddaṁ okkamanti, tesaṁ asuci na muccati. yepi te, ānanda, puthujjanā kāmesu vītarāgā tesampi asuci na muccati. aṭṭhānametaṁ, ānanda, anavakāso yaṁ arahato asuci mucceyyā” 'ti.

“pañcime, bhikkhave, ādīnavā muṭṭhassatissa asampajānassa niddaṁ okkamato -- dukkhaṁ supati, dukkhaṁ paṭibujjhati, pāpakaṁ supinaṁ passati, devatā na rakkhanti, asuci muccati. ime kho, bhikkhave, pañca ādīnavā muṭṭhassatissa asampajānassa niddaṁ okkamato.

“pañcime, bhikkhave, ānisaṁsā upaṭṭhitassatissa sampajānassa niddaṁ okkamato -- sukhaṁ supati, sukhaṁ paṭibujjhati, na pāpakaṁ supinaṁ passati, devatā rakkhanti, asuci na muccati. ime kho, bhikkhave, pañca ānisaṁsā upaṭṭhitassatissa sampajānassa niddaṁ okkamato.

“anujānāmi, bhikkhave, kāyaguttiyā cīvaraguttiyā senāsanaguttiyā nisīdanan”-ti.

tena kho pana samayena atikhuddakaṁ nisīdanaṁ na sabbaṁ senāsanaṁ saṁgopeti. bhagavato etamatthaṁ ārocesuṁ. anujānāmi, bhikkhave, yāvamahantaṁ paccattharaṇaṁ ākaṅkhati tāvamahantaṁ paccattharaṇaṁ kātunti.

354. tena kho pana samayena āyasmato ānandassa upajjhāyassa āyasmato belaṭṭhasīsassa thullakacchābādho hoti. tassa lasikāya cīvarāni kāye lagganti. tāni bhikkhū udakena temetvā temetvā apakaḍḍhanti. addasā kho bhagavā senāsanacārikaṁ āhiṇḍanto te bhikkhū tāni cīvarāni udakena temetvā temetvā apakaḍḍhante, disvāna yena te bhikkhū tenupasaṅkami, upaṅkamitvā te bhikkhū etadavoca -- “kiṁ imassa, bhikkhave, bhikkhuno ābādho” ti? “imassa, bhante, āyasmato thullakacchābādho. lasikāya cīvarāni kāye lagganti. tāni mayaṁ udakena temetvā temetvā apakaḍḍhāmā” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, yassa kaṇḍu vā piḷakā vā assāvo vā thullakacchu vā ābādho kaṇḍuppaṭicchādi” nti.

355. atha kho visākhā migāramātā mukhapuñchanacoḷaṁ {mukhapuñjanacoḷaṁ (ka0)} ādāya yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnā kho visākhā migāramātā bhagavantaṁ etadavoca -- “paṭiggaṇhātu me, bhante, bhagavā mukhapuñchanacoḷaṁ, yaṁ mamassa dīgharattaṁ hitāya sukhāyā” ti. paṭiggahesi bhagavā mukhapuñchanacoḷaṁ. atha kho bhagavā visākhaṁ migāramātaraṁ dhammiyā kathāya sandassesi samādapesi samuttejesi sampahaṁsesi. atha kho visākhā migāramātā bhagavatā dhammiyā kathāya sandassitā samādapitā samuttejitā sampahaṁsitā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, mukhapuñchanacoḷakan”-ti {mukhapuñchanacolanti (syā0)}.

356. tena kho pana samayena rojo mallo āyasmato ānandassa sahāyo hoti. rojassa mallassa khomapilotikā āyasmato ānandassa hatthe nikkhittā hoti. āyasmato ca ānandassa khomapilotikāya attho hoti. bhagavato etamatthaṁ ārocesuṁ. anujānāmi, bhikkhave, pañcahaṅgehi samannāgatassa vissāsaṁ gahetuṁ -- sandiṭṭho ca hoti, sambhatto ca, ālapito ca, jīvati ca, jānāti ca, gahite me attamano bhavissatīti. anujānāmi, bhikkhave, imehi pañcahaṅgehi samannāgatassa vissāsaṁ gahetunti.

357. tena kho pana samayena bhikkhūnaṁ paripuṇṇaṁ hoti ticīvaraṁ. attho ca hoti parissāvanehipi thavikāhipi. bhagavato etamatthaṁ ārocesuṁ. anujānāmi, bhikkhave, parikkhāracoḷakanti.

nisīdanādianujānanā niṭṭhitā.

221. pacchimavikappanupagacīvarādikathā

358. atha kho bhikkhūnaṁ etadahosi -- “yāni tāni bhagavatā anuññātāni ticīvaranti vā vassikasāṭikāti vā nisīdananti vā paccattharaṇanti vā kaṇḍuppaṭicchādīti vā mukhapuñchanacoḷanti vā parikkhāracoḷanti vā, sabbāni tāni adhiṭṭhātabbāni nu kho, udāhu, vikappetabbānī” ti? bhagavato etamatthaṁ ārocesuṁ. anujānāmi, bhikkhave, ticīvaraṁ adhiṭṭhātuṁ na vikappetuṁ; vassikasāṭikaṁ vassānaṁ cātumāsaṁ adhiṭṭhātuṁ, tato paraṁ vikappetuṁ; nisīdanaṁ adhiṭṭhātuṁ na vikappetuṁ; paccattharaṇaṁ adhiṭṭhātuṁ na vikappetuṁ; kaṇḍuppaṭicchādiṁ yāvaābādhā adhiṭṭhātuṁ tato paraṁ vikappetuṁ; mukhapuñchanacoḷaṁ adhiṭṭhātuṁ na vikappetuṁ; parikkhāracoḷaṁ adhiṭṭhātuṁ na vikappetunti.

atha kho bhikkhūnaṁ etadahosi -- “kittakaṁ pacchimaṁ nu kho cīvaraṁ vikappetabban”-ti? bhagavato etamatthaṁ ārocesuṁ. anujānāmi, bhikkhave, āyāmena aṭṭhaṅgulaṁ sugataṅgulena caturaṅgulavitthataṁ pacchimaṁ cīvaraṁ vikappetunti.

359. tena kho pana samayena āyasmato mahākassapassa paṁsukūlakato garuko hoti. bhagavato etamatthaṁ ārocesuṁ. anujānāmi, bhikkhave, suttalūkhaṁ kātunti. vikaṇṇo hoti. bhagavato etamatthaṁ ārocesuṁ. anujānāmi, bhikkhave, vikaṇṇaṁ uddharitunti. suttā okiriyanti. bhagavato etamatthaṁ ārocesuṁ. anujānāmi, bhikkhave, anuvātaṁ paribhaṇḍaṁ āropetunti.

tena kho pana samayena saṅghāṭiyā pattā lujjanti. bhagavato etamatthaṁ ārocesuṁ. anujānāmi, bhikkhave, aṭṭhapadakaṁ kātunti.

360. tena kho pana samayena aññatarassa bhikkhuno ticīvare kayiramāne sabbaṁ chinnakaṁ nappahoti. bhagavato etamatthaṁ ārocesuṁ. anujānāmi, bhikkhave, dve chinnakāni ekaṁ acchinnakanti.

dve chinnakāni ekaṁ acchinnakaṁ nappahoti. bhagavato etamatthaṁ ārocesuṁ. anujānāmi, bhikkhave, dve acchinnakāni ekaṁ chinnakanti.

dve acchinnakāni ekaṁ chinnakaṁ nappahoti. bhagavato etamatthaṁ ārocesuṁ. anujānāmi, bhikkhave, anvādhikampi āropetuṁ, na ca, bhikkhave, sabbaṁ acchinnakaṁ dhāretabbaṁ. yo dhāreyya, āpatti dukkaṭassāti.

361. tena kho pana samayena aññatarassa bhikkhuno bahuṁ cīvaraṁ uppannaṁ hoti. so ca taṁ cīvaraṁ mātāpitūnaṁ dātukāmo hoti. bhagavato etamatthaṁ ārocesuṁ. mātāpitaroti {mātāpitūnaṁ kho (sī0)} kho, bhikkhave, dadamāne {vadamāno (ka0), vadamāne (?)} kiṁ vadeyyāma? anujānāmi, bhikkhave, mātāpitūnaṁ dātuṁ. na ca, bhikkhave, saddhādeyyaṁ vinipātetabbaṁ. yo vinipāteyya, āpatti dukkaṭassāti.

362. tena kho pana samayena aññataro bhikkhu andhavane cīvaraṁ nikkhipitvā santaruttarena gāmaṁ piṇḍāya pāvisi. corā taṁ cīvaraṁ avahariṁsu. so bhikkhu duccoḷo hoti lūkhacīvaro. bhikkhū evamāhaṁsu -- “kissa tvaṁ, āvuso, duccoḷo lūkhacīvarosī” ti? “idhāhaṁ {so ahaṁ (katthaci)}, āvuso, andhavane cīvaraṁ nikkhipitvā santaruttarena gāmaṁ piṇḍāya pāvisiṁ. corā taṁ cīvaraṁ avahariṁsu. tenāhaṁ duccoḷo lūkhacīvaro” ti. bhagavato etamatthaṁ ārocesuṁ. na, bhikkhave, santaruttarena gāmo pavisitabbo. yo paviseyya, āpatti dukkaṭassāti.

tena kho pana samayena āyasmā ānando assatiyā santaruttarena gāmaṁ piṇḍāya pāvisi. bhikkhū āyasmantaṁ ānandaṁ etadavocuṁ -- “nanu, āvuso ānanda, bhagavatā paññattaṁ -- `na santaruttarena gāmo pavisitabbo'ti? kissa tvaṁ, āvuso ānanda, santaruttarena gāmaṁ paviṭṭho” ti? “saccaṁ, āvuso, bhagavatā paññattaṁ -- `na santaruttarena gāmo pavisitabbo'ti. api cāhaṁ assatiyā paviṭṭho” ti. bhagavato etamatthaṁ ārocesuṁ.

pañcime, bhikkhave, paccayā saṅghāṭiyā nikkhepāya -- gilāno vā hoti, vassikasaṅketaṁ vā hoti, nadīpāraṁ gantuṁ vā hoti, aggaḷaguttivihāro vā hoti, atthatakathinaṁ vā hoti. ime kho, bhikkhave, pañca paccayā saṅghāṭiyā nikkhepāya.

pañcime, bhikkhave, paccayā uttarāsaṅgassa nikkhepāya ...pe0 ... antaravāsakassa nikkhepāya -- gilāno vā hoti, vassikasaṅketaṁ vā hoti, nadīpāraṁ gantuṁ vā hoti, aggaḷaguttivihāro vā hoti, atthatakathinaṁ vā hoti. ime kho, bhikkhave, pañca paccayā uttarāsaṅgassa antaravāsakassa nikkhepāya.

pañcime, bhikkhave, paccayā vassikasāṭikāya nikkhepāya -- gilāno vā hoti, nissīmaṁ gantuṁ vā hoti, nadīpāraṁ gantuṁ vā hoti, aggaḷaguttivihāro vā hoti, vassikasāṭikā akatā vā hoti vippakatā vā. ime kho, bhikkhave, pañca paccayā vassikasāṭikāya nikkhepāyāti.

pacchimavikappanupagacīvarādikathā niṭṭhitā.

222. saṅghikacīvaruppādakathā

363. tena kho pana samayena aññataro bhikkhu eko vassaṁ vasi. tattha manussā saṅghassa demāti cīvarāni adaṁsu. atha kho tassa bhikkhuno etadahosi -- “bhagavatā paññattaṁ `catuvaggo pacchimo saṅgho'ti. ahañcamhi ekako. ime ca manussā saṅghassa demāti cīvarāni adaṁsu. yaṁnūnāhaṁ imāni saṅghikāni cīvarāni sāvatthiṁ hareyyan”-ti. atha kho so bhikkhu tāni cīvarāni ādāya sāvatthiṁ gantvā bhagavato etamatthaṁ ārocesi. “tuyheva, bhikkhu, tāni cīvarāni yāva kathinassa ubbhārāyā” ti. idha pana, bhikkhave, bhikkhu eko vassaṁ vasati. tattha manussā saṅghassa demāti cīvarāni denti. anujānāmi, bhikkhave, tasseva tāni cīvarāni yāva kathinassa ubbhārāyāti.

tena kho pana samayena aññataro bhikkhu utukālaṁ eko vasi. tattha manussā saṅghassa demāti cīvarāni adaṁsu. atha kho tassa bhikkhuno etadahosi -- “bhagavatā paññattaṁ `catuvaggo pacchimo saṅgho'ti. ahañcamhi ekako. ime ca manussā saṅghassa demāti cīvarāni adaṁsu. yaṁnūnāhaṁ imāni saṅghikāni cīvarāni sāvatthiṁ hareyyan”-ti. atha kho so bhikkhu tāni cīvarāni ādāya sāvatthiṁ gantvā bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. anujānāmi, bhikkhave, sammukhībhūtena saṅghena bhājetuṁ. idha pana, bhikkhave, bhikkhu utukālaṁ eko vasati. tattha manussā saṅghassa demāti cīvarāni denti. anujānāmi, bhikkhave, tena bhikkhunā tāni cīvarāni adhiṭṭhātuṁ -- “mayhimāni cīvarānī” ti. tassa ce, bhikkhave, bhikkhuno taṁ cīvaraṁ anadhiṭṭhite añño bhikkhu āgacchati, samako dātabbo bhāgo. tehi ce, bhikkhave, bhikkhūhi taṁ cīvaraṁ bhājiyamāne, apātite kuse, añño bhikkhu āgacchati, samako dātabbo bhāgo. tehi ce, bhikkhave, bhikkhūhi taṁ cīvaraṁ bhājiyamāne, pātite kuse, añño bhikkhu āgacchati, nākāmā dātabbo bhāgoti.

tena kho pana samayena dve bhātikā therā, āyasmā ca isidāso āyasmā ca isibhaṭo, sāvatthiyaṁ vassaṁvuṭṭhā aññataraṁ gāmakāvāsaṁ agamaṁsu. manussā cirassāpi therā āgatāti sacīvarāni bhattāni adaṁsu. āvāsikā bhikkhū there pucchiṁsu -- “imāni, bhante, saṅghikāni cīvarāni there āgamma uppannāni, sādiyissanti therā bhāgan”-ti. therā evamāhaṁsu -- “yathā kho mayaṁ, āvuso, bhagavatā dhammaṁ desitaṁ ājānāma, tumhākaṁyeva tāni cīvarāni yāva kathinassa ubbhārāyā” ti.

tena kho pana samayena tayo bhikkhū rājagahe vassaṁ vasanti. tattha manussā saṅghassa

demāti cīvarāni denti. atha kho tesaṁ bhikkhūnaṁ etadahosi -- “bhagavatā paññattaṁ `catuvaggo pacchimo saṅgho'ti. mayañcamhā tayo janā. ime ca manussā saṅghassa demāti cīvarāni denti. kathaṁ nu kho amhehi paṭipajjitabban”-ti? tena kho pana samayena sambahulā therā, āyasmā ca nilavāsī āyasmā ca sāṇavāsī āyasmā ca gotako āyasmā ca bhagu āyasmā ca phaḷikasantāno, pāṭaliputte viharanti kukkuṭārāme. atha kho te bhikkhū pāṭaliputtaṁ gantvā there pucchiṁsu. therā evamāhaṁsu -- “yathā kho mayaṁ āvuso bhagavatā dhammaṁ desitaṁ ājānāma, tumhākaṁyeva tāni cīvarāni yāva kathinassa ubbhārāyā” ti.

saṅghikacīvaruppādakathā niṭṭhitā.

223. upanandasakyaputtavatthu

364. tena kho pana samayena āyasmā upanando sakyaputto sāvatthiyaṁ vassaṁvuṭṭho aññataraṁ gāmakāvāsaṁ agamāsi. tattha ca bhikkhū cīvaraṁ bhājetukāmā sannipatiṁsu. te evamāhaṁsu -- “imāni kho, āvuso, saṅghikāni cīvarāni bhājiyissanti, sādiyissasi bhāgan”-ti? “āmāvuso, sādiyissāmī” ti. tato cīvarabhāgaṁ gahetvā aññaṁ āvāsaṁ agamāsi. tatthapi bhikkhū cīvaraṁ bhājetukāmā sannipatiṁsu. tepi evamāhaṁsu -- “imāni kho, āvuso, saṅghikāni cīvarāni bhājiyissanti, sādiyissasi bhāgan”-ti? “āmāvuso, sādiyissāmī” ti. tatopi cīvarabhāgaṁ gahetvā aññaṁ āvāsaṁ agamāsi. tatthapi bhikkhū cīvaraṁ bhājetukāmā sannipatiṁsu. tepi evamāhaṁsu -- “imāni kho, āvuso, saṅghikāni cīvarāni bhājiyissanti, sādiyissasi bhāgan”-ti? “āmāvuso, sādiyissāmī” ti. tatopi cīvarabhāgaṁ gahetvā mahantaṁ cīvarabhaṇḍikaṁ ādāya punadeva sāvatthiṁ paccāgañchi. bhikkhū evamāhaṁsu -- “mahāpuññosi tvaṁ, āvuso upananda, bahuṁ te cīvaraṁ uppannan”-ti. “kuto me, āvuso, puññaṁ? idhāhaṁ, āvuso, sāvatthiyaṁ vassaṁvuṭṭho aññataraṁ gāmakāvāsaṁ agamāsiṁ. tattha bhikkhū cīvaraṁ bhājetukāmā sannipatiṁsu. te maṁ evamāhaṁsu -- `imāni kho, āvuso, saṅghikāni cīvarāni bhājiyissanti, sādiyissasi bhāga'nti? `āmāvuso, sādiyissāmī'ti. tato cīvarabhāgaṁ gahetvā aññaṁ āvāsaṁ agamāsiṁ. tatthapi bhikkhū cīvaraṁ bhājetukāmā sannipatiṁsu. tepi maṁ evamāhaṁsu -- `imāni kho, āvuso, saṅghikāni cīvarāni bhājiyissanti, sādiyissasi bhāga” 'nti? `āmāvuso, sādiyissāmī'ti. tatopi cīvarabhāgaṁ gahetvā aññaṁ āvāsaṁ agamāsiṁ. tatthapi bhikkhū cīvaraṁ bhājetukāmā sannipatiṁsu. tepi maṁ evamāhaṁsu -- `imāni kho, āvuso, saṅghikāni cīvarāni bhājiyissanti, sādiyissasi bhāga'nti? `āmāvuso, sādiyissāmī'ti. tatopi cīvarabhāgaṁ aggahesiṁ. evaṁ me bahuṁ cīvaraṁ uppannanti. “kiṁ pana tvaṁ, āvuso upananda, aññatra vassaṁvuṭṭho aññatra cīvarabhāgaṁ sādiyī” ti? “evamāvuso” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā upanando sakyaputto aññatra vassaṁvuṭṭho aññatra cīvarabhāgaṁ sādiyissatī” ti. bhagavato etamatthaṁ ārocesuṁ ...pe0 ... “saccaṁ kira tvaṁ, upananda, aññatra vassaṁvuṭṭho aññatra cīvarabhāgaṁ sādiyī” ti? “saccaṁ bhagavā” ti. vigarahi buddho bhagavā ...pe0 ... kathañhi nāma tvaṁ, moghapurisa, aññatra vassaṁvuṭṭho aññatra cīvarabhāgaṁ sādiyissasi. netaṁ, moghapurisa, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, aññatra vassaṁvuṭṭhena aññatra cīvarabhāgo sāditabbo. yo sādiyeyya, āpatti dukkaṭassā” ti.

tena kho pana samayena āyasmā upanando sakyaputto eko dvīsu āvāsesu vassaṁ vasi -- “evaṁ me bahuṁ cīvaraṁ uppajjissatī” ti. atha kho tesaṁ bhikkhūnaṁ etadahosi -- “kathaṁ nu kho āyasmato upanandassa sakyaputtassa cīvarapaṭivīso dātabbo” ti? bhagavato etamatthaṁ ārocesuṁ. detha, bhikkhave, moghapurisassa ekādhippāyaṁ. idha pana, bhikkhave, bhikkhu eko dvīsu āvāsesu vassaṁ vasati -- “evaṁ me bahuṁ cīvaraṁ uppajjissatī” ti. sace amutra upaḍḍhaṁ amutra upaḍḍhaṁ vasati, amutra upaḍḍho amutra upaḍḍho cīvarapaṭivīso dātabbo. yattha vā pana bahutaraṁ vasati, tato cīvarapaṭivīso dātabboti.

upanandasakyaputtavatthu niṭṭhitaṁ.

224. gilānavatthukathā

365. tena kho pana samayena aññatarassa bhikkhuno kucchivikārābādho hoti. so sake muttakarīse palipanno seti. atha kho bhagavā āyasmatā ānandena pacchāsamaṇena senāsanacārikaṁ āhiṇḍanto yena tassa bhikkhuno vihāro tenupasaṅkami. addasā kho bhagavā taṁ bhikkhuṁ sake muttakarīse palipannaṁ sayamānaṁ, disvāna yena so bhikkhu tenupasaṅkami, upasaṅkamitvā taṁ bhikkhuṁ etadavoca -- “kiṁ te, bhikkhu, ābādho” ti? “kucchivikāro me, bhagavā” ti. “atthi pana te, bhikkhu, upaṭṭhāko” ti? “natthi, bhagavā” ti. “kissa taṁ bhikkhū na upaṭṭhentī” ti? “ahaṁ kho, bhante, bhikkhūnaṁ akārako; tena maṁ bhikkhū na upaṭṭhentī” ti. atha kho bhagavā āyasmantaṁ ānandaṁ āmantesi -- “gacchānanda, udakaṁ āhara, imaṁ bhikkhuṁ nahāpessāmā” ti. “evaṁ, bhante” ti kho āyasmā ānando bhagavato paṭissuṇitvā udakaṁ āhari. bhagavā udakaṁ āsiñci. āyasmā ānando paridhovi. bhagavā sīsato aggahesi. āyasmā ānando pādato uccāretvā mañcake nipātesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “atthi, bhikkhave, amukasmiṁ vihāre bhikkhu gilāno” ti? “atthi, bhagavā” ti. “kiṁ tassa, bhikkhave, bhikkhuno ābādho” ti? “tassa, bhante, āyasmato kucchivikārābādho” ti. “atthi pana, bhikkhave, tassa bhikkhuno upaṭṭhāko” ti? “natthi, bhagavā” ti. “kissa taṁ bhikkhū na upaṭṭhentī” ti? “eso, bhante, bhikkhu bhikkhūnaṁ akārako; tena taṁ bhikkhū na upaṭṭhentī” ti. “natthi vo, bhikkhave, mātā, natthi pitā, ye vo upaṭṭhaheyyuṁ. tumhe ce, bhikkhave, aññamaññaṁ na upaṭṭhahissatha, atha ko carahi upaṭṭhahissati? yo, bhikkhave, maṁ upaṭṭhaheyya so gilānaṁ upaṭṭhaheyya. sace upajjhāyo hoti, upajjhāyena yāvajīvaṁ upaṭṭhātabbo; vuṭṭhānamassa āgametabbaṁ. sace ācariyo hoti, ācariyena yāvajīvaṁ upaṭṭhātabbo; vuṭṭhānamassa āgametabbaṁ. sace saddhivihāriko hoti, saddhivihārikena yāvajīvaṁ upaṭṭhātabbo; vuṭṭhānamassa āgametabbaṁ. sace antevāsiko hoti, antevāsikena yāvajīvaṁ upaṭṭhātabbo; vuṭṭhānamassa āgametabbaṁ. sace samānupajjhāyako hoti, samānupajjhāyakena yāvajīvaṁ upaṭṭhātabbo ; vuṭṭhānamassa āgametabbaṁ. sace samānācariyako hoti, samānācariyakena yāvajīvaṁ upaṭṭhātabbo; vuṭṭhānamassa āgametabbaṁ. sace na hoti upajjhāyo vā ācariyo vā saddhivihāriko vā antevāsiko vā samānupajjhāyako vā samānācariyako vā saṅghena upaṭṭhātabbo. no ce upaṭṭhaheyya, āpatti dukkaṭassa”.

366. pañcahi, bhikkhave, aṅgehi samannāgato gilāno dūpaṭṭho hoti -- asappāyakārī hoti, sappāye mattaṁ na jānāti, bhesajjaṁ na paṭisevitā hoti, atthakāmassa gilānupaṭṭhākassa yathābhūtaṁ ābādhaṁ nāvikattā hoti `abhikkamantaṁ vā abhikkamatīti, paṭikkamantaṁ vā paṭikkamatīti, ṭhitaṁ vā ṭhito'ti, uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātiko hoti. imehi kho, bhikkhave, pañcahaṅgehi samannāgato gilāno dūpaṭṭho hoti.

pañcahi, bhikkhave, aṅgehi samannāgato gilāno sūpaṭṭho hoti -- sappāyakārī hoti, sappāye mattaṁ jānāti, bhesajjaṁ paṭisevitā hoti, atthakāmassa gilānupaṭṭhākassa yathābhūtaṁ ābādhaṁ āvikattā hoti `abhikkamantaṁ vā abhikkamatīti, paṭikkamantaṁ vā paṭikkamatīti, ṭhitaṁ vā ṭhito'ti, uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ adhivāsakajātiko hoti. imehi kho, bhikkhave, pañcahaṅgehi samannāgato gilāno sūpaṭṭho hoti.

pañcahi, bhikkhave, aṅgehi samannāgato gilānupaṭṭhāko nālaṁ gilānaṁ upaṭṭhātuṁ -- na paṭibalo hoti bhesajjaṁ saṁvidhātuṁ, sappāyāsappāyaṁ na jānāti, asappāyaṁ upanāmeti sappāyaṁ apanāmeti, āmisantaro gilānaṁ upaṭṭhāti no mettacitto, jegucchī hoti uccāraṁ vā passāvaṁ vā kheḷaṁ vā vantaṁ vā nīhātuṁ, na paṭibalo hoti gilānaṁ kālena kālaṁ dhammiyā kathāya sandassetuṁ samādapetuṁ samuttejetuṁ sampahaṁsetuṁ. imehi kho, bhikkhave, pañcahaṅgehi samannāgato gilānupaṭṭhāko nālaṁ gilānaṁ upaṭṭhātuṁ.

pañcahi, bhikkhave, aṅgehi samannāgato gilānupaṭṭhāko alaṁ gilānaṁ upaṭṭhātuṁ -- paṭibalo hoti bhesajjaṁ saṁvidhātuṁ, sappāyāsappāyaṁ jānāti, asappāyaṁ apanāmeti sappāyaṁ upanāmeti, mettacitto gilānaṁ upaṭṭhāti no āmisantaro, ajegucchī hoti uccāraṁ vā passāvaṁ vā kheḷaṁ vā vantaṁ vā nīhātuṁ, paṭibalo hoti gilānaṁ kālena kālaṁ dhammiyā kathāya sandassetuṁ samādapetuṁ samuttejetuṁ sampahaṁsetuṁ. imehi kho, bhikkhave, pañcahaṅgehi samannāgato gilānupaṭṭhāko alaṁ gilānaṁ upaṭṭhātunti.

gilānavatthukathā niṭṭhitā.

225. matasantakakathā

367. tena kho pana samayena dve bhikkhū kosalesu janapade addhānamaggappaṭipannā honti. te aññataraṁ āvāsaṁ upagacchiṁsu. tattha aññataro bhikkhu gilāno hoti. atha kho tesaṁ bhikkhūnaṁ etadahosi -- “bhagavatā kho, āvuso, gilānupaṭṭhānaṁ vaṇṇitaṁ. handa, mayaṁ, āvuso, imaṁ bhikkhuṁ upaṭṭhahemā” ti. te taṁ upaṭṭhahiṁsu. so tehi upaṭṭhahiyamāno kālamakāsi. atha kho te bhikkhū tassa bhikkhuno pattacīvaramādāya sāvatthiṁ gantvā bhagavato etamatthaṁ ārocesuṁ. “bhikkhussa, bhikkhave, kālaṅkate saṅgho sāmī pattacīvare, apica gilānupaṭṭhākā bahūpakārā. anujānāmi, bhikkhave, saṅghena ticīvarañca pattañca gilānupaṭṭhākānaṁ dātuṁ. evañca pana, bhikkhave, dātabbaṁ. tena gilānupaṭṭhākena bhikkhunā saṅghaṁ upasaṅkamitvā evamassa vacanīyo -- `itthannāmo, bhante, bhikkhu kālaṅkato. idaṁ tassa ticīvarañca patto cā” 'ti. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. itthannāmo bhikkhu kālaṅkato. idaṁ tassa ticīvarañca patto ca. yadi saṅghassa pattakallaṁ, saṅgho imaṁ ticīvarañca pattañca gilānupaṭṭhākānaṁ dadeyya. esā ñatti.

“suṇātu me, bhante, saṅgho. itthannāmo bhikkhu kālaṅkato. idaṁ tassa ticīvarañca patto ca. saṅgho imaṁ ticīvarañca pattañca gilānupaṭṭhākānaṁ deti. yassāyasmato khamati imassa ticīvarassa ca pattassa ca gilānupaṭṭhākānaṁ dānaṁ, so tuṇhassa; yassa nakkhamati, so bhāseyya.

“dinnaṁ idaṁ saṅghena ticīvarañca patto ca gilānupaṭṭhākānaṁ. khamati saṅghassa, tasmā tuṇhī, evametaṁ dhārayāmī” ti.

368. tena kho pana samayena aññataro sāmaṇero kālaṅkato hoti. bhagavato etamatthaṁ ārocesuṁ. sāmaṇerassa, bhikkhave, kālaṅkate saṅgho sāmī pattacīvare, api ca gilānupaṭṭhākā bahūpakārā. anujānāmi, bhikkhave, saṅghena cīvarañca pattañca gilānupaṭṭhākānaṁ dātuṁ. evañca pana, bhikkhave, dātabbaṁ. tena gilānupaṭṭhākena bhikkhunā saṅghaṁ upasaṅkamitvā evamassa vacanīyo -- “itthannāmo, bhante, sāmaṇero kālaṅkato, idaṁ tassa cīvarañca patto cā” ti. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. itthannāmo sāmaṇero kālaṅkato. idaṁ tassa cīvarañca patto ca. yadi saṅghassa pattakallaṁ, saṅgho imaṁ cīvarañca pattañca gilānupaṭṭhākānaṁ dadeyya. esā ñatti.

“suṇātu me, bhante, saṅgho. itthannāmo sāmaṇero kālaṅkato. idaṁ tassa cīvarañca patto ca. saṅgho imaṁ cīvarañca pattañca gilānupaṭṭhākānaṁ deti. yassāyasmato khamati imassa cīvarassa ca pattassa ca gilānupaṭṭhākānaṁ dānaṁ, so tuṇhassa; yassa nakkhamati, so bhāseyya.

“dinnaṁ idaṁ saṅghena cīvarañca patto ca gilānupaṭṭhākānaṁ. khamati saṅghassa, tasmā tuṇhī, evametaṁ dhārayāmī” ti.

369. tena kho pana samayena aññataro bhikkhu ca sāmaṇero ca gilānaṁ upaṭṭhahiṁsu. so tehi upaṭṭhahiyamāno kālamakāsi. atha kho tassa gilānupaṭṭhākassa bhikkhuno etadahosi -- “kathaṁ nu kho gilānupaṭṭhākassa sāmaṇerassa cīvarapaṭivīso dātabbo” ti ? bhagavato etamatthaṁ ārocesuṁ. anujānāmi, bhikkhave, gilānupaṭṭhākassa sāmaṇerassa samakaṁ paṭivīsaṁ dātunti.

tena kho pana samayena aññataro bhikkhu bahubhaṇḍo bahuparikkhāro kālaṅkato hoti. bhagavato etamatthaṁ ārocesuṁ. bhikkhussa, bhikkhave, kālaṅkate saṅgho sāmī pattacīvare, api ca gilānupaṭṭhākā bahūpakārā. anujānāmi, bhikkhave, saṅghena ticīvarañca pattañca gilānupaṭṭhākānaṁ dātuṁ. yaṁ tattha lahubhaṇḍaṁ lahuparikkhāraṁ taṁ sammukhībhūtena saṅghena bhājetuṁ. yaṁ tattha garubhaṇḍaṁ garuparikkhāraṁ taṁ āgatānāgatassa cātuddisassa saṅghassa avissajjikaṁ avebhaṅgikanti.

matasantakakathā niṭṭhitā.

226. naggiyapaṭikkhepakathā

370. tena kho pana samayena aññataro bhikkhu naggo hutvā yena bhagavā tenupasaṅkami, upasaṅkamitvā bhagavantaṁ etadavoca -- “bhagavā, bhante, anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī. idaṁ, bhante, naggiyaṁ anekapariyāyena appicchatāya santuṭṭhitāya sallekhāya dhutatāya {dhutattāya (ka0)} pāsādikatāya apacayāya vīriyārambhāya saṁvattati. sādhu, bhante, bhagavā bhikkhūnaṁ naggiyaṁ anujānātū” ti. vigarahi buddho bhagavā -- “ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma tvaṁ, moghapurisa, naggiyaṁ titthiyasamādānaṁ samādiyissasi. netaṁ, moghapurisa, appasannānaṁ vā pasādāya ...pe0 ...” vigarahitvā dhammiṁ kathaṁ katvā bhikkhū āmantesi -- “na, bhikkhave, naggiyaṁ titthiyasamādānaṁ samādiyitabbaṁ. yo samādiyeyya, āpatti thullaccayassā” ti.

naggiyapaṭikkhepakathā niṭṭhitā.

227. kusacīrādipaṭikkhepakathā

371. tena kho pana samayena aññataro bhikkhu kusacīraṁ nivāsetvā ...pe0 ... vākacīraṁ nivāsetvā ...pe0 ... phalakacīraṁ nivāsetvā ...pe0 ... kesakambalaṁ nivāsetvā ...pe0 ... vāḷakambalaṁ nivāsetvā ...pe0 ... ulūkapakkhaṁ nivāsetvā ...pe0 ... ajinakkhipaṁ nivāsetvā yena bhagavā tenupasaṅkami; upasaṅkamitvā bhagavantaṁ etadavoca -- “bhagavā, bhante, anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī. idaṁ, bhante, ajinakkhipaṁ anekapariyāyena appicchatāya santuṭṭhitāya sallekhāya dhutatāya pāsādikatāya apacayāya vīriyārambhāya saṁvattati. sādhu, bhante, bhagavā bhikkhūnaṁ ajinakkhipaṁ anujānātū” ti. vigarahi buddho bhagavā -- “ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma tvaṁ, moghapurisa, ajinakkhipaṁ titthiyadhajaṁ dhāressasi. netaṁ, moghapurisa, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, ajinakkhipaṁ titthiyadhajaṁ dhāretabbaṁ. yo dhāreyya, āpatti thullaccayassā” ti.

tena kho pana samayena aññataro bhikkhu akkanāḷaṁ nivāsetvā ...pe0 ... potthakaṁ nivāsetvā yena bhagavā tenupasaṅkami, upasaṅkamitvā bhagavantaṁ etadavoca -- “bhagavā, bhante, anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa, vaṇṇavādī. ayaṁ, bhante, potthako anekapariyāyena appicchatāya santuṭṭhitāya sallekhāya dhutatāya pāsādikatāya apacayāya vīriyārambhāya saṁvattati. sādhu, bhante, bhagavā bhikkhūnaṁ potthakaṁ anujānātū” ti. vigarahi buddho bhagavā -- “ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma tvaṁ, moghapurisa, potthakaṁ nivāsessasi. netaṁ, moghapurisa, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, potthako nivāsetabbo. yo nivāseyya, āpatti dukkaṭassā” ti.

kusacīrādipaṭikkhepakathā niṭṭhitā.

228. sabbanīlakādipaṭikkhepakathā

372. tena kho pana samayena chabbaggiyā bhikkhū sabbanīlakāni cīvarāni dhārenti ...pe0 ... sabbapītakāni cīvarāni dhārenti ...pe0 ... sabbalohitakāni cīvarāni dhārenti ...pe0 ... sabbamañjiṭṭhakāni {sabbamañjeṭṭhakāni (sī0 syā0)} cīvarāni dhārenti ...pe0 ... sabbakaṇhāni cīvarāni dhārenti ...pe0 ... sabbamahāraṅgarattāni cīvarāni dhārenti ...pe0 ... sabbamahānāmarattāni cīvarāni dhārenti ...pe0 ... acchinnadasāni cīvarāni dhārenti ...pe0 ... dīghadasāni cīvarāni dhārenti ...pe0 ... pupphadasāni cīvarāni dhārenti ...pe0 ... phaṇadasāni {phaladasāni (ka0)} cīvarāni dhārenti ...pe0 ... kañcukaṁ dhārenti ...pe0 ... tirīṭakaṁ dhārenti ...pe0 ... veṭhanaṁ dhārenti. manussā ujjhāyanti khiyyanti vipācenti -- “kathañhi nāma samaṇā sakyaputtiyā veṭhanaṁ dhāressanti, seyyathāpi gihī kāmabhogino” ti. bhagavato etamatthaṁ ārocesuṁ. na, bhikkhave, sabbanīlakāni cīvarāni dhāretabbāni, na sabbapītakāni cīvarāni dhāretabbāni, na sabbalohitakāni cīvarāni dhāretabbāni, na sabbamañjiṭṭhakāni cīvarāni dhāretabbāni, na sabbakaṇhāni cīvarāni dhāretabbāni, na sabbamahāraṅgarattāni cīvarāni dhāretabbāni, na sabbamahānāmarattāni cīvarāni dhāretabbāni, na acchinnadasāni cīvarāni dhāretabbāni, na dīghadasāni cīvarāni dhāretabbāni, na pupphadasāni cīvarāni dhāretabbāni, na phaṇadasāni cīvarāni dhāretabbāni, na kañcukaṁ dhāretabbaṁ, na tirīṭakaṁ dhāretabbaṁ, na veṭhanaṁ dhāretabbaṁ. yo dhāreyya, āpatti dukkaṭassāti.

sabbanīlakādipaṭikkhepakathā niṭṭhitā.

229. vassaṁvuṭṭhānaṁ anuppannacīvarakathā

373. tena kho pana samayena vassaṁvuṭṭhā bhikkhū anuppanne cīvare pakkamantipi, vibbhamantipi, kālampi karonti, sāmaṇerāpi paṭijānanti, sikkhaṁ paccakkhātakāpi paṭijānanti, antimavatthuṁ ajjhāpannakāpi paṭijānanti, ummattakāpi paṭijānanti, khittacittāpi paṭijānanti, vedanāṭṭāpi paṭijānanti, āpattiyā adassane ukkhittakāpi paṭijānanti, āpattiyā appaṭikamme ukkhittakāpi paṭijānanti, pāpikāya diṭṭhiyā appaṭinissagge ukkhittakāpi paṭijānanti, paṇḍakāpi paṭijānanti, theyyasaṁvāsakāpi paṭijānanti, titthiyapakkantakāpi paṭijānanti, tiracchānagatāpi paṭijānanti, mātughātakāpi paṭijānanti, pitughātakāpi paṭijānanti, arahantaghātakāpi paṭijānanti, bhikkhunidūsakāpi paṭijānanti, saṅghabhedakāpi paṭijānanti, lohituppādakāpi paṭijānanti, ubhatobyañjanakāpi paṭijānanti. bhagavato etamatthaṁ ārocesuṁ.

374. idha pana, bhikkhave, vassaṁvuṭṭho bhikkhu anuppanne cīvare pakkamati, sante patirūpe gāhake dātabbaṁ.

idha pana, bhikkhave, vassaṁvuṭṭho bhikkhu anuppanne cīvare vibbhamati, kālaṁ karoti, sāmaṇero paṭijānāti, sikkhaṁ paccakkhātako paṭijānāti, antimavatthuṁ ajjhāpannako paṭijānāti, saṅgho sāmī.

idha pana, bhikkhave, vassaṁvuṭṭho bhikkhu anuppanne cīvare ummattako paṭijānāti, khittacitto paṭijānāti, vedanāṭṭo paṭijānāti, āpattiyā adassane ukkhittako paṭijānāti, āpattiyā appaṭikamme ukkhittako paṭijānāti, pāpikāya diṭṭhiyā appaṭinissagge ukkhittako paṭijānāti, sante patirūpe gāhake dātabbaṁ.

idha pana, bhikkhave, vassaṁvuṭṭho bhikkhu anuppanne cīvare paṇḍako paṭijānāti, theyyasaṁvāsako paṭijānāti, titthiyapakkantako paṭijānāti, tiracchānagato paṭijānāti, mātughātako paṭijānāti, pitughātako paṭijānāti, arahantaghātako paṭijānāti, bhikkhunidūsako paṭijānāti, saṅghabhedako paṭijānāti, lohituppādako paṭijānāti, ubhatobyañjanako paṭijānāti, saṅgho sāmī.

375. idha pana, bhikkhave, vassaṁvuṭṭho bhikkhu uppanne cīvare abhājite pakkamati, sante patirūpe gāhake dātabbaṁ.

idha pana, bhikkhave, vassaṁvuṭṭho bhikkhu uppanne cīvare abhājite vibbhamati, kālaṁ karoti, sāmaṇero paṭijānāti, sikkhaṁ paccakkhātako paṭijānāti, antimavatthuṁ ajjhāpannako paṭijānāti, saṅgho sāmī.

idha pana, bhikkhave, vassaṁvuṭṭho bhikkhu uppanne cīvare abhājite ummattako paṭijānāti. khittacitto paṭijānāti, vedanāṭṭo paṭijānāti, āpattiyā adassane ukkhittako paṭijānāti, āpattiyā appaṭikamme ukkhittako paṭijānāti, pāpikāya diṭṭhiyā appaṭinissagge ukkhittako paṭijānāti, sante patirūpe gāhake dātabbaṁ.

idha pana, bhikkhave, vassaṁvuṭṭho bhikkhu uppanne cīvare abhājite paṇḍako paṭijānāti, theyyasaṁvāsako paṭijānāti, titthiyapakkantako paṭijānāti, tiracchānagato paṭijānāti, mātughātako paṭijānāti, pitughātako paṭijānāti, arahantaghātako paṭijānāti, bhikkhunidūsako paṭijānāti, saṅghabhedako paṭijānāti, lohituppādako paṭijānāti, ubhatobyañjanako paṭijānāti, saṅgho sāmī.

vassaṁ vuṭṭhānaṁ anuppannacīvarakathā niṭṭhitā.

230. saṅghe bhinne cīvaruppādakathā

376. idha pana, bhikkhave, vassaṁvuṭṭhānaṁ bhikkhūnaṁ anuppanne cīvare saṅgho bhijjati. tattha manussā ekasmiṁ pakkhe udakaṁ denti, ekasmiṁ pakkhe cīvaraṁ denti -- saṅghassa demāti. saṅghassevetaṁ.

idha pana, bhikkhave, vassaṁvuṭṭhānaṁ bhikkhūnaṁ anuppanne cīvare saṅgho bhijjati. tattha manussā ekasmiṁ pakkhe udakaṁ denti, tasmiṁyeva pakkhe cīvaraṁ denti -- saṅghassa demāti. saṅghassevetaṁ.

idha pana, bhikkhave, vassaṁvuṭṭhānaṁ bhikkhūnaṁ anuppanne cīvare saṅgho bhijjati. tattha manussā ekasmiṁ pakkhe udakaṁ denti, ekasmiṁ pakkhe cīvaraṁ denti -- pakkhassa demāti. pakkhassevetaṁ.

idha pana, bhikkhave, vassaṁvuṭṭhānaṁ bhikkhūnaṁ anuppanne cīvare saṅgho bhijjati. tattha manussā ekasmiṁ pakkhe udakaṁ denti, tasmiṁyeva pakkhe cīvaraṁ denti -- pakkhassa demāti. pakkhassevetaṁ.

idha pana, bhikkhave, vassaṁvuṭṭhānaṁ bhikkhūnaṁ uppanne cīvare abhājite saṅgho bhijjati. sabbesaṁ samakaṁ bhājetabbanti.

saṅghe bhinne cīvaruppādakathā niṭṭhitā.

231. duggahitasuggahitādikathā

377. tena kho pana samayena āyasmā revato aññatarassa bhikkhuno hatthe āyasmato sāriputtassa cīvaraṁ pāhesi -- “imaṁ cīvaraṁ therassa dehī” ti. atha kho so bhikkhu antarāmagge āyasmato revatassa vissāsā taṁ cīvaraṁ aggahesi. atha kho āyasmā revato āyasmatā sāriputtena samāgantvā pucchi -- “ahaṁ, bhante, therassa cīvaraṁ pāhesiṁ. sampattaṁ taṁ cīvaran”-ti? “nāhaṁ taṁ, āvuso, cīvaraṁ passāmī” ti. atha kho āyasmā revato taṁ bhikkhuṁ etadavoca -- “ahaṁ, āvuso, āyasmato hatthe therassa cīvaraṁ pāhesiṁ. kahaṁ taṁ cīvaran”-ti? “ahaṁ, bhante, āyasmato vissāsā taṁ cīvaraṁ aggahesi” nti. bhagavato etamatthaṁ ārocesuṁ.

378. idha pana, bhikkhave, bhikkhu bhikkhussa hatthe cīvaraṁ pahiṇati -- “imaṁ cīvaraṁ itthannāmassa dehī” ti. so antarāmagge yo pahiṇati tassa vissāsā gaṇhāti. suggahitaṁ. yassa pahiyyati tassa vissāsā gaṇhāti. duggahitaṁ.

idha pana, bhikkhave, bhikkhu bhikkhussa hatthe cīvaraṁ pahiṇati -- “imaṁ cīvaraṁ itthannāmassa dehī” ti. so antarāmagge yassa pahiyyati tassa vissāsā gaṇhāti. duggahitaṁ. yo pahiṇati tassa vissāsā gaṇhāti. suggahitaṁ.

idha pana, bhikkhave, bhikkhu bhikkhussa hatthe cīvaraṁ pahiṇati -- “imaṁ cīvaraṁ itthannāmassa dehī” ti. so antarāmagge suṇāti -- yo pahiṇati so kālaṅkatoti. tassa matakacīvaraṁ adhiṭṭhāti. svādhiṭṭhitaṁ. yassa pahiyyati tassa vissāsā gaṇhāti. duggahitaṁ.

idha pana, bhikkhave, bhikkhu bhikkhussa hatthe cīvaraṁ pahiṇati -- “imaṁ cīvaraṁ itthannāmassa dehī” ti. so antarāmagge suṇāti -- yassa pahiyyati so kālaṅkatoti. tassa matakacīvaraṁ adhiṭṭhāti. dvādhiṭṭhitaṁ. yo pahiṇati tassa vissāsā gaṇhāti. suggahitaṁ.

idha pana, bhikkhave, bhikkhu bhikkhussa hatthe cīvaraṁ pahiṇati -- “imaṁ cīvaraṁ itthannāmassa dehī” ti. so antarāmagge suṇāti -- ubho kālaṅkatāti. yo pahiṇati tassa matakacīvaraṁ adhiṭṭhāti. svādhiṭṭhitaṁ. yassa pahiyyati tassa matakacīvaraṁ adhiṭṭhāti. dvādhiṭṭhitaṁ.

idha pana, bhikkhave, bhikkhu bhikkhussa hatthe cīvaraṁ pahiṇati -- “imaṁ cīvaraṁ itthannāmassa dammī” ti. so antarāmagge yo pahiṇati tassa vissāsā gaṇhāti. duggahitaṁ. yassa pahiyyati tassa vissāsā gaṇhāti. suggahitaṁ.

idha pana, bhikkhave, bhikkhu bhikkhussa hatthe cīvaraṁ pahiṇati -- “imaṁ cīvaraṁ itthannāmassa dammī” ti. so antarāmagge yassa pahiyyati tassa vissāsā gaṇhāti. suggahitaṁ. yo pahiṇati tassa vissāsā gaṇhāti. duggahitaṁ.

idha pana, bhikkhave, bhikkhu bhikkhussa hatthe cīvaraṁ pahiṇati -- “imaṁ cīvaraṁ itthannāmassa dammī” ti. so antarāmagge suṇāti -- “yo pahiṇati so kālaṅkato” ti. tassa matakacīvaraṁ adhiṭṭhāti. dvādhiṭṭhitaṁ. yassa pahiyyati tassa vissāsā gaṇhāti. suggahitaṁ.

idha pana, bhikkhave, bhikkhu bhikkhussa hatthe cīvaraṁ pahiṇati -- “imaṁ cīvaraṁ itthannāmassa dammī” ti. so antarāmagge suṇāti -- “yassa pahiyyati so kālaṅkato” ti. tassa matakacīvaraṁ adhiṭṭhāti. svādhiṭṭhitaṁ. yo pahiṇati tassa vissāsā gaṇhāti. duggahitaṁ.

idha pana, bhikkhave, bhikkhu bhikkhussa hatthe cīvaraṁ pahiṇati -- “imaṁ cīvaraṁ itthannāmassa dammī” ti. so antarāmagge suṇāti “ubho kālaṅkatā” ti. yo pahiṇati tassa matakacīvaraṁ adhiṭṭhāti. dvādhiṭṭhitaṁ. yassa pahiyyati tassa matakacīvaraṁ adhiṭṭhāti. svādhiṭṭhitaṁ.

duggahitasuggahitādikathā niṭṭhitā.

232. aṭṭhacīvaramātikā

379. aṭṭhimā, bhikkhave, mātikā cīvarassa uppādāya -- sīmāya deti, katikāya deti, bhikkhāpaññattiyā deti, saṅghassa deti, ubhatosaṅghassa deti, vassaṁvuṭṭhasaṅghassa deti, ādissa deti, puggalassa deti.

sīmāya deti -- yāvatikā bhikkhū antosīmagatā tehi bhājetabbaṁ. katikāya deti -- sambahulā āvāsā samānalābhā honti ekasmiṁ āvāse dinne sabbattha dinnaṁ hoti. bhikkhāpaññattiyā deti, yattha saṅghassa dhuvakārā kariyyanti, tattha deti. saṅghassa deti, sammukhībhūtena saṅghena bhājetabbaṁ. ubhatosaṅghassa deti, bahukāpi bhikkhū honti, ekā bhikkhunī hoti, upaḍḍhaṁ dātabbaṁ, bahukāpi bhikkhuniyo honti, eko bhikkhu hoti, upaḍḍhaṁ dātabbaṁ. vassaṁvuṭṭhasaṅghassa deti, yāvatikā bhikkhū tasmiṁ āvāse vassaṁvuṭṭhā, tehi bhājetabbaṁ. ādissa deti, yāguyā vā bhatte vā khādanīye vā cīvare vā senāsane vā bhesajje vā. puggalassa deti, “imaṁ cīvaraṁ itthannāmassa dammī” ti.

aṭṭhacīvaramātikā niṭṭhitā.

cīvarakkhandhako aṭṭhamo.

233. tassuddānaṁ

rājagahako negamo, disvā vesāliyaṁ gaṇiṁ.

puna rājagahaṁ gantvā, rañño taṁ paṭivedayi..

putto sālavatikāya, abhayassa hi atrajo.

jīvatīti kumārena, saṅkhāto jīvako iti..

so hi takkasīlaṁ gantvā, uggahetvā mahābhiso.

sattavassikaābādhaṁ, natthukammena nāsayi..

rañño bhagandalābādhaṁ, ālepena apākaḍḍhi.

mamañca itthāgārañca, buddhasaṅghaṁ cupaṭṭhahi..

rājagahako ca seṭṭhi, antagaṇṭhi tikicchitaṁ.

pajjotassa mahārogaṁ, ghatapānena nāsayi..

adhikārañca siveyyaṁ, abhisannaṁ sinehati.

tīhi uppalahatthehi, samattiṁsavirecanaṁ..

pakatattaṁ varaṁ yāci, siveyyañca paṭiggahi.

cīvarañca gihidānaṁ, anuññāsi tathāgato..

rājagahe janapade bahuṁ, uppajji cīvaraṁ.

pāvāro kosiyañceva, kojavo aḍḍhakāsikaṁ..

uccāvacā ca santuṭṭhi, nāgamesāgamesuṁ ca.

paṭhamaṁ pacchā sadisā, katikā ca paṭiharuṁ..

bhaṇḍāgāraṁ aguttañca, vuṭṭhāpenti tatheva ca.

ussannaṁ kolāhalañca, kathaṁ bhāje kathaṁ dade..

sakātirekabhāgena, paṭivīso kathaṁ dade.

chakaṇena sītudakā {sītundī ca (sī0), sītuṇhi ca (katthaci)}, uttaritu na jānare..

āropentā bhājanañca, pātiyā ca chamāya ca.

upacikāmajjhe jīranti, ekato patthinnena ca..

pharusācchinnacchibandhā, addasāsi ubbhaṇḍite.

vīmaṁsitvā sakyamuni, anuññāsi ticīvaraṁ..

aññena atirekena, uppajji chiddameva ca.

cātuddīpo varaṁ yāci, dātuṁ vassikasāṭikaṁ..

āgantugamigilānaṁ, upaṭṭhākañca bhesajjaṁ.

dhuvaṁ udakasāṭiñca, paṇītaṁ atikhuddakaṁ..

thullakacchumukhaṁ khomaṁ, paripuṇṇaṁ adhiṭṭhānaṁ.

pacchimaṁ kato garuko, vikaṇṇo suttamokiri..

lujjanti nappahonti, ca anvādhikaṁ bahūni ca.

andhavane assatiyā, eko vassaṁ utumhi ca..

dve bhātukā rājagahe, upanando puna dvisu.

kucchivikāro gilāno, ubho ceva gilānakā {gilāyanā (ka0)}..

naggā kusā vākacīraṁ, phalako kesakambalaṁ.

vāḷaulūkapakkhañca, ajinaṁ akkanāḷakaṁ..

potthakaṁ nīlapītañca, lohitaṁ mañjiṭṭhena ca.

kaṇhā mahāraṅganāma, acchinnadasikā tathā..

dīghapupphaphaṇadasā, kañcutirīṭaveṭhanaṁ.

anuppanne pakkamati, saṅgho bhijjati tāvade..

pakkhe dadanti saṅghassa, āyasmā revato pahi.

vissāsagāhādhiṭṭhāti, aṭṭha cīvaramātikāti..

imamhi khandhake vatthū channavuti.

cīvarakkhandhako niṭṭhito.

9. campeyyakkhandhako

234. kassapagottabhikkhuvatthu

380. tena samayena buddho bhagavā campāyaṁ viharati gaggarāya pokkharaṇiyā tīre. tena kho pana samayena kāsīsu janapade vāsabhagāmo nāma hoti. tattha kassapagotto nāma bhikkhu āvāsiko hoti tantibaddho ussukkaṁ āpanno -- kinti anāgatā ca pesalā bhikkhū āgaccheyyuṁ, āgatā ca pesalā bhikkhū phāsu vihareyyuṁ, ayañca āvāso vuddhiṁ viruḷhiṁ vepullaṁ āpajjeyyāti. tena kho pana samayena sambahulā bhikkhū kāsīsu cārikaṁ caramānā yena vāsabhagāmo tadavasaruṁ. addasā kho kassapagotto bhikkhu te bhikkhū dūratova āgacchante, disvāna āsanaṁ paññapesi, pādodakaṁ pādapīṭhaṁ pādakathalikaṁ upanikkhipi, paccuggantvā pattacīvaraṁ paṭiggahesi, pānīyena āpucchi, nahāne ussukkaṁ akāsi, ussukkampi akāsi yāguyā khādanīye bhattasmiṁ. atha kho tesaṁ āgantukānaṁ bhikkhūnaṁ etadahosi -- “bhaddako kho ayaṁ, āvuso, āvāsiko bhikkhu nahāne ussukkaṁ karoti, ussukkampi karoti yāguyā khādanīye bhattasmiṁ. handa, mayaṁ, āvuso, idheva vāsabhagāme nivāsaṁ kappemā” ti. atha kho te āgantukā bhikkhū tattheva vāsabhagāme nivāsaṁ kappesuṁ.

atha kho kassapagottassa bhikkhuno etadahosi -- “yo kho imesaṁ āgantukānaṁ bhikkhūnaṁ āgantukakilamatho so paṭippassaddho. yepime gocare appakataññuno tedānime gocare pakataññuno. dukkaraṁ kho pana parakulesu yāvajīvaṁ ussukkaṁ kātuṁ, viññatti ca manussānaṁ amanāpā. yaṁnūnāhaṁ na ussukkaṁ kareyyaṁ yāguyā khādanīye bhattasmi” nti. so na ussukkaṁ akāsi yāguyā khādanīye bhattasmiṁ. atha kho tesaṁ āgantukānaṁ bhikkhūnaṁ etadahosi -- “pubbe khvāyaṁ, āvuso, āvāsiko bhikkhu nahāne ussukkaṁ akāsi, ussukkampi akāsi yāguyā khādanīye bhattasmiṁ. sodānāyaṁ na ussukkaṁ karoti yāguyā khādanīye bhattasmiṁ. duṭṭhodānāyaṁ, āvuso, āvāsiko bhikkhu. handa, mayaṁ, āvuso, āvāsikaṁ {imaṁ āvāsikaṁ (syā0)} bhikkhuṁ ukkhipāmā” ti. atha kho te āgantukā bhikkhū sannipatitvā kassapagottaṁ bhikkhuṁ etadavocuṁ -- “pubbe kho tvaṁ, āvuso, nahāne ussukkaṁ karosi, ussukkampi karosi yāguyā khādanīye bhattasmiṁ. sodāni tvaṁ na ussukkaṁ karosi yāguyā khādanīye bhattasmiṁ. āpattiṁ tvaṁ, āvuso, āpanno. passasetaṁ āpatti” nti? “natthi me, āvuso, āpatti, yamahaṁ passeyyan”-ti. atha kho te āgantukā bhikkhū kassapagottaṁ bhikkhuṁ āpattiyā adassane ukkhipiṁsu.

atha kho kassapagottassa bhikkhuno etadahosi -- “ahaṁ kho etaṁ na jānāmi `āpatti vā esā anāpatti vā, āpanno camhi {vamhi (?)} anāpanno vā, ukkhitto camhi anukkhitto vā, dhammikena vā adhammikena vā, kuppena vā akuppena vā, ṭhānārahena vā aṭṭhānārahena vā'. yaṁnūnāhaṁ campaṁ gantvā bhagavantaṁ etamatthaṁ puccheyyan”-ti. atha kho kassapagotto bhikkhu senāsanaṁ saṁsāmetvā pattacīvaramādāya yena campā tena pakkāmi. anupubbena yena campā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ. atha kho bhagavā kassapagottaṁ bhikkhuṁ etadavoca -- “kacci, bhikkhu, khamanīyaṁ, kacci yāpanīyaṁ, kacci appakilamathena addhānaṁ āgato, kuto ca tvaṁ, bhikkhu, āgacchasī” ti? “khamanīyaṁ, bhagavā; yāpanīyaṁ, bhagavā; appakilamathena cāhaṁ, bhante, addhānaṁ āgato. atthi, bhante, kāsīsu janapade vāsabhagāmo nāma. tatthāhaṁ, bhagavā, āvāsiko tantibaddho ussukkaṁ āpanno -- `kinti anāgatā ca pesalā bhikkhū āgaccheyyuṁ, āgatā ca pesalā bhikkhū phāsu vihareyyuṁ, ayañca āvāso vuddhiṁ viruḷhiṁ vepullaṁ āpajjeyyā'ti. atha kho, bhante, sambahulā bhikkhū kāsīsu cārikaṁ caramānā yena vāsabhagāmo tadavasaruṁ. addasaṁ kho ahaṁ, bhante, te bhikkhū dūratova āgacchante, disvāna āsanaṁ paññapesiṁ, pādodakaṁ pādapīṭhaṁ pādakathalikaṁ upanikkhipiṁ, paccuggantvā pattacīvaraṁ paṭiggahesiṁ, pānīyena apucchiṁ, nahāne ussukkaṁ akāsiṁ, ussukkampi akāsiṁ yāguyā khādanīye bhattasmiṁ. atha kho tesaṁ, bhante, āgantukānaṁ bhikkhūnaṁ etadahosi -- `bhaddako kho ayaṁ āvuso āvāsiko bhikkhu nahāne ussukkaṁ karoti, ussukkampi karoti yāguyā khādanīye bhattasmiṁ. handa, mayaṁ, āvuso, idheva vāsabhagāme nivāsaṁ kappemā'ti. atha kho te, bhante, āgantukā bhikkhū tattheva vāsabhagāme nivāsaṁ kappesuṁ. tassa mayhaṁ, bhante, etadahosi -- `yo kho imesaṁ āgantukānaṁ bhikkhūnaṁ āgantukakilamatho so paṭippassaddho. yepime gocare appakataññuno tedānime gocare pakataññuno. dukkaraṁ kho pana parakulesu yāvajīvaṁ ussukkaṁ kātuṁ, viññatti ca manussānaṁ amanāpā. yaṁnūnāhaṁ na ussukkaṁ kareyyaṁ yāguyā khādanīye bhattasmi'nti. so kho ahaṁ, bhante, na ussukkaṁ akāsiṁ yāguyā khādanīye bhattasmiṁ. atha kho tesaṁ, bhante, āgantukānaṁ bhikkhūnaṁ etadahosi -- `pubbe khvāyaṁ, āvuso, āvāsiko bhikkhu nahāne ussukkaṁ karoti, ussukkampi karoti yāguyā khādanīye bhattasmiṁ. sodānāyaṁ na ussukkaṁ karoti yāguyā khādanīye bhattasmiṁ. duṭṭhodānāyaṁ, āvuso, āvāsiko bhikkhu. handa, mayaṁ, āvuso, āvāsikaṁ bhikkhuṁ ukkhipāmā'ti. atha kho te, bhante, āgantukā bhikkhū sannipatitvā maṁ etadavocuṁ -- `pubbe kho tvaṁ, āvuso, nahāne ussukkaṁ karosi, ussukkampi karosi yāguyā khādanīye bhattasmiṁ. sodāni tvaṁ na ussukkaṁ karosi yāguyā khādanīye bhattasmiṁ. āpattiṁ tvaṁ, āvuso, āpanno. passasetaṁ āpatti'nti ? `natthi me, āvuso, āpatti yamahaṁ passeyya'nti. atha kho te, bhante, āgantukā bhikkhū maṁ āpattiyā adassane ukkhipiṁsu. tassa mayhaṁ, bhante, etadahosi -- `ahaṁ kho etaṁ na jānāmi `āpatti vā esā anāpatti vā, āpanno camhi anāpanno vā, ukkhitto camhi anukkhitto vā, dhammikena vā adhammikena vā, kuppena vā akuppena vā, ṭhānārahena vā aṭṭhānārahena vā'. yaṁnūnāhaṁ campaṁ gantvā bhagavantaṁ etamatthaṁ puccheyya'nti. tato ahaṁ, bhagavā, āgacchāmī” ti. “anāpatti esā, bhikkhu, nesā āpatti. anāpannosi, nasi āpanno. anukkhittosi, nasi ukkhitto. adhammikenāsi kammena ukkhitto kuppena aṭṭhānārahena. gaccha tvaṁ, bhikkhu, tattheva vāsabhagāme nivāsaṁ kappehī” ti. “evaṁ, bhante” ti kho kassapagotto bhikkhu bhagavato paṭissuṇitvā uṭṭhāyāsanā bhagavantaṁ abhivādetvā padakkhiṇaṁ katvā yena vāsabhagāmo tena pakkāmi.

381. atha kho tesaṁ āgantukānaṁ bhikkhūnaṁ ahudeva kukkuccaṁ, ahu vippaṭisāro -- “alābhā vata no, na vata no lābhā, dulladdhaṁ vata no, na vata no suladdhaṁ, ye mayaṁ suddhaṁ bhikkhuṁ anāpattikaṁ avatthusmiṁ akāraṇe ukkhipimhā. handa, mayaṁ, āvuso, campaṁ gantvā bhagavato santike accayaṁ accayato desemā” ti. atha kho te āgantukā bhikkhū senāsanaṁ saṁsāmetvā pattacīvaramādāya yena campā tena pakkamiṁsu. anupubbena yena campā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ. atha kho bhagavā te bhikkhū etadavoca -- “kacci, bhikkhave, khamanīyaṁ, kacci yāpanīyaṁ, kaccittha appakilamathena addhānaṁ āgatā, kuto ca tumhe, bhikkhave, āgacchathā” ti ? “khamanīyaṁ, bhagavā; yāpanīyaṁ, bhagavā; appakilamathena ca mayaṁ, bhante, addhānaṁ āgatā. atthi, bhante, kāsīsu janapade vāsabhagāmo nāma. tato mayaṁ, bhagavā, āgacchāmā” ti. “tumhe, bhikkhave, āvāsikaṁ bhikkhuṁ ukkhipitthā” ti? “evaṁ, bhante” ti. “kismiṁ, bhikkhave, vatthusmiṁ kāraṇe” ti? “avatthusmiṁ, bhagavā, akāraṇe” ti. vigarahi buddho bhagavā -- “ananucchavikaṁ, moghapurisā, ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma tumhe, moghapurisā, suddhaṁ bhikkhuṁ anāpattikaṁ avatthusmiṁ akāraṇe ukkhipissatha. netaṁ, moghapurisā, appasannānaṁ vā pasādāya ...pe0 ...” vigarahitvā dhammiṁ kathaṁ katvā bhikkhū āmantesi -- “na, bhikkhave, suddho bhikkhu anāpattiko avatthusmiṁ akāraṇe ukkhipitabbo. yo ukkhipeyya, āpatti dukkaṭassā” ti.

atha kho te bhikkhū uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā bhagavantaṁ etadavocuṁ -- “accayo no, bhante, accagamā yathābāle yathāmūḷhe yathāakusale, ye mayaṁ suddhaṁ bhikkhuṁ anāpattikaṁ avatthusmiṁ akāraṇe ukkhipimhā. tesaṁ no, bhante, bhagavā accayaṁ accayato paṭiggaṇhātu āyatiṁ saṁvarāyā” ti. “taggha, tumhe, bhikkhave, accayo accagamā yathābāle yathāmūḷhe yathāakusale, ye tumhe suddhaṁ bhikkhuṁ anāpattikaṁ avatthusmiṁ akāraṇe ukkhipittha. yato ca kho tumhe, bhikkhave, accayaṁ accayato disvā yathādhammaṁ paṭikarotha, taṁ vo mayaṁ paṭiggaṇhāma. vuddhihesā, bhikkhave, ariyassa vinaye yo accayaṁ accayato disvā yathādhammaṁ paṭikaroti, āyatiṁ {āyatiṁ ca (sī0)} saṁvaraṁ āpajjatī” ti.

kassapagottabhikkhuvatthu niṭṭhitaṁ.

235. adhammena vaggādikammakathā

382. tena kho pana samayena campāyaṁ bhikkhū evarūpāni kammāni karonti -- adhammena vaggakammaṁ karonti, adhammena samaggakammaṁ karonti; dhammena vaggakammaṁ karonti, dhammapatirūpakena vaggakammaṁ karonti; dhammapatirūpakena samaggakammaṁ karonti; ekopi ekaṁ ukkhipati, ekopi dve ukkhipati, ekopi sambahule ukkhipati, ekopi saṅghaṁ ukkhipati; dvepi ekaṁ ukkhipanti, dvepi dve ukkhipanti, dvepi sambahule ukkhipanti, dvepi saṅghaṁ ukkhipanti ; sambahulāpi ekaṁ ukkhipanti; sambahulāpi dve ukkhipanti, sambahulāpi sambahule ukkhipanti, sambahulāpi saṅghaṁ ukkhipanti; saṅghopi saṅghaṁ ukkhipati. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma campāyaṁ bhikkhū evarūpāni kammāni karissanti -- adhammena vaggakammaṁ karissanti, adhammena samaggakammaṁ karissanti, dhammena vaggakammaṁ karissanti, dhammapatirūpakena vaggakammaṁ karissanti, dhammapatirūpakena samaggakammaṁ karissanti, ekopi ekaṁ ukkhipissati, ekopi dve ukkhipissati, ekopi sambahule ukkhipissati, ekopi saṅghaṁ ukkhipissati, dvepi ekaṁ ukkhipissanti, dvepi dve ukkhipissanti, dvepi sambahule ukkhipissanti, dvepi saṅghaṁ ukkhipissanti, sambahulāpi ekaṁ ukkhipissanti, sambahulāpi dve ukkhipissanti, sambahulāpi sambahule ukkhipissanti, sambahulāpi saṅghaṁ ukkhipissanti, saṅghopi saṅghaṁ ukkhipissatī” ti. atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, campāyaṁ bhikkhū evarūpāni kammāni karonti -- adhammena vaggakammaṁ karonti ...pe0 ... saṅghopi saṅghaṁ ukkhipatī” ti? “saccaṁ, bhagavā” ti. vigarahi buddho bhagavā -- “ananucchavikaṁ, bhikkhave, tesaṁ moghapurisānaṁ ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma te, bhikkhave, moghapurisā evarūpāni kammāni karissanti -- adhammena vaggakammaṁ karissanti ...pe0 ... saṅghopi saṅghaṁ ukkhipissati. netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

383. “adhammena ce, bhikkhave, vaggakammaṁ akammaṁ na ca karaṇīyaṁ, adhammena {adhammena ce bhikkhave (syā0)} samaggakammaṁ akammaṁ na ca karaṇīyaṁ, dhammena vaggakammaṁ akammaṁ na ca karaṇīyaṁ; dhammapatirūpakena vaggakammaṁ akammaṁ na ca karaṇīyaṁ, dhammapatirūpakena samaggakammaṁ akammaṁ na ca karaṇīyaṁ; ekopi ekaṁ ukkhipati akammaṁ na ca karaṇīyaṁ, ekopi dve ukkhipati akammaṁ na ca karaṇīyaṁ, ekopi sambahule ukkhipati akammaṁ na ca karaṇīyaṁ, ekopi saṅghaṁ ukkhipati akammaṁ na ca karaṇīyaṁ; dvepi ekaṁ ukkhipanti akammaṁ na ca karaṇīyaṁ, dvepi dve ukkhipanti akammaṁ na ca karaṇīyaṁ, dvepi sambahule ukkhipanti akammaṁ na ca karaṇīyaṁ, dvepi saṅghaṁ ukkhipanti akammaṁ na ca karaṇīyaṁ; sambahulāpi ekaṁ ukkhipanti akammaṁ na ca karaṇīyaṁ, sambahulāpi dve ukkhipanti akammaṁ na ca karaṇīyaṁ, sambahulāpi sambahule ukkhipanti akammaṁ na ca karaṇīyaṁ, sambahulāpi saṅghaṁ ukkhipanti akammaṁ na ca karaṇīyaṁ; saṅghopi saṅghaṁ ukkhipati akammaṁ na ca karaṇīyaṁ.

384. “cattārimāni, bhikkhave, kammāni -- adhammena vaggakammaṁ, adhammena samaggakammaṁ, dhammena vaggakammaṁ, dhammena samaggakammaṁ. tatra, bhikkhave, yadidaṁ adhammena vaggakammaṁ, idaṁ, bhikkhave, kammaṁ adhammattā vaggattā kuppaṁ aṭṭhānārahaṁ; na, bhikkhave, evarūpaṁ kammaṁ kātabbaṁ, na ca mayā evarūpaṁ kammaṁ anuññātaṁ. tatra, bhikkhave, yadidaṁ adhammena samaggakammaṁ, idaṁ, bhikkhave, kammaṁ adhammattā kuppaṁ aṭṭhānārahaṁ; na, bhikkhave, evarūpaṁ kammaṁ kātabbaṁ, na ca mayā evarūpaṁ kammaṁ anuññātaṁ. tatra, bhikkhave, yadidaṁ dhammena vaggakammaṁ, idaṁ, bhikkhave, kammaṁ vaggattā kuppaṁ aṭṭhānārahaṁ; na, bhikkhave, evarūpaṁ kammaṁ kātabbaṁ, na ca mayā evarūpaṁ kammaṁ anuññātaṁ. tatra, bhikkhave, yadidaṁ dhammena samaggakammaṁ, idaṁ, bhikkhave, kammaṁ dhammattā samaggattā akuppaṁ ṭhānārahaṁ; evarūpaṁ, bhikkhave, kammaṁ kātabbaṁ, evarūpañca mayā kammaṁ anuññātaṁ. tasmātiha, bhikkhave, evarūpaṁ kammaṁ karissāma yadidaṁ dhammena samagganti -- evañhi vo, bhikkhave, sikkhitabban”-ti.

adhammena vaggādikammakathā niṭṭhitā.

236. ñattivipannakammādikathā

385. tena kho pana samayena chabbaggiyā bhikkhū evarūpāni kammāni karonti -- adhammena vaggakammaṁ karonti, adhammena samaggakammaṁ karonti; dhammena vaggakammaṁ karonti, dhammapatirūpakena vaggakammaṁ karonti, dhammapatirūpakena samaggakammaṁ karonti; ñattivipannampi kammaṁ karonti anussāvanasampannaṁ, anussāvanavipannampi kammaṁ karonti ñattisampannaṁ, ñattivipannampi anussāvanavipannampi kammaṁ karonti; aññatrāpi dhammā kammaṁ karonti, aññatrāpi vinayā kammaṁ karonti, aññatrāpi satthusāsanā kammaṁ karonti; paṭikuṭṭhakatampi kammaṁ karonti adhammikaṁ kuppaṁ aṭṭhānārahaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū evarūpāni kammāni karissanti -- adhammena vaggakammaṁ karissanti, adhammena samaggakammaṁ karissanti; dhammena vaggakammaṁ karissanti, dhammapatirūpakena vaggakammaṁ karissanti, dhammapatirūpakena samaggakammaṁ karissanti; ñattivipannampi kammaṁ karissanti anussāvanasampannaṁ, anussāvanavipannampi kammaṁ karissanti ñattisampannaṁ, ñattivipannampi anussāvanavipannampi kammaṁ karissanti; aññatrāpi dhammā kammaṁ karissanti, aññatrāpi vinayā kammaṁ karissanti, aññatrāpi satthusāsanā kammaṁ karissanti; paṭikuṭṭhakatampi kammaṁ karissanti adhammikaṁ kuppaṁ aṭṭhānārahan”-ti. atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, chabbaggiyā bhikkhū evarūpāni kammāni karonti -- adhammena vaggakammaṁ karonti ...pe0 ... paṭikuṭṭhakatampi kammaṁ karonti adhammikaṁ kuppaṁ aṭṭhānārahan”-ti? “saccaṁ, bhagavā” ti. vigarahi buddho bhagavā ...pe0 ... vigarahitvā dhammiṁ kathaṁ katvā bhikkhū āmantesi --

386. “adhammena ce, bhikkhave, vaggakammaṁ akammaṁ na ca karaṇīyaṁ ; adhammena samaggakammaṁ akammaṁ na ca karaṇīyaṁ; dhammena vaggakammaṁ akammaṁ na ca karaṇīyaṁ; dhammapatirūpakena vaggakammaṁ akammaṁ na ca karaṇīyaṁ; dhammapatirūpakena samaggakammaṁ akammaṁ na ca karaṇīyaṁ. ñattivipannañce, bhikkhave, kammaṁ anussāvanasampannaṁ akammaṁ na ca karaṇīyaṁ; anussāvanavipannañce, bhikkhave, kammaṁ ñattisampannaṁ akammaṁ na ca karaṇīyaṁ; ñattivipannañce, bhikkhave, kammaṁ anussāvanavipannaṁ akammaṁ na ca karaṇīyaṁ; aññatrāpi dhammā kammaṁ akammaṁ na ca karaṇīyaṁ; aññatrāpi vinayā kammaṁ akammaṁ na ca karaṇīyaṁ; aññatrāpi satthusāsanā kammaṁ akammaṁ na ca karaṇīyaṁ; paṭikuṭṭhakatañce, bhikkhave, kammaṁ adhammikaṁ kuppaṁ aṭṭhānārahaṁ akammaṁ na ca karaṇīyaṁ.

387. chayimāni, bhikkhave, kammāni -- adhammakammaṁ, vaggakammaṁ, samaggakammaṁ, dhammapatirūpakena vaggakammaṁ, dhammapatirūpakena samaggakammaṁ, dhammena samaggakammaṁ.

katamañca, bhikkhave, adhammakammaṁ? ñattidutiye ce, bhikkhave, kamme ekāya ñattiyā kammaṁ karoti, na ca kammavācaṁ anussāveti -- adhammakammaṁ. ñattidutiye ce, bhikkhave, kamme dvīhi ñattīhi kammaṁ karoti, na ca kammavācaṁ anussāveti -- adhammakammaṁ. ñattidutiye ce, bhikkhave, kamme ekāya kammavācāya kammaṁ karoti, na ca ñattiṁ ṭhapeti -- adhammakammaṁ. ñattidutiye ce, bhikkhave, kamme dvīhi kammavācāhi kammaṁ karoti, na ca ñattiṁ ṭhapeti -- adhammakammaṁ. ñatticatutthe ce, bhikkhave, kamme ekāya ñattiyā kammaṁ karoti, na ca kammavācaṁ anussāveti -- adhammakammaṁ. ñatticatutthe ce, bhikkhave, kamme dvīhi ñattīhi kammaṁ karoti, na ca kammavācaṁ anussāveti -- adhammakammaṁ. ñatticatutthe ce, bhikkhave, kamme tīhi ñattīhi kammaṁ karoti, na ca kammavācaṁ anussāveti -- adhammakammaṁ. ñatticatutthe ce, bhikkhave, kamme catūhi ñattīhi kammaṁ karoti, na ca kammavācaṁ anussāveti -- adhammakammaṁ. ñatticatutthe ce, bhikkhave, kamme ekāya kammavācāya kammaṁ karoti, na ca ñattiṁ ṭhapeti -- adhammakammaṁ. ñatticatutthe ce, bhikkhave, kamme dvīhi kammavācāhi kammaṁ karoti, na ca ñattiṁ ṭhapeti -- adhammakammaṁ. ñatticatutthe ce, bhikkhave, kamme tīhi kammavācāhi kammaṁ karoti, na ca ñattiṁ ṭhapeti -- adhammakammaṁ. ñatticatutthe ce, bhikkhave, kamme catūhi kammavācāhi kammaṁ karoti, na ca ñattiṁ ṭhapeti -- adhammakammaṁ. idaṁ vuccati, bhikkhave, adhammakammaṁ.

katamañca, bhikkhave, vaggakammaṁ? ñattidutiye ce, bhikkhave, kamme yāvatikā bhikkhū kammappattā te anāgatā honti, chandārahānaṁ chando anāhaṭo hoti, sammukhībhūtā paṭikkosanti -- vaggakammaṁ. ñattidutiye ce, bhikkhave, kamme yāvatikā bhikkhū kammappattā te āgatā honti, chandārahānaṁ chando anāhaṭo hoti, sammukhībhūtā paṭikkosanti -- vaggakammaṁ. ñattidutiye ce, bhikkhave, kamme yāvatikā bhikkhū kammappattā te āgatā honti, chandārahānaṁ chando āhaṭo hoti, sammukhībhūtā paṭikkosanti -- vaggakammaṁ. ñatticatutthe ce, bhikkhave, kamme yāvatikā bhikkhū kammappattā te anāgatā honti, chandārahānaṁ chando anāhaṭo hoti, sammukhībhūtā paṭikkosanti -- vaggakammaṁ. ñatticatutthe ce, bhikkhave, kamme yāvatikā bhikkhū kammappattā te āgatā honti, chandārahānaṁ chando anāhaṭo hoti, sammukhībhūtā paṭikkosanti -- vaggakammaṁ. ñatticatutthe ce, bhikkhave, kamme yāvatikā bhikkhū kammappattā te āgatā honti, chandārahānaṁ chando āhaṭo hoti, sammukhībhūtā paṭikkosanti -- vaggakammaṁ. idaṁ vuccati, bhikkhave, vaggakammaṁ.

katamañca, bhikkhave, samaggakammaṁ? ñattidutiye ce, bhikkhave, kamme yāvatikā bhikkhū kammappattā, te āgatā honti, chandārahānaṁ chando āhaṭo hoti, sammukhībhūtā na paṭikkosanti -- samaggakammaṁ. ñatticatutthe ce, bhikkhave, kamme yāvatikā bhikkhū kammappattā, te āgatā honti, chandārahānaṁ chando āhaṭo hoti, sammukhībhūtā na paṭikkosanti -- samaggakammaṁ. idaṁ vuccati, bhikkhave, samaggakammaṁ.

katamañca, bhikkhave, dhammapatirūpakena vaggakammaṁ? ñattidutiye ce, bhikkhave, kamme paṭhamaṁ kammavācaṁ anussāveti, pacchā ñattiṁ ṭhapeti, yāvatikā bhikkhū kammappattā te anāgatā honti, chandārahānaṁ chando anāhaṭo hoti, sammukhībhūtā paṭikkosanti -- dhammapatirūpakena vaggakammaṁ. ñattidutiye ce, bhikkhave, kamme paṭhamaṁ kammavācaṁ anussāveti, pacchā ñattiṁ ṭhapeti, yāvatikā bhikkhū kammappattā te āgatā honti, chandārahānaṁ chando anāhaṭo hoti, sammukhībhūtā paṭikkosanti -- dhammapatirūpakena vaggakammaṁ. ñattidutiye ce, bhikkhave, kamme paṭhamaṁ kammavācaṁ anussāveti, pacchā ñattiṁ ṭhapeti, yāvatikā bhikkhū kammappattā te āgatā honti, chandārahānaṁ chando āhaṭo hoti, sammukhībhūtā paṭikkosanti -- dhammapatirūpakena vaggakammaṁ. ñatticatutthe ce, bhikkhave, kamme paṭhamaṁ kammavācaṁ anussāveti, pacchā ñattiṁ ṭhapeti, yāvatikā bhikkhū kammappattā te anāgatā honti, chandārahānaṁ chando anāhaṭo hoti, sammukhībhūtā paṭikkosanti -- dhammapatirūpakena vaggakammaṁ. ñatticatutthe ce, bhikkhave, kamme paṭhamaṁ kammavācaṁ anussāveti, pacchā ñattiṁ ṭhapeti, yāvatikā bhikkhū kammappattā te āgatā honti, chandārahānaṁ chando anāhaṭo hoti, sammukhībhūtā paṭikkosanti -- dhammapatirūpakena vaggakammaṁ. ñatticatutthe ce, bhikkhave, kamme paṭhamaṁ kammavācaṁ anussāveti, pacchā ñattiṁ ṭhapeti, yāvatikā bhikkhū kammappattā te āgatā honti, chandārahānaṁ chando āhaṭo hoti, sammukhībhūtā paṭikkosanti -- dhammapatirūpakena vaggakammaṁ. idaṁ vuccati, bhikkhave, dhammapatirūpakena vaggakammaṁ.

katamañca, bhikkhave, dhammapatirūpakena samaggakammaṁ? ñattidutiye ce, bhikkhave, kamme paṭhamaṁ kammavācaṁ anussāveti, pacchā ñattiṁ ṭhapeti, yāvatikā bhikkhū kammappattā, te āgatā honti, chandārahānaṁ chando āhaṭo hoti, sammukhībhūtā na paṭikkosanti -- dhammapatirūpakena samaggakammaṁ. ñatticatutthe ce, bhikkhave, kamme paṭhamaṁ kammavācaṁ anussāveti, pacchā ñattiṁ ṭhapeti, yāvatikā bhikkhū kammappattā te āgatā honti, chandārahānaṁ chando āhaṭo hoti, sammukhībhūtā na paṭikkosanti -- dhammapatirūpakena samaggakammaṁ. idaṁ vuccati, bhikkhave, dhammapatirūpakena samaggakammaṁ.

katamañca, bhikkhave, dhammena samaggakammaṁ? ñattidutiye ce, bhikkhave, kamme paṭhamaṁ ñattiṁ ṭhapeti, pacchā ekāya kammavācāya kammaṁ karoti, yāvatikā bhikkhū kammappattā te āgatā honti, chandārahānaṁ chando āhaṭo hoti, sammukhībhūtā na paṭikkosanti -- dhammena samaggakammaṁ. ñatticatutthe ce, bhikkhave, kamme paṭhamaṁ ñattiṁ ṭhapeti, pacchā tīhi kammavācāhi kammaṁ karoti, yāvatikā bhikkhū kammappattā, te āgatā honti, chandārahānaṁ chando āhaṭo hoti, sammukhībhūtā na paṭikkosanti, dhammena samaggakammaṁ. idaṁ vuccati, bhikkhave, dhammena samaggakammaṁ.

ñattivipannakammādikathā niṭṭhitā.

237. catuvaggakaraṇādikathā

388. pañca saṅghā -- catuvaggo bhikkhusaṅgho pañcavaggo bhikkhusaṅgho, dasavaggo bhikkhusaṅgho, vīsativaggo bhikkhusaṅgho, atirekavīsativaggo bhikkhusaṅgho. tatra, bhikkhave, yvāyaṁ catuvaggo bhikkhusaṅgho, ṭhapetvā tīṇi kammāni -- upasampadaṁ pavāraṇaṁ abbhānaṁ, dhammena samaggo sabbakammesu kammappatto. tatra, bhikkhave, yvāyaṁ pañcavaggo bhikkhusaṅgho, ṭhapetvā dve kammāni -- majjhimesu janapadesu upasampadaṁ abbhānaṁ, dhammena samaggo sabbakammesu kammappatto. tatra, bhikkhave, yvāyaṁ dasavaggo bhikkhusaṅgho, ṭhapetvā ekaṁ kammaṁ -- abbhānaṁ, dhammena samaggo sabbakammesu kammappatto. tatra, bhikkhave, yvāyaṁ vīsativaggo bhikkhusaṅgho dhammena samaggo sabbakammesu kammappatto. tatra, bhikkhave, yvāyaṁ atirekavīsativaggo bhikkhusaṅgho dhammena samaggo sabbakammesu kammappatto.

389. catuvaggakaraṇañce, bhikkhave, kammaṁ bhikkhunicatuttho kammaṁ kareyya -- akammaṁ na ca karaṇīyaṁ. catuvaggakaraṇañce, bhikkhave, kammaṁ sikkhamānacatuttho kammaṁ kareyya ... akammaṁ na ca karaṇīyaṁ ...pe0 .... sāmaṇeracatuttho kammaṁ kareyya ... akammaṁ na ca karaṇīyaṁ. sāmaṇericatuttho kammaṁ kareyya ... akammaṁ na ca karaṇīyaṁ. sikkhaṁ paccakkhātakacatuttho kammaṁ kareyya ... akammaṁ na ca karaṇīyaṁ. antimavatthuṁ ajjhāpannakacatuttho kammaṁ kareyya ... akammaṁ na ca karaṇīyaṁ. āpattiyā adassane ukkhittakacatuttho kammaṁ kareyya ... akammaṁ na ca karaṇīyaṁ. āpattiyā appaṭikamme ukkhittakacatuttho kammaṁ kareyya ... akammaṁ na ca karaṇīyaṁ. pāpikāya diṭṭhiyā appaṭinissagge ukkhittakacatuttho kammaṁ kareyya ... akammaṁ na ca karaṇīyaṁ. paṇḍakacatuttho kammaṁ kareyya ... akammaṁ na ca karaṇīyaṁ. theyyasaṁvāsakacatuttho kammaṁ kareyya ... akammaṁ na ca karaṇīyaṁ. titthiyapakkantakacatuttho kammaṁ kareyya ... akammaṁ na ca karaṇīyaṁ. tiracchānagatacatuttho kammaṁ kareyya ... akammaṁ na ca karaṇīyaṁ. mātughātakacatuttho kammaṁ kareyya ... akammaṁ na ca karaṇīyaṁ. pitughātakacatuttho kammaṁ kareyya ... akammaṁ na ca karaṇīyaṁ. arahantaghātakacatuttho kammaṁ kareyya ... akammaṁ na ca karaṇīyaṁ. bhikkhunidūsakacatuttho kammaṁ kareyya ... akammaṁ na ca karaṇīyaṁ. saṅghabhedakacatuttho kammaṁ kareyya ... akammaṁ na ca karaṇīyaṁ. lohituppādakacatuttho kammaṁ kareyya ... akammaṁ na ca karaṇīyaṁ. ubhatobyañjanakacatuttho kammaṁ kareyya ... akammaṁ na ca karaṇīyaṁ. nānāsaṁvāsakacatuttho kammaṁ kareyya ... akammaṁ na ca karaṇīyaṁ. nānāsīmāya ṭhitacatuttho kammaṁ kareyya ... akammaṁ na ca karaṇīyaṁ. iddhiyā vehāse ṭhitacatuttho kammaṁ kareyya ... akammaṁ na ca karaṇīyaṁ. yassa saṅgho kammaṁ karoti, taṁcatuttho kammaṁ kareyya ... akammaṁ na ca karaṇīyaṁ.

catuvaraṇaṁ.

390. pañcavaggakaraṇañce, bhikkhave, kammaṁ bhikkhunipañcamo kammaṁ kareyya ... akammaṁ na ca karaṇīyaṁ. pañcavaggakaraṇañce, bhikkhave, kammaṁ sikkhamānapañcamo kammaṁ kareyya ...pe0 .... sāmaṇerapañcamo kammaṁ kareyya ... sāmaṇeripañcamo kammaṁ kareyya ... sikkhaṁ paccakkhātakapañcamo kammaṁ kareyya ... antimavatthuṁ ajjhāpannakapañcamo kammaṁ kareyya ... āpattiyā adassane ukkhittakapañcamo kammaṁ kareyya ... āpattiyā appaṭikamme ukkhittakapañcamo kammaṁ kareyya ... pāpikāya diṭṭhiyā appaṭinissagge ukkhittakapañcamo kammaṁ kareyya ... paṇḍakapañcamo kammaṁ kareyya ... theyyasaṁvāsakapañcamo kammaṁ kareyya ... titthiyapakkantakapañcamo kammaṁ kareyya ... tiracchānagatapañcamo kammaṁ kareyya ... mātughātakapañcamo kammaṁ kareyya ... pitughātakapañcamo kammaṁ kareyya ... arahantaghātakapañcamo kammaṁ kareyya ... bhikkhunidūsakapañcamo kammaṁ kareyya ... saṅghabhedakapañcamo kammaṁ kareyya ... lohituppādakapañcamo kammaṁ kareyya ... ubhatobyañjanakapañcamo kammaṁ kareyya ... nānāsaṁvāsakapañcamo kammaṁ kareyya ... nānāsīmāya ṭhitapañcamo kammaṁ kareyya ... iddhiyā vehāse ṭhitapañcamo kammaṁ kareyya ... yassa saṅgho kammaṁ karoti, taṁpañcamo kammaṁ kareyya -- akammaṁ na ca karaṇīyaṁ.

pañcavaggakaraṇaṁ.

391. dasavaggakaraṇañce, bhikkhave, kammaṁ bhikkhunidasamo kammaṁ kareyya, akammaṁ na ca karaṇīyaṁ. dasavaggakaraṇañce, bhikkhave, kammaṁ sikkhamānadasamo kammaṁ kareyya, akammaṁ na ca karaṇīyaṁ ...pe0 .... dasavaggakaraṇañce, bhikkhave, kammaṁ yassa saṅgho kammaṁ karoti, taṁdasamo kammaṁ kareyya -- akammaṁ na ca karaṇīyaṁ.

dasavaggakaraṇaṁ.

392. vīsativaggakaraṇañce, bhikkhave, kammaṁ bhikkhunivīso kammaṁ kareyya -- akammaṁ na ca karaṇīyaṁ. vīsativaggakaraṇañce, bhikkhave, kammaṁ sikkhamānavīso kammaṁ kareyya ...pe0 ... sāmaṇeravīso kammaṁ kareyya ... sāmaṇerivīso kammaṁ kareyya ... sikkhaṁ paccakkhātakavīso kammaṁ kareyya ... antimavatthuṁ ajjhāpannakavīso kammaṁ kareyya ... āpattiyā adassane ukkhittakavīso kammaṁ kareyya ... āpattiyā appaṭikamme ukkhittakavīso kammaṁ kareyya ... pāpikāya diṭṭhiyā appaṭinissagge ukkhittakavīso kammaṁ kareyya ... paṇḍakavīso kammaṁ kareyya ... theyyasaṁvāsakavīso kammaṁ kareyya ... titthiyapakkantakavīso kammaṁ kareyya ... tiracchānagatavīso kammaṁ kareyya ... mātughātakavīso kammaṁ kareyya ... pitughātakavīso kammaṁ kareyya ... arahantaghātakavīso kammaṁ kareyya ... bhikkhunidūsakavīso kammaṁ kareyya ... saṅghabhedakavīso kammaṁ kareyya ... lohituppādakavīso kammaṁ kareyya ... ubhatobyañjanakavīso kammaṁ kareyya ... nānāsaṁvāsakavīso kammaṁ kareyya ... nānāsīmāya ṭhitavīso kammaṁ kareyya ... iddhiyā vehāse ṭhitavīso kammaṁ kareyya ... yassa saṅgho kammaṁ karoti, taṁvīso kammaṁ kareyya -- akammaṁ na ca karaṇīyaṁ.

vīsativaggakaraṇaṁ.

catuvaggakaraṇādikathā niṭṭhitā.

238. pārivāsikādikathā

393. pārivāsikacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya -- akammaṁ na ca karaṇīyaṁ. mūlāya paṭikassanārahacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya -- akammaṁ na ca karaṇīyaṁ. mānattārahacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya -- akammaṁ na ca karaṇīyaṁ. mānattacārikacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya -- akammaṁ na ca karaṇīyaṁ. abbhānārahacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya -- akammaṁ na ca karaṇīyaṁ.

394. ekaccassa, bhikkhave, saṅghamajjhe paṭikkosanā ruhati, ekaccassa na ruhati. kassa ca, bhikkhave, saṅghamajjhe paṭikkosanā na ruhati? bhikkhuniyā, bhikkhave, saṅghamajjhe paṭikkosanā na ruhati. sikkhamānāya, bhikkhave ...pe0 ... sāmaṇerassa, bhikkhave ... sāmaṇeriyā, bhikkhave ... sikkhāpaccakkhātakassa bhikkhave ... antimavatthuṁ ajjhāpannakassa, bhikkhave ... ummattakassa, bhikkhave ... khittacittassa, bhikkhave ... vedanāṭṭassa, bhikkhave ... āpattiyā adassane ukkhittakassa, bhikkhave ... āpattiyā appaṭikamme ukkhittakassa, bhikkhave ... pāpikāya diṭṭhiyā appaṭinissagge ukkhittakassa, bhikkhave ... paṇḍakassa, bhikkhave ... theyyasaṁvāsakassa, bhikkhave ... titthiyapakkantakassa, bhikkhave ... tiracchānagatassa bhikkhave ... mātughātakassa, bhikkhave ... pitughātakassa, bhikkhave ... arahantaghātakassa, bhikkhave ... bhikkhunidūsakassa, bhikkhave ... saṅghabhedakassa, bhikkhave ... lohituppādakassa, bhikkhave ... ubhatobyañjanakassa, bhikkhave ... nānāsaṁvāsakassa, bhikkhave ... nānāsīmāya ṭhitassa, bhikkhave ... iddhiyā vehāse ṭhitassa, bhikkhave, yassa saṅgho kammaṁ karoti, tassa ca {tassa (syā0)}, bhikkhave, saṅghamajjhe paṭikkosanā na ruhati. imesaṁ kho, bhikkhave, saṅghamajjhe paṭikkosanā na ruhati.

kassa ca, bhikkhave, saṅghamajjhe paṭikkosanā ruhati? bhikkhussa, bhikkhave, pakatattassa

samānasaṁvāsakassa samānasīmāya ṭhitassa antamaso ānantarikassāpi {anantarikassāpi (syā0)} bhikkhuno viññāpentassa saṅghamajjhe paṭikkosanā ruhati. imassa kho, bhikkhave, saṅghamajjhe paṭikkosanā ruhati.

pārivāsikādikathā niṭṭhitā.

239. dvenissāraṇādikathā

395. dvemā, bhikkhave, nissāraṇā. atthi, bhikkhave, puggalo appatto nissāraṇaṁ. tañce saṅgho nissāreti, ekacco sunissārito, ekacco dunnissārito. katamo ca, bhikkhave, puggalo appatto nissāraṇaṁ, tañce saṅgho nissāreti -- dunnissārito? idha pana, bhikkhave, bhikkhu suddho hoti anāpattiko. tañce saṅgho nissāreti -- dunnissārito. ayaṁ vuccati, bhikkhave, puggalo appatto nissāraṇaṁ, tañce saṅgho nissāreti -- dunnissārito.

katamo ca, bhikkhave, puggalo appatto nissāraṇaṁ, tañce saṅgho nissāreti -- sunissārito? idha pana, bhikkhave, bhikkhu bālo hoti abyatto āpattibahulo anapadāno, gihisaṁsaṭṭho viharati ananulomikehi gihisaṁsaggehi, tañce saṅgho nissāreti -- sunissārito. ayaṁ vuccati, bhikkhave, puggalo appatto nissāraṇaṁ, tañce saṅgho nissāreti -- sunissārito.

396. dvemā, bhikkhave, osāraṇā. atthi, bhikkhave, puggalo appatto osāraṇaṁ tañce saṅgho osāreti, ekacco sosārito, ekacco dosārito. katamo ca, bhikkhave, puggalo appatto osāraṇaṁ, tañce saṅgho osāreti -- dosārito? paṇḍako, bhikkhave, appatto osāraṇaṁ, tañce saṅgho osāreti -- dosārito. theyyasaṁvāsako, bhikkhave, appatto osāraṇaṁ, tañce saṅgho osāreti -- dosārito. titthiyapakkantako, bhikkhave ...pe0 ... tiracchānagato, bhikkhave ... mātughātako, bhikkhave ... pitughātako, bhikkhave ... arahantaghātako, bhikkhave ... bhikkhunidūsako, bhikkhave ... saṅghabhedako, bhikkhave ... lohituppādako, bhikkhave ... ubhatobyañjanako, bhikkhave, appatto, osāraṇaṁ, tañce saṅgho osāreti -- dosārito. ayaṁ vuccati, bhikkhave, puggalo appatto osāraṇaṁ, tañce saṅgho osāreti -- dosārito. ime vuccanti, bhikkhave, puggalā appattā osāraṇaṁ, te ce saṅgho osāreti -- dosāritā.

katamo ca, bhikkhave, puggalo appatto osāraṇaṁ, tañce saṅgho osāreti -- sosārito? hatthacchinno, bhikkhave, appatto osāraṇaṁ, tañce saṅgho osāreti, sosārito. pādacchinno, bhikkhave ...pe0 ... hatthapādacchinno, bhikkhave ... kaṇṇacchinno, bhikkhave ... nāsacchinno, bhikkhave ... kaṇṇanāsacchinno, bhikkhave ... aṅgulicchinno, bhikkhave ... aḷacchinno, bhikkhave ... kaṇḍaracchinno, bhikkhave ... phaṇahatthako, bhikkhave ... khujjo, bhikkhave ... vāmano, bhikkhave ... galagaṇḍī, bhikkhave ... lakkhaṇāhato, bhikkhave ... kasāhato, bhikkhave ... likhitako, bhikkhave ... sīpadiko, bhikkhave ... pāparogī, bhikkhave ... parisadūsako, bhikkhave ... kāṇo, bhikkhave ... kuṇī, bhikkhave ... khañjo, bhikkhave ... pakkhahato, bhikkhave ... chinniriyāpatho, bhikkhave ... jarādubbalo, bhikkhave ... andho, bhikkhave ... mūgo, bhikkhave ... badhiro, bhikkhave ... andhamūgo, bhikkhave ... andhabadhiro, bhikkhave ... mūgabadhiro, bhikkhave ... andhamūgabadhiro, bhikkhave, appatto osāraṇaṁ, tañce saṅgho osāreti -- sosārito. ayaṁ vuccati, bhikkhave, puggalo appatto osāraṇaṁ, tañce saṅgho osāreti -- sosārito. ime vuccanti, bhikkhave, puggalā appattā osāraṇaṁ, te ce saṅgho osāreti -- sosāritā.

dvenissāraṇādikathā niṭṭhitā.

vāsabhagāmabhāṇavāro niṭṭhito paṭhamo.

240. adhammakammādikathā

397. idha pana, bhikkhave, bhikkhussa na hoti āpatti daṭṭhabbā. tamenaṁ codeti saṅgho vā sambahulā vā ekapuggalo vā -- “āpattiṁ tvaṁ, āvuso, āpanno, passasetaṁ āpatti” nti? so evaṁ vadeti -- “natthi me, āvuso, āpatti, yamahaṁ passeyyan”-ti. taṁ saṅgho āpattiyā adassane ukkhipati -- adhammakammaṁ.

idha pana, bhikkhave, bhikkhussa na hoti āpatti paṭikātabbā. tamenaṁ codeti saṅgho vā sambahulā vā ekapuggalo vā -- “āpattiṁ tvaṁ, āvuso, āpanno, paṭikarohi taṁ āpatti” nti. so evaṁ vadeti -- “natthi me, āvuso, āpatti, yamayaṁ paṭikareyyan”-ti. taṁ saṅgho āpattiyā appaṭikamme ukkhipati -- adhammakammaṁ.

idha pana, bhikkhave, bhikkhussa na hoti pāpikā diṭṭhi paṭinissajjetā. tamenaṁ codeti saṅgho vā sambahulā vā ekapuggalo vā -- “pāpikā te, āvuso, diṭṭhi, paṭinissajjetaṁ pāpikaṁ diṭṭhi” nti. so evaṁ vadeti -- “natthi me, āvuso, pāpikā diṭṭhi, yamahaṁ paṭinissajjeyyan”-ti. taṁ saṅgho pāpikāya diṭṭhiyā appaṭinissagge ukkhipati -- adhammakammaṁ.

idha pana, bhikkhave, bhikkhussa na hoti āpatti daṭṭhabbā, na hoti āpatti paṭikātabbā. tamenaṁ codeti saṅgho vā sambahulā vā ekapuggalo vā -- “āpattiṁ tvaṁ, āvuso, āpanno, passasetaṁ āpatti? paṭikarohi taṁ āpatti” nti. so evaṁ vadeti -- “natthi me, āvuso, āpatti, yamahaṁ passeyyaṁ. natthi me, āvuso, āpatti, yamahaṁ paṭikareyyan”-ti. taṁ saṅgho adassane vā appaṭikamme vā ukkhipati -- adhammakammaṁ.

idha pana, bhikkhave, bhikkhussa na hoti āpatti daṭṭhabbā, na hoti pāpikā diṭṭhi paṭinissajjetā. tamenaṁ codeti saṅgho vā sambahulā vā ekapuggalo vā -- “āpattiṁ tvaṁ, āvuso, āpanno, passasetaṁ āpattiṁ? pāpikā te diṭṭhi, paṭinissajjetaṁ pāpikaṁ diṭṭhi” nti. so evaṁ vadeti -- “natthi me, āvuso, āpatti, yamahaṁ passeyyaṁ; natthi me, āvuso, pāpikā diṭṭhi, yamahaṁ paṭinissajjeyyan”-ti. taṁ saṅgho adassane vā appaṭinissagge vā ukkhipati -- adhammakammaṁ.

idha pana, bhikkhave, bhikkhussa na hoti āpatti paṭikātabbā, na hoti pāpikā diṭṭhi paṭinissajjetā. tamenaṁ codeti saṅgho vā sambahulā vā ekapuggalo vā -- “āpattiṁ tvaṁ, āvuso, āpanno, paṭikarohi taṁ āpattiṁ; pāpikā te diṭṭhi, paṭinissajjetaṁ pāpikaṁ diṭṭhi” nti. so evaṁ vadeti -- “natthi me, āvuso, āpatti, yamahaṁ paṭikareyyaṁ. natthi me, āvuso, pāpikā diṭṭhi, yamahaṁ paṭinissajjeyyan”-ti. taṁ saṅgho appaṭikamme vā appaṭinissagge vā ukkhipati -- adhammakammaṁ.

idha pana, bhikkhave, bhikkhussa na hoti āpatti daṭṭhabbā, na hoti āpatti paṭikātabbā, na hoti pāpikā diṭṭhi paṭinissajjetā. tamenaṁ codeti saṅgho vā sambahulā vā ekapuggalo vā -- “āpattiṁ tvaṁ, āvuso, āpanno, passasetaṁ āpattiṁ? paṭikarohi taṁ āpattiṁ; pāpikā te diṭṭhi, paṭinissajjetaṁ pāpikaṁ diṭṭhi” nti. so evaṁ vadeti -- “natthi me, āvuso, āpatti, yamahaṁ passeyyaṁ. natthi me, āvuso, āpatti, yamahaṁ paṭikareyyaṁ. natthi me, āvuso, pāpikā diṭṭhi, yamahaṁ paṭinissajjeyyan”-ti. taṁ saṅgho adassane vā appaṭikamme vā appaṭinissagge vā ukkhipati -- adhammakammaṁ.

398. idha pana, bhikkhave, bhikkhussa hoti āpatti daṭṭhabbā. tamenaṁ codeti. saṅgho vā sambahulā vā ekapuggalo vā -- “āpattiṁ tvaṁ, āvuso, āpanno, passasetaṁ āpatti” nti? so evaṁ vadeti -- “āmāvuso, passāmī” ti. taṁ saṅgho āpattiyā adassane ukkhipati -- adhammakammaṁ.

idha pana, bhikkhave, bhikkhussa hoti āpatti paṭikātabbā. tamenaṁ codeti saṅgho vā sambahulā vā ekapuggalo vā -- “āpattiṁ tvaṁ, āvuso, āpanno, paṭikarohi taṁ āpatti” nti. so evaṁ vadeti -- “āmāvuso, paṭikarissāmī” ti. taṁ saṅgho āpattiyā appaṭikamme ukkhipati -- adhammakammaṁ.

idha pana, bhikkhave, bhikkhussa hoti pāpikā diṭṭhi paṭinissajjetā. tamenaṁ codeti saṅgho vā sambahulā vā ekapuggalo vā -- “pāpikā te, āvuso, diṭṭhi; paṭinissajjetaṁ pāpikaṁ diṭṭhi” nti. so evaṁ vadeti -- “āmāvuso, paṭinissajjissāmī” ti. taṁ saṅgho pāpikāya diṭṭhiyā appaṭinissagge ukkhipati -- adhammakammaṁ.

idha pana, bhikkhave, bhikkhussa hoti āpatti daṭṭhabbā, hoti āpatti paṭikātabbā ...pe0 ... hoti āpatti daṭṭhabbā, hoti pāpikā diṭṭhi paṭinissajjetā ...pe0 ... hoti āpatti paṭikātabbā, hoti pāpikā diṭṭhi paṭinissajjetā ...pe0 ... hoti āpatti daṭṭhabbā, hoti āpatti paṭikātabbā, hoti pāpikā diṭṭhi paṭinissajjetā. tamenaṁ codeti saṅgho vā sambahulā vā ekapuggalo vā -- “āpattiṁ tvaṁ, āvuso, āpanno, passasetaṁ āpattiṁ? paṭikarohi taṁ āpattiṁ; pāpikā te diṭṭhi, paṭinissajjetaṁ pāpikaṁ diṭṭhi” nti. so evaṁ vadeti -- “āmāvuso, passāmi, āma paṭikarissāmi, āma paṭinissajjissāmī” ti. taṁ saṅgho adassane vā appaṭikamme vā appaṭinissagge vā ukkhipati -- adhammakammaṁ.

399. idha pana, bhikkhave, bhikkhussa hoti āpatti daṭṭhabbā. tamenaṁ codeti saṅgho vā sambahulā vā ekapuggalo vā -- “āpattiṁ tvaṁ, āvuso, āpanno, passasetaṁ āpatti” nti? so evaṁ vadeti -- “natthi me, āvuso, āpatti, yamahaṁ passeyyan”-ti. taṁ saṅgho āpattiyā adassane ukkhipati -- dhammakammaṁ.

idha pana, bhikkhave, bhikkhussa hoti āpatti paṭikātabbā. tamenaṁ codeti saṅgho vā sambahulā vā ekapuggalo vā -- “āpattiṁ tvaṁ, āvuso, āpanno, paṭikarohi taṁ āpatti” nti. so evaṁ vadeti -- “natthi me, āvuso, āpatti, yamahaṁ paṭikareyyan”-ti. taṁ saṅgho āpattiyā appaṭikamme ukkhipati -- dhammakammaṁ.

idha pana, bhikkhave, bhikkhussa hoti pāpikā diṭṭhi paṭinissajjetā. tamenaṁ codeti saṅgho vā sambahulā vā ekapuggalo vā -- “pāpikā te, āvuso, diṭṭhi, paṭinissajjetaṁ pāpikaṁ diṭṭhi” nti. so evaṁ vadeti -- “natthi me, āvuso, pāpikā diṭṭhi, yamahaṁ paṭinissajjeyyan”-ti. taṁ saṅgho pāpikāya diṭṭhiyā appaṭinissagge ukkhipati -- dhammakammaṁ.

idha pana, bhikkhave, bhikkhussa hoti āpatti daṭṭhabbā, hoti āpatti paṭikātabbā ...pe0 ...

hoti āpatti daṭṭhabbā, hoti pāpikā diṭṭhi paṭinissajjetā ...pe0 ... hoti āpatti paṭikātabbā, hoti pāpikā diṭṭhi paṭinissajjetā ...pe0 ... hoti āpatti daṭṭhabbā, hoti āpatti paṭikātabbā, hoti pāpikā diṭṭhi paṭinissajjetā. tamenaṁ codeti saṅgho vā sambahulā vā ekapuggalo vā -- “āpattiṁ tvaṁ, āvuso, āpanno, passasetaṁ āpattiṁ? paṭikarohi taṁ āpattiṁ. pāpikā te diṭṭhi, paṭinissajjetaṁ pāpikaṁ diṭṭhi” nti. so evaṁ vadeti -- “natthi me, āvuso, āpatti, yamahaṁ passeyyaṁ. natthi me, āvuso, āpatti yamahaṁ paṭikareyyaṁ. natthi me, āvuso, pāpikā diṭṭhi, yamahaṁ paṭinissajjeyyan”-ti. taṁ saṅgho adassane vā appaṭikamme vā appaṭinissagge vā ukkhipati -- dhammakammanti.

adhammakammādikathā niṭṭhitā.

241. upālipucchākathā

400. atha kho āyasmā upāli yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā upāli bhagavantaṁ etadavoca -- “yo nu kho, bhante, samaggo saṅgho sammukhākaraṇīyaṁ kammaṁ asammukhā karoti, dhammakammaṁ nu kho taṁ, bhante, vinayakamman”-ti? “adhammakammaṁ taṁ, upāli, avinayakamman”-ti. “yo nu kho, bhante, samaggo saṅgho paṭipucchākaraṇīyaṁ kammaṁ appaṭipucchā karoti ...pe0 ... paṭiññāyakaraṇīyaṁ kammaṁ apaṭiññāya karoti ... sativinayārahassa amūḷhavinayaṁ deti ... amūḷhavinayārahassa tassapāpiyasikākammaṁ karoti ... tassapāpiyasikākammārahassa tajjanīyakammaṁ karoti ... tajjanīyakammārahassa niyassakammaṁ karoti ... niyassakammārahassa pabbājanīyakammaṁ karoti ... pabbājanīyakammārahassa paṭisāraṇīyakammaṁ karoti ... paṭisāraṇīyakammārahassa ukkhepanīyakammaṁ karoti ... ukkhepanīyakammārahassa parivāsaṁ deti ... parivāsārahaṁ mūlāya paṭikassati ... mūlāyapaṭikassanārahassa mānattaṁ deti ... mānattārahaṁ abbheti ... abbhānārahaṁ upasampādeti, dhammakammaṁ nu kho taṁ, bhante, vinayakamman”-ti? “adhammakammaṁ taṁ, upāli, avinayakammaṁ”.

“yo kho, upāli, samaggo saṅgho sammukhākaraṇīyaṁ kammaṁ asammukhā karoti, evaṁ kho, upāli, adhammakammaṁ hoti avinayakammaṁ, evañca pana saṅgho sātisāro hoti. yo kho, upāli, samaggo saṅgho paṭipucchākaraṇīyaṁ kammaṁ appaṭipucchā karoti ...pe0 ... paṭiññāyakaraṇīyaṁ kammaṁ apaṭiññāya karoti ... sativinayārahassa amūḷhavinayaṁ deti ... amūḷhavinayārahassa tassapāpiyasikākammaṁ karoti ... tassapāpiyasikākammārahassa tajjanīyakammaṁ karoti ... tajjanīyakammārahassa niyassakammaṁ karoti ... niyassakammārahassa pabbājanīyakammaṁ karoti ... pabbājanīyakammārahassa paṭisāraṇīyakammaṁ karoti ... paṭisāraṇīyakammārahassa ukkhepanīyakammaṁ karoti ... ukkhepanīyakammārahassa parivāsaṁ deti ... parivāsārahaṁ mūlāya paṭikassati ... mūlāyapaṭikassanārahassa mānattaṁ deti ... mānattārahaṁ abbheti ... abbhānārahaṁ upasampādeti, evaṁ kho, upāli, adhammakammaṁ hoti avinayakammaṁ. evañca pana saṅgho sātisāro hotī” ti.

401. “yo nu kho, bhante, samaggo saṅgho sammukhākaraṇīyaṁ kammaṁ sammukhā karoti, dhammakammaṁ nu kho taṁ, bhante, vinayakamman”-ti? “dhammakammaṁ taṁ, upāli, vinayakamman”-ti. “yo nu kho, bhante, samaggo saṅgho paṭipucchākaraṇīyaṁ kammaṁ paṭipucchā karoti ...pe0 ... paṭiññāyakaraṇīyaṁ kammaṁ paṭiññāya karoti ... sativinayārahassa sativinayaṁ deti ... amūḷhavinayārahassa amūḷhavinayaṁ deti ... tassapāpiyasikākammārahassa tassapāpiyasikākammaṁ karoti ... tajjanīyakammārahassa tajjanīyakammaṁ karoti ... niyassakammārahassa niyassakammaṁ karoti ... pabbājanīyakammārahassa pabbājanīyakammaṁ karoti ... paṭisāraṇīyakammārahassa paṭisāraṇīyakammaṁ karoti ... ukkhepanīyakammārahassa ukkhepanīyakammaṁ karoti ... parivāsārahassa parivāsaṁ deti mūlāyapaṭikassanārahaṁ mūlāya paṭikassati ... mānattārahassa mānattaṁ deti ... abbhānārahaṁ abbheti ... upasampadārahaṁ upasampādeti, dhammakammaṁ nu kho taṁ, bhante, vinayakamman”-ti? “dhammakammaṁ taṁ, upāli, vinayakammaṁ.

“yo kho, upāli, samaggo saṅgho sammukhākaraṇīyaṁ kammaṁ sammukhā karoti, evaṁ kho, upāli, dhammakammaṁ hoti vinayakammaṁ. evañca pana saṅgho anatisāro hoti. yo kho, upāli, samaggo saṅgho paṭipucchākaraṇīyaṁ kammaṁ paṭipucchā karoti ... paṭiññāyakaraṇīyaṁ kammaṁ paṭiññāya karoti ... sativinayārahassa sativinayaṁ deti ... amūḷhavinayārahassa amūḷhavinayaṁ deti ... tassapāpiyasikākammārahassa tassapāpiyasikākammaṁ karoti ... tajjanīyakammārahassa tajjanīyakammaṁ karoti ... niyassakammārahassa niyassakammaṁ karoti ... pabbājanīyakammārahassa pabbājanīyakammaṁ karoti ... paṭisāraṇīyakammārahassa paṭisāraṇīyakammaṁ karoti ... ukkhepanīyakammārahassa ukkhepanīyakammaṁ karoti ... parivāsārahassa parivāsaṁ deti ... mūlāyapaṭikassanārahaṁ mūlāya paṭikassati ... mānattārahassa mānattaṁ deti ... abbhānārahaṁ abbheti ... upasampadārahaṁ upasampādeti, evaṁ kho, upāli, dhammakammaṁ hoti vinayakammaṁ. evañca pana saṅgho anatisāro hotī” ti.

402. “yo nu kho, bhante, samaggo saṅgho sativinayārahassa amūḷhavinayaṁ deti, amūḷhavinayārahassa sativinayaṁ deti, dhammakammaṁ nu kho taṁ, bhante, vinayakamman”-ti? “adhammakammaṁ taṁ, upāli, avinayakamman”-ti. “yo nu kho, bhante, samaggo saṅgho amūḷhavinayārahassa tassapāpiyasikākammaṁ karoti, tassapāpiyasikākammārahassa amūḷhavinayaṁ deti ...pe0 ... tassapāpiyasikākammārahassa tajjanīyakammaṁ karoti, tajjanīyakammārahassa tassapāpiyasikākammaṁ karoti ... tajjanīyakammārahassa niyassakammaṁ karoti, niyassakammārahassa tajjanīyakammaṁ karoti ... niyassakammārahassa pabbājanīyakammaṁ karoti, pabbājanīyakammārahassa niyassakammaṁ karoti ... pabbājanīyakammārahassa paṭisāraṇīyakammaṁ karoti, paṭisāraṇīyakammārahassa pabbājanīyakammaṁ karoti ... paṭisāraṇīyakammārahassa ukkhepanīyakammaṁ karoti, ukkhepanīyakammārahassa paṭisāraṇīyakammaṁ karoti ... ukkhepanīyakammārahassa parivāsaṁ deti, parivāsārahassa ukkhepanīyakammaṁ karoti ... parivāsārahaṁ mūlāya paṭikassati, mūlāyapaṭikassanārahassa parivāsaṁ deti ... mūlāyapaṭikassanārahassa mānattaṁ deti, mānattārahaṁ mūlāya paṭikassati ... mānattārahaṁ abbheti, abbhānārahassa mānattaṁ deti ... abbhānārahaṁ upasampādeti, upasampadārahaṁ abbheti, dhammakammaṁ nu kho taṁ, bhante, vinayakamman”-ti? “adhammakammaṁ taṁ, upāli, avinayakamman”-ti.

“yo kho, upāli, samaggo saṅgho sativinayārahassa amūḷhavinayaṁ deti, amūḷhavinayārahassa sativinayaṁ deti, evaṁ kho, upāli, adhammakammaṁ hoti avinayakammaṁ. evañca pana saṅgho sātisāro hoti. yo kho, upāli, samaggo saṅgho amūḷhavinayārahassa tassapāpiyasikākammaṁ karoti, tassapāpiyasikākammārahassa amūḷhavinayaṁ deti ...pe0 ... tassapāpiyasikākammārahassa tajjanīyakammaṁ karoti, tajjanīyakammārahassa tassapāpiyasikākammaṁ karoti ... tajjanīyakammārahassa niyassakammaṁ karoti, niyassakammārahassa tajjanīyakammaṁ karoti ... niyassakammārahassa pabbājanīyakammaṁ karoti, pabbājanīyakammārahassa niyassakammaṁ karoti ... pabbājanīyakammārahassa paṭisāraṇīyakammaṁ karoti, paṭisāraṇīyakammārahassa pabbājanīyakammaṁ karoti ... paṭisāraṇīyakammārahassa ukkhepanīyakammaṁ karoti, ukkhepanīyakammārahassa paṭisāraṇīyakammaṁ karoti ... ukkhepanīyakammārahassa parivāsaṁ deti, parivāsārahassa ukkhepanīyakammaṁ karoti ... parivāsārahaṁ mūlāya paṭikassati, mūlāyapaṭikassanārahassa parivāsaṁ deti ... mūlāyapaṭikassanārahassa mānattaṁ deti, mānattārahaṁ mūlāya paṭikassati -- mānattārahaṁ abbheti, abbhānārahassa mānattaṁ deti ... abbhānārahaṁ upasampādeti, upasampadārahaṁ abbheti, evaṁ kho, upāli, adhammakammaṁ hoti avinayakammaṁ. evañca pana saṅgho sātisāro hotī” ti.

403. “yo nu kho, bhante, samaggo saṅgho sativinayārahassa sativinayaṁ deti, amūḷhavinayārahassa amūḷhavinayaṁ deti, dhammakammaṁ nu kho taṁ, bhante, vinayakamman”-ti? “dhammakammaṁ taṁ, upāli, vinayakamman”-ti. “yo nu kho, bhante, samaggo saṅgho amūḷhavinayārahassa amūḷhavinayaṁ deti ...pe0 ... tassapāpiyasikākammārahassa tassapāpiyasikākammaṁ karoti ...pe0 ... tajjanīyakammārahassa tajjanīyakammaṁ karoti ...pe0 ... niyassakammārahassa niyassakammaṁ karoti ...pe0 ... pabbājanīyakammārahassa pabbājanīyakammaṁ karoti ...pe0 ... paṭisāraṇīyakammārahassa paṭisāraṇīyakammaṁ karoti ...pe0 ... ukkhepanīyakammārahassa ukkhepanīyakammaṁ karoti ...pe0 ... parivāsārahassa parivāsaṁ deti ...pe0 ... mūlāyapaṭikassanārahaṁ mūlāya paṭikassati ...pe0 ... mānattārahassa mānattaṁ deti ...pe0 ... abbhānārahaṁ abbheti, upasampadārahaṁ upasampādeti, dhammakammaṁ nu kho taṁ, bhante, vinayakamman”-ti? “dhammakammaṁ taṁ, upāli, vinayakammaṁ”.

“yo kho, upāli, samaggo saṅgho sativinayārahassa sativinayaṁ deti, amūḷhavinayārahassa amūḷhavinayaṁ deti, evaṁ kho, upāli, dhammakammaṁ hoti vinayakammaṁ. evañca pana saṅgho anatisāro hoti. yo kho, upāli, samaggo saṅgho amūḷhavinayārahassa amūḷhavinayaṁ deti ...pe0 ... tassapāpiyasikākammārahassa tassapāpiyasikākammaṁ karoti ...pe0 ... tajjanīyakammārahassa tajjanīyakammaṁ karoti ...pe0 ... niyassakammārahassa niyassakammaṁ karoti ...pe0 ... pabbājanīyakammārahassa pabbājanīyakammaṁ karoti ...pe0 ... paṭisāraṇīyakammārahassa paṭisāraṇīyakammaṁ karoti ...pe0 ... ukkhepanīyakammārahassa ukkhepanīyakammaṁ karoti ...pe0 ... parivāsārahassa parivāsaṁ deti ...pe0 ... mūlāya paṭikassanārahaṁ mūlāya paṭikassati ...pe0 ... mānattārahassa mānattaṁ deti ...pe0 ... abbhānārahaṁ abbheti, upasampadārahaṁ upasampādeti, evaṁ kho, upāli, dhammakammaṁ hoti vinayakammaṁ. evañca pana saṅgho anatisāro hotī” ti.

404. atha kho bhagavā bhikkhū āmantesi -- yo kho, bhikkhave, samaggo saṅgho sativinayārahassa amūḷhavinayaṁ deti, evaṁ kho, bhikkhave, adhammakammaṁ hoti avinayakammaṁ. evañca pana saṅgho sātisāro hoti. yo kho, bhikkhave, samaggo saṅgho sativinayārahassa tassapāpiyasikākammaṁ karoti ...pe0 ... sativinayārahassa tajjanīyakammaṁ karoti ... sativinayārahassa niyassakammaṁ karoti ... sativinayārahassa pabbājanīyakammaṁ karoti ... sativinayārahassa paṭisāraṇīyakammaṁ karoti ... sativinayārahassa ukkhepanīyakammaṁ karoti ... sativinayārahassa parivāsaṁ deti ... sativinayārahaṁ mūlāya paṭikassati ... sativinayārahassa mānattaṁ deti ... sativinayārahaṁ abbheti ... sativinayārahaṁ upasampādeti, evaṁ kho, bhikkhave, adhammakammaṁ hoti avinayakammaṁ. evañca pana saṅgho sātisāro hoti.

405. yo kho, bhikkhave, samaggo saṅgho amūḷhavinayārahassa tassapāpiyasikākammaṁ karoti, evaṁ kho, bhikkhave, adhammakammaṁ hoti avinayakammaṁ. evañca pana saṅgho sātisāro hoti. yo kho, bhikkhave, samaggo saṅgho amūḷhavinayārahassa tajjanīyakammaṁ karoti ...pe0 ... amūḷhavinayārahassa niyassakammaṁ karoti ... amūḷhavinayārahassa pabbājanīyakammaṁ karoti ... amūḷhavinayārahassa paṭisāraṇīyakammaṁ karoti ... amūḷhavinayārahassa ukkhepanīyakammaṁ karoti ... amūḷhavinayārahassa parivāsaṁ deti ... amūḷhavinayārahaṁ mūlāya paṭikassati ... amūḷhavinayārahassa mānattaṁ deti ... amūḷhavinayārahaṁ abbheti ... amūḷhavinayārahaṁ upasampādeti ... amūḷhavinayārahassa sativinayaṁ deti, evaṁ kho, bhikkhave, adhammakammaṁ hoti avinayakammaṁ. evañca pana saṅgho sātisāro hoti.

406. yo kho, bhikkhave, samaggo saṅgho tassapāpiyasikākammārahassa tajjanīyakammaṁ karoti ...pe0 ... tajjanīyakammārahassa ... niyassakammārahassa ... pabbājanīyakammārahassa ... paṭisāraṇīyakammārahassa ... ukkhepanīyakammārahassa ... parivāsārahaṁ ... mūlāyapaṭikassanārahassa ... mānattārahaṁ ... abbhānārahaṁ ... upasampadārahassa sativinayaṁ deti, evaṁ kho, bhikkhave, adhammakammaṁ hoti avinayakammaṁ. evañca pana saṅgho sātisāro hoti. yo kho, bhikkhave, samaggo saṅgho upasampadārahassa amūḷhavinayaṁ deti ...pe0 ... upasampadārahassa tassapāpiyasikākammaṁ karoti ... upasampadārahassa tajjanīyakammaṁ karoti ... upasampadārahassa niyassakammaṁ karoti ... upasampadārahassa pabbājanīyakammaṁ karoti ... upasampadārahassa paṭisāraṇīyakammaṁ karoti ... upasampadārahassa ukkhepanīyakammaṁ karoti ... upasampadārahassa parivāsaṁ deti ... upasampadārahaṁ mūlāya paṭikassati ... upasampadārahassa mānattaṁ deti ... upasampadārahaṁ abbheti, evaṁ kho, bhikkhave, adhammakammaṁ hoti avinayakammaṁ. evañca pana saṅgho sātisāro hotīti.

upālipucchākathā niṭṭhitā.

upālipucchābhāṇavāro niṭṭhito dutiyo.

242. tajjanīyakammakathā

407. idha pana, bhikkhave, bhikkhu bhaṇḍanakārako hoti kalahakārako vivādakārako bhassakārako saṅghe adhikaraṇakārako. tatra ce bhikkhūnaṁ evaṁ hoti -- “ayaṁ kho, āvuso, bhikkhu bhaṇḍanakārako kalahakārako vivādakārako bhassakārako saṅghe adhikaraṇakārako. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato adhammena vaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- adhammena samaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato adhammena samaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato dhammena vaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammapatirūpakena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato dhammapatirūpakena vaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammapatirūpakena samaggā.

408. idha pana, bhikkhave, bhikkhu bhaṇḍanakārako hoti kalahakārako vivādakārako bhassakārako saṅghe adhikaraṇakārako. tatra ce bhikkhūnaṁ evaṁ hoti -- “ayaṁ kho, āvuso, bhikkhu bhaṇḍanakārako kalahakārako vivādakārako bhassakārako saṅghe adhikaraṇakārako. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- adhammena samaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato adhammena samaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato dhammena vaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammapatirūpakena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato dhammapatirūpakena vaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammapatirūpakena samaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato dhammapatirūpakena samaggehi. handassa mayaṁ tajjanīyakammaṁ karomā'ti. te tassa tajjanīyakammaṁ karonti -- adhammena vaggā.

409. idha pana, bhikkhave, bhikkhu bhaṇḍanakārako hoti kalahakārako vivādakārako bhassakārako saṅghe adhikaraṇakārako. tatra ce bhikkhūnaṁ evaṁ hoti -- “ayaṁ kho, āvuso, bhikkhu bhaṇḍanakārako kalahakārako vivādakārako bhassakārako saṅghe adhikaraṇakārako. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato dhammena vaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammapatirūpakena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato dhammapatirūpakena vaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammapatirūpakena samaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato dhammapatirūpakena samaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- adhammena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato adhammena vaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- adhammena samaggā.

410. idha pana, bhikkhave, bhikkhu bhaṇḍanakārako hoti kalahakārako vivādakārako bhassakārako saṅghe adhikaraṇakārako. tatra ce bhikkhūnaṁ evaṁ hoti -- “ayaṁ kho, āvuso, bhikkhu bhaṇḍanakārako kalahakārako vivādakārako bhassakārako saṅghe adhikaraṇakārako. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammapatirūpakena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato dhammapatirūpakena vaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammapatirūpakena samaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato dhammapatirūpakena samaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- adhammena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato adhammena vaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- adhammena samaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato adhammena samaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammena vaggā.

411. idha pana, bhikkhave, bhikkhu bhaṇḍanakārako hoti kalahakārako vivādakārako bhassakārako saṅghe adhikaraṇakārako. tatra ce bhikkhūnaṁ evaṁ hoti -- “ayaṁ kho, āvuso, bhikkhu bhaṇḍanakārako kalahakārako vivādakārako bhassakārako saṅghe adhikaraṇakārako. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammapatirūpakena samaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato dhammapatirūpakena samaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- adhammena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato adhammena vaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- adhammena samaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato adhammena samaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato dhammena vaggehi. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammapatirūpakena vaggā.

tajjanīyakammakathā niṭṭhitā.

243. niyassakammakathā

412. idha pana, bhikkhave, bhikkhu bālo hoti abyatto āpattibahulo anapadāno, gihisaṁsaṭṭho viharati ananulomikehi gihisaṁsaggehi. tatra ce bhikkhūnaṁ evaṁ hoti -- “ayaṁ kho, āvuso, bhikkhu bālo abyatto āpattibahulo anapadāno, gihisaṁsaṭṭho viharati ananulomikehi gihisaṁsaggehi. handassa mayaṁ niyassakammaṁ karomā” ti. te tassa niyassakammaṁ karonti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena niyassakammakato adhammena vaggehi. handassa mayaṁ niyassakammaṁ karomā” ti. te tassa niyassakammaṁ karonti -- adhammena samaggā ...pe0 ... dhammena vaggā ... dhammapatirūpakena vaggā ... dhammapatirūpakena samaggā ...pe0 ....

yathā heṭṭhā, tathā cakkaṁ kātabbaṁ.

niyassakammakathā niṭṭhitā.

244. pabbājanīyakammakathā

413. idha pana, bhikkhave, bhikkhu kuladūsako hoti pāpasamācāro. tatra ce bhikkhūnaṁ evaṁ hoti -- “ayaṁ kho, āvuso, bhikkhu kuladūsako pāpasamācāro. handassa mayaṁ pabbājanīyakammaṁ karomā” ti. te tassa pabbājanīyakammaṁ karonti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena pabbājanīyakammakato adhammena vaggehi. handassa mayaṁ pabbājanīyakammaṁ karomā” ti. te tassa pabbājanīyakammaṁ karonti -- adhammena samaggā ...pe0 ... dhammena vaggā ... dhammapatirūpakena vaggā ... dhammapatirūpakena samaggā ...pe0 ....

cakkaṁ kātabbaṁ.

pabbājanīyakammakatā niṭṭhitā.

245. paṭisāraṇīyakammakathā

414. idha pana, bhikkhave, bhikkhu gihī akkosati paribhāsati. tatra ce bhikkhūnaṁ evaṁ hoti -- “ayaṁ kho, āvuso, bhikkhu gihī akkosati paribhāsati. handassa mayaṁ paṭisāraṇīyakammaṁ karomā” ti. te tassa paṭisāraṇīyakammaṁ karonti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena paṭisāraṇīyakammakato adhammena vaggehi. handassa mayaṁ paṭisāraṇīyakammaṁ karomā” ti. te tassa paṭisāraṇīyakammaṁ karonti -- adhammena samaggā ...pe0 ... dhammena vaggā ... dhammapatirūpakena vaggā ... dhammapatirūpakena samaggā ...pe0 ....

cakkaṁ kātabbaṁ.

paṭisāraṇīyakammakathā niṭṭhitā.

246. adassane ukkhepanīyakammakathā

415. idha pana, bhikkhave, bhikkhu āpattiṁ āpajjitvā na icchati āpattiṁ passituṁ. tatra ce bhikkhūnaṁ evaṁ hoti -- “ayaṁ kho, āvuso, bhikkhu āpattiṁ āpajjitvā na icchati āpattiṁ passituṁ. handassa mayaṁ āpattiyā adassane ukkhepanīyakammaṁ karomā” ti. te tassa āpattiyā adassane ukkhepanīyakammaṁ karonti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena āpattiyā adassane ukkhepanīyakammakato adhammena vaggehi. handassa mayaṁ āpattiyā adassane ukkhepanīyakammaṁ karomā” ti. te tassa āpattiyā adassane ukkhepanīyakammaṁ karonti -- adhammena samaggā ...pe0 ... dhammena vaggā ... dhammapatirūpakena vaggā ... dhammapatirūpakena samaggā ...pe0 ....

cakkaṁ kātabbaṁ.

adassane ukkhepanīyakammakathā niṭṭhitā.

247. appaṭikamme ukkhepanīyakammakathā

416. idha pana, bhikkhave, bhikkhu āpattiṁ āpajjitvā na icchati āpattiṁ paṭikātuṁ. tatra ce bhikkhūnaṁ evaṁ hoti -- “ayaṁ kho, āvuso, bhikkhu āpattiṁ āpajjitvā na icchati āpattiṁ paṭikātuṁ. handassa mayaṁ āpattiyā appaṭikamme ukkhepanīyakammaṁ karomā” ti. te tassa āpattiyā appaṭikamme ukkhepanīyakammaṁ karonti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena āpattiyā appaṭikamme ukkhepanīyakammakato adhammena vaggehi. handassa mayaṁ āpattiyā appaṭikamme ukkhepanīyakammaṁ karomā” ti. te tassa āpattiyā appaṭikamme ukkhepanīyakammaṁ karonti -- adhammena samaggā ...pe0 ... dhammena vaggā ... dhammapatirūpakena vaggā ... dhammapatirūpakena samaggā ...pe0 ....

cakkaṁ kātabbaṁ.

appaṭikamme ukkhepanīyakammakathā niṭṭhitā.

248. appaṭinissagge ukkhepanīyakammakathā

417. idha pana, bhikkhave, bhikkhu na icchati pāpikaṁ diṭṭhiṁ paṭinissajjituṁ. tatra ce bhikkhūnaṁ evaṁ hoti -- “ayaṁ kho, āvuso, bhikkhu na icchati pāpikaṁ diṭṭhiṁ paṭinissajjituṁ. handassa mayaṁ pāpikāya diṭṭhiyā appaṭinissagge ukkhepanīyakammaṁ karomā” ti. te tassa pāpikāya diṭṭhiyā appaṭinissagge ukkhepanīyakammaṁ karonti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “ayaṁ kho, āvuso, bhikkhu saṅghena pāpikāya diṭṭhiyā appaṭinissagge ukkhepanīyakammakato adhammena vaggehi. handassa mayaṁ pāpikāya diṭṭhiyā appaṭinissagge ukkhepanīyakammaṁ karomā” ti. te tassa pāpikāya diṭṭhiyā appaṭinissagge ukkhepanīyakammaṁ karonti -- adhammena samaggā ...pe0 ... dhammena vaggā ... dhammapatirūpakena vaggā ... dhammapatirūpakena samaggā ...pe0 ....

cakkaṁ kātabbaṁ.

appaṭinissagge ukkhepanīyakammakathā niṭṭhitā.

249. tajjanīyakammapaṭippassaddhikathā

418. idha pana, bhikkhave, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ adhammena samaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- adhammena samaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ adhammena vaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ dhammena vaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammapatirūpakena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ dhammapatirūpakena vaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammapatirūpakena samaggā.

419. idha pana, bhikkhave, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- adhammena samaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ adhammena samaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ dhammena vaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammapatirūpakena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ dhammapatirūpakena vaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammapatirūpakena samaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ dhammapatirūpakena samaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- adhammena vaggā.

420. idha pana, bhikkhave, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ dhammena vaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammapatirūpakena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ dhammapatirūpakena vaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammapatirūpakena samaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ dhammapatirūpakena samaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- adhammena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ adhammena vaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- adhammena samaggā.

421. idha pana, bhikkhave, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammapatirūpakena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ dhammapatirūpakena vaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammapatirūpakena samaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ dhammapatirūpakena samaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- adhammena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ adhammena vaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- adhammena samaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ adhammena samaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammena vaggā.

422. idha pana, bhikkhave, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammapatirūpakena samaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ dhammapatirūpakena samaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- adhammena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ adhammena vaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- adhammena samaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ adhammena samaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammena vaggā. so tamhāpi āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena tajjanīyakammaṁ paṭippassaddhaṁ dhammena vaggehi. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammapatirūpakena vaggā.

tajjanīyakammapaṭippassaddhikathā niṭṭhitā.

250. niyassakammapaṭippassaddhikathā

423. idha pana, bhikkhave, bhikkhu saṅghena niyassakammakato sammā vattati, lomaṁ pāteti, netthāraṁ vattati, niyassassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena niyassakammakato sammā vattati, lomaṁ pāteti, netthāraṁ vattati, niyassassa kammassa paṭippassaddhiṁ yācati. handassa mayaṁ niyassakammaṁ paṭippassambhemā” ti. te tassa niyassakammaṁ paṭippassambhenti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena niyassakammaṁ paṭippassaddhaṁ adhammena vaggehi. handassa mayaṁ niyassakammaṁ paṭippassambhemā” ti. te tassa niyassakammaṁ paṭippassambhenti -- adhammena samaggā ...pe0 ... dhammena vaggā ... dhammapatirūpakena vaggā ... dhammapatirūpakena samaggā ...pe0 ....

cakkaṁ kātabbaṁ.

niyassakammapaṭippassaddhikathā niṭṭhitā.

251. pabbājanīyakammapaṭippassaddhikathā

424. idha pana, bhikkhave, bhikkhu saṅghena pabbājanīyakammakato sammā vattati, lomaṁ pāteti, netthāraṁ vattati, pabbājanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena pabbājanīyakammakato sammā vattati, lomaṁ pāteti, netthāraṁ vattati, pabbājanīyassa kammassa paṭippassaddhiṁ yācati. handassa mayaṁ pabbājanīyakammaṁ paṭippassambhemā” ti. te tassa pabbājanīyakammaṁ paṭippassambhenti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena pabbājanīyakammaṁ paṭippassaddhaṁ adhammena vaggehi. handassa mayaṁ pabbājanīyakammaṁ paṭippassambhemā” ti. te tassa pabbājanīyakammaṁ paṭippassambhenti -- adhammena samaggā ...pe0 ... dhammena vaggā ... dhammapatirūpakena vaggā ... dhammapatirūpakena samaggā ...pe0 ....

cakkaṁ kātabbaṁ.

pabbājanīyakammapaṭippassaddhikathā niṭṭhitā.

252. paṭisāraṇīyakammapaṭippassaddhikathā

425. idha pana, bhikkhave, bhikkhu saṅghena paṭisāraṇīyakammakato sammā vattati, lomaṁ pāteti, netthāraṁ vattati, paṭisāraṇīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena paṭisāraṇīyakammakato sammā vattati, lomaṁ pāteti, netthāraṁ vattati, paṭisāraṇīyassa kammassa paṭippassaddhiṁ yācati. handassa mayaṁ paṭisāraṇīyakammaṁ paṭippassambhemā” ti. te tassa paṭisāraṇīyakammaṁ paṭippassambhenti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena paṭisāraṇīyakammaṁ paṭippassaddhaṁ adhammena vaggehi. handassa mayaṁ paṭisāraṇīyakammaṁ paṭippassambhemā” ti. te tassa paṭisāraṇīyakammaṁ paṭippassambhenti -- adhammena samaggā ...pe0 ... dhammena vaggā ... dhammapatirūpakena vaggā ... dhammapatirūpakena samaggā ...pe0 ....

cakkaṁ kātabbaṁ.

paṭisāraṇīyakammapaṭippassaddhikathā niṭṭhitā.

253. adassane ukkhepanīyakammapaṭippassaddhikathā

426. idha pana, bhikkhave, bhikkhu saṅghena āpattiyā adassane ukkhepanīyakammakato sammā vattati, lomaṁ pāteti, netthāraṁ vattati, āpattiyā adassane ukkhepanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena āpattiyā adassane ukkhepanīyakammakato sammā vattati, lomaṁ pāteti, netthāraṁ vattati, āpattiyā adassane ukkhepanīyassa kammassa paṭippassaddhiṁ yācati. handassa mayaṁ āpattiyā adassane ukkhepanīyakammaṁ paṭippassambhemā” ti. te tassa āpattiyā adassane ukkhepanīyakammaṁ paṭippassambhenti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena āpattiyā adassane ukkhepanīyakammaṁ paṭippassaddhaṁ adhammena vaggehi. handassa mayaṁ āpattiyā adassane ukkhepanīyakammaṁ paṭippassambhemā” ti. te tassa āpattiyā adassane ukkhepanīyakammaṁ paṭippassambhenti -- adhammena samaggā ...pe0 ... dhammena vaggā ... dhammapatirūpakena vaggā ... dhammapatirūpakena samaggā ...pe0 ....

cakkaṁ kātabbaṁ.

adassane ukkhepanīyakammapaṭippassaddhikathā niṭṭhitā.

254. appaṭikamme ukkhepanīyakammapaṭippassaddhikathā

427. idha pana, bhikkhave, bhikkhu saṅghena āpattiyā appaṭikamme ukkhepanīyakammakato sammā vattati, lomaṁ pāteti, netthāraṁ vattati, āpattiyā appaṭikamme ukkhepanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena āpattiyā appaṭikamme ukkhepanīyakammakato sammā vattati, lomaṁ pāteti, netthāraṁ vattati, āpattiyā appaṭikamme ukkhepanīyassa kammassa paṭippassaddhiṁ yācati. handassa mayaṁ āpattiyā appaṭikamme ukkhepanīyakammaṁ paṭippassambhemā” ti. te tassa āpattiyā appaṭikamme ukkhepanīyakammaṁ paṭippassambhenti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena āpattiyā appaṭikamme ukkhepanīyakammaṁ paṭippassaddhaṁ -- adhammena vaggehi. handassa mayaṁ āpattiyā appaṭikamme ukkhepanīyakammaṁ paṭippassambhemā” ti. te tassa āpattiyā appaṭikamme ukkhepanīyakammaṁ paṭippassambhenti -- adhammena samaggā ...pe0 ... dhammena vaggā ... dhammapatirūpakena vaggā ... dhammapatirūpakena samaggā ...pe0 ....

cakkaṁ kātabbaṁ.

appaṭikamme ukkhepanīyakammapaṭippassaddhikathā niṭṭhitā.

255. appaṭinissagge ukkhepanīyakammapaṭippassaddhikathā

428. idha pana, bhikkhave, bhikkhu saṅghena pāpikāya diṭṭhiyā appaṭinissagge ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena pāpikāya diṭṭhiyā appaṭinissagge ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṁ yācati. handassa mayaṁ pāpikāya diṭṭhiyā appaṭinissagge ukkhepanīyakammaṁ paṭippassambhemā” ti. te tassa pāpikāya diṭṭhiyā appaṭinissagge ukkhepanīyakammaṁ paṭippassambhenti -- adhammena vaggā. so tamhā āvāsā aññaṁ āvāsaṁ gacchati. tatthapi bhikkhūnaṁ evaṁ hoti -- “imassa kho, āvuso, bhikkhuno saṅghena pāpikāya diṭṭhiyā appaṭinissagge ukkhepanīyakammaṁ paṭippassaddhaṁ -- adhammena vaggehi. handassa mayaṁ pāpikāya diṭṭhiyā appaṭinissagge ukkhepanīyakammaṁ paṭippassambhemā” ti. te tassa pāpikāya diṭṭhiyā appaṭinissagge ukkhepanīyakammaṁ paṭippassambhenti ... adhammena samaggā ...pe0 ... dhammena vaggā ... dhammapatirūpakena vaggā ... dhammapatirūpakena samaggā ...pe0 ....

cakkaṁ kātabbaṁ.

appaṭinissagge ukkhepanīyakammapaṭippassaddhikathā niṭṭhitā.

256. tajjanīyakammavivādakathā

429. idha pana, bhikkhave, bhikkhu bhaṇḍanakārako hoti kalahakārako vivādakārako bhassakārako saṅghe adhikaraṇakārako. tatra ce bhikkhūnaṁ evaṁ hoti -- “ayaṁ kho, āvuso, bhikkhu bhaṇḍanakārako ...pe0 ... saṅghe adhikaraṇakārako. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- adhammena vaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “adhammena vaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino.

430. idha pana, bhikkhave, bhikkhu bhaṇḍanakārako hoti ...pe0 ... saṅghe adhikaraṇakārako. tatra ce bhikkhūnaṁ evaṁ hoti -- “ayaṁ kho, āvuso, bhikkhu bhaṇḍanakārako ...pe0 ... saṅghe adhikaraṇakārako. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- adhammena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “adhammena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino.

431. idha pana, bhikkhave, bhikkhu bhaṇḍanakārako hoti ...pe0 ... saṅghe adhikaraṇakārako. tatra ce bhikkhūnaṁ evaṁ hoti -- “ayaṁ kho, āvuso, bhikkhu bhaṇḍanakārako ...pe0 ... saṅghe adhikaraṇakārako handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammena vaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammena vaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino.

432. idha pana, bhikkhave, bhikkhu bhaṇḍanakārako hoti ...pe0 ... saṅghe adhikaraṇakārako. tatra ce bhikkhūnaṁ evaṁ hoti -- “ayaṁ kho, āvuso, bhikkhu bhaṇḍanakārako ...pe0 ... saṅghe adhikaraṇakārako. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammapatirūpakena vaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino.

433. idha pana, bhikkhave, bhikkhu bhaṇḍanakārako hoti ...pe0 ... saṅghe adhikaraṇakārako. tatra ce bhikkhūnaṁ evaṁ hoti -- “ayaṁ kho, āvuso, bhikkhu bhaṇḍanakārako hoti ...pe0 ... saṅghe adhikaraṇakārako. handassa mayaṁ tajjanīyakammaṁ karomā” ti. te tassa tajjanīyakammaṁ karonti -- dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino.

tajjanīyakammavivādakathā niṭṭhitā.

257. niyassakammavivādakathā

434. idha pana, bhikkhave, bhikkhu bālo hoti abyatto āpattibahulo anapadāno, gihisaṁsaṭṭho viharati ananulomikehi gihisaṁsaggehi. tatra ce bhikkhūnaṁ evaṁ hoti -- “ayaṁ kho, āvuso, bhikkhu bālo abyatto āpattibahulo anapadāno, gihisaṁsaṭṭho viharati ananulomikehi gihisaṁsaggehi. handassa mayaṁ niyassakammaṁ karomā” ti. te tassa niyassakammaṁ karonti -- adhammena vaggā ...pe0 ... adhammena samaggā ... dhammena vaggā ... dhammapatirūpakena vaggā ... dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino. ime pañca vārā saṁkhittā.

niyassakammavivādakathā niṭṭhitā.

258. pabbājanīyakammavivādakathā

435. idha pana, bhikkhave, bhikkhu kuladūsako hoti pāpasamācāro. tatra ce bhikkhūnaṁ evaṁ hoti -- “ayaṁ kho, āvuso, bhikkhu kuladūsako pāpasamācāro. handassa mayaṁ pabbājanīyakammaṁ karomā” ti. te tassa pabbājanīyakammaṁ karonti -- adhammena vaggā ...pe0 ... adhammena samaggā ... dhammena vaggā ... dhammapatirūpakena vaggā ... dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino. ime pañca vārā saṁkhittā.

pabbājanīyakammavivādakathā niṭṭhitā.

259. paṭisāraṇīyakammavivādakathā

436. idha pana, bhikkhave, bhikkhu gihī akkosati paribhāsati. tatra ce bhikkhūnaṁ evaṁ hoti -- “ayaṁ kho, āvuso, bhikkhu gihī akkosati paribhāsati. handassa mayaṁ paṭisāraṇīyakammaṁ karomā” ti. te tassa paṭisāraṇīyakammaṁ karonti -- adhammena vaggā ...pe0 ... adhammena samaggā ... dhammena vaggā ... dhammapatirūpakena vaggā ... dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino. ime pañca vārā saṁkhittā.

paṭisāraṇīyakammavivādakathā niṭṭhitā.

260. adassane ukkhepanīyakammavivādakathā

437. idha pana, bhikkhave, bhikkhu āpattiṁ āpajjitvā na icchati āpattiṁ passituṁ. tatra ce bhikkhūnaṁ evaṁ hoti -- “ayaṁ kho, āvuso, bhikkhu āpattiṁ āpajjitvā na icchati āpattiṁ passituṁ. handassa mayaṁ āpattiyā adassane ukkhepanīyakammaṁ karomā” ti. te tassa āpattiyā adassane ukkhepanīyakammaṁ karonti -- adhammena vaggā ...pe0 ... adhammena samaggā ... dhammena vaggā ... dhammapatirūpakena vaggā ... dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino. ime pañca vārā saṁkhittā.

adassane ukkhepanīyakammavivādakathā niṭṭhitā.

261. appaṭikamme ukkhepanīyakammavivādakathā

438. idha pana, bhikkhave, bhikkhu āpattiṁ āpajjitvā na icchati āpattiṁ paṭikātuṁ. tatra ce bhikkhūnaṁ evaṁ hoti -- “ayaṁ kho, āvuso, bhikkhu āpattiṁ āpajjitvā na icchati āpattiṁ paṭikātuṁ. handassa mayaṁ āpattiyā appaṭikamme ukkhepanīyakammaṁ karomā” ti. te tassa āpattiyā appaṭikamme ukkhepanīyakammaṁ karonti -- adhammena vaggā ...pe0 ... adhammena samaggā ... dhammena vaggā ... dhammapatirūpakena vaggā ... dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti; ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino. ime pañca vārā saṁkhittā.

appaṭikamme ukkhepanīyakammavivādakathā niṭṭhitā.

262. appaṭinissagge ukkhepanīyakammavivādakathā

439. idha pana, bhikkhave, bhikkhu na icchati pāpikaṁ diṭṭhiṁ paṭinissajjituṁ. tatra ce bhikkhūnaṁ evaṁ hoti -- “ayaṁ kho, āvuso, bhikkhu na icchati pāpikaṁ diṭṭhiṁ paṭinissajjituṁ. handassa mayaṁ pāpikāya diṭṭhiyā appaṭinissagge ukkhepanīyakammaṁ karomā” ti. te tassa pāpikāya diṭṭhiyā appaṭinissagge ukkhepanīyakammaṁ karonti -- adhammena vaggā ...pe0 ... adhammena samaggā ... dhammena vaggā ... dhammapatirūpakena vaggā ... dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino. ime pañca vārā saṁkhittā.

appaṭinissagge ukkhepanīyakammavivādakathā niṭṭhitā.

263. tajjanīyakammapaṭippassaddhikathā

440. idha pana, bhikkhave, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- adhammena vaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “adhammena vaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino.

441. idha pana, bhikkhave, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- adhammena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “adhammena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino.

442. idha pana, bhikkhave, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammena vaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammena vaggakamman”-ti ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino.

443. idha pana, bhikkhave, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammapatirūpakena vaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena vaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino.

444. idha pana, bhikkhave, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. handassa mayaṁ tajjanīyakammaṁ paṭippassambhemā” ti. te tassa tajjanīyakammaṁ paṭippassambhenti -- dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino.

tajjanīyakammapaṭippassaddhikathā niṭṭhitā.

264. niyassakammapaṭippassaddhikathā

445. idha pana, bhikkhave, bhikkhu saṅghena niyassakammakato sammā vattati, lomaṁ pāteti, netthāraṁ vattati, niyassassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena niyassakammakato sammā vattati, lomaṁ pāteti, netthāraṁ vattati, niyassassa kammassa paṭippassaddhiṁ yācati. handassa mayaṁ niyassakammaṁ paṭippassambhemā” ti. te tassa niyassakammaṁ paṭippassambhenti -- adhammena vaggā ...pe0 ... adhammena samaggā ... dhammena vaggā ... dhammapatirūpakena vaggā ... dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino. imepi {ime (sī0 syā0 evamuparipi)} pañca vārā saṁkhittā.

niyassakammapaṭippassaddhikathā niṭṭhitā.

265. pabbājanīyakammapaṭippassaddhikathā

446. idha pana, bhikkhave, bhikkhu saṅghena pabbājanīyakammakato sammā vattati, lomaṁ pāteti, netthāraṁ vattati, pabbājanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena pabbājanīyakammakato sammā vattati, lomaṁ pāteti, netthāraṁ vattati, pabbājanīyassa kammassa paṭippassaddhiṁ yācati. handassa mayaṁ pabbājanīyakammaṁ paṭippassambhemā” ti. te tassa pabbājanīyakammaṁ paṭippassambhenti -- adhammena vaggā ...pe0 ... adhammena samaggā ... dhammena vaggā ... dhammapatirūpakena vaggā ... dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino. imepi pañca vārā saṁkhittā.

pabbājanīyakammapaṭippassaddhikathā niṭṭhitā.

266. paṭisāraṇīyakammapaṭippassaddhikathā

447. idha pana, bhikkhave, bhikkhu saṅghena paṭisāraṇīyakammakato sammā vattati, lomaṁ pāteti, netthāraṁ vattati, paṭisāraṇīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena paṭisāraṇīyakammakato sammā vattati, lomaṁ pāteti, netthāraṁ vattati, paṭisāraṇīyassa kammassa paṭippassaddhiṁ yācati. handassa mayaṁ paṭisāraṇīyakammaṁ paṭippassambhemā” ti. te tassa paṭisāraṇīyakammaṁ paṭippassambhenti -- adhammena vaggā ...pe0 ... adhammena samaggā ... dhammena vaggā ... dhammapatirūpakena vaggā ... dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti. ime tattha bhikkhū dhammavādino. imepi pañca vārā saṁkhittā.

paṭisāraṇīyakammapaṭippassaddhikathā niṭṭhitā.

267. adassane ukkhepanīyakammapaṭippassaddhikathā

448. idha pana, bhikkhave, bhikkhu saṅghena āpattiyā adassane ukkhepanīyakammakato sammā vattati, lomaṁ pāteti, netthāraṁ vattati, āpattiyā adassane ukkhepanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena āpattiyā adassane ukkhepanīyakammakato sammā vattati, lomaṁ pāteti, netthāraṁ vattati, āpattiyā adassane ukkhepanīyassa kammassa paṭippassaddhiṁ yācati. handassa mayaṁ āpattiyā adassane ukkhepanīyakammaṁ paṭippassambhemā” ti. te tassa āpattiyā adassane ukkhepanīyakammaṁ paṭippassambhenti -- adhammena vaggā ...pe0 ... adhammena samaggā ... dhammena vaggā ... dhammapatirūpakena vaggā ... dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino. imepi pañca vārā saṁkhittā.

adassane ukkhepanīyakammapaṭippassaddhikathā niṭṭhitā.

268. appaṭikamme ukkhepanīyakammapaṭippassaddhikathā

449. idha pana, bhikkhave, bhikkhu saṅghena āpattiyā appaṭikamme ukkhepanīyakammakato sammā vattati, lomaṁ pāteti, netthāraṁ vattati, āpattiyā appaṭikamme ukkhepanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena āpattiyā appaṭikamme ukkhepanīyakammakato sammā vattati, lomaṁ pāteti, netthāraṁ vattati, āpattiyā appaṭikamme ukkhepanīyassa kammassa paṭippassaddhiṁ yācati. handassa mayaṁ āpattiyā appaṭikamme ukkhepanīyakammaṁ paṭippassambhemā” ti. te tassa āpattiyā appaṭikamme ukkhepanīyakammaṁ paṭippassambhenti -- adhammena vaggā ...pe0 ... adhammena samaggā ... dhammena vaggā ... dhammapatirūpakena vaggā ... dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino. imepi pañca vārā saṁkhittā.

appaṭikamme ukkhepanīyakammapaṭippassaddhikathā niṭṭhitā.

269. appaṭinissagge ukkhepanīyakammapaṭippassaddhikathā

450. idha pana, bhikkhave, bhikkhu saṅghena pāpikāya diṭṭhiyā appaṭinissagge ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṁ yācati. tatra ce bhikkhūnaṁ evaṁ hoti -- “ayaṁ kho, āvuso, bhikkhu saṅghena pāpikāya diṭṭhiyā appaṭinissagge ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṁ yācati. handassa mayaṁ pāpikāya diṭṭhiyā appaṭinissagge ukkhepanīyakammaṁ paṭippassambhemā” ti. te tassa pāpikāya diṭṭhiyā appaṭinissagge ukkhepanīyakammaṁ paṭippassambhenti -- adhammena vaggā ...pe0 ... adhammena samaggā ... dhammena vaggā ... dhammapatirūpakena vaggā ... dhammapatirūpakena samaggā. tatraṭṭho saṅgho vivadati -- “adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman”-ti. tatra, bhikkhave, ye te bhikkhū evamāhaṁsu -- “dhammapatirūpakena samaggakamman”-ti, ye ca te bhikkhū evamāhaṁsu -- “akataṁ kammaṁ dukkaṭaṁ kammaṁ puna kātabbaṁ kamman”-ti, ime tattha bhikkhū dhammavādino. imepi pañca vārā saṁkhittā.

appaṭinissagge ukkhepanīyakammapaṭippassaddhikathā niṭṭhitā.

campeyyakkhandhako navamo.

270. tassuddānaṁ

campāyaṁ bhagavā āsi, vatthu vāsabhagāmake.

āgantukānamussukkaṁ, akāsi icchitabbake {icchitabbako (ka0)}..

pakataññunoti ñatvā, ussukkaṁ na karī tadā.

ukkhitto na karotīti, sāgamā jinasantike..

adhammena vaggakammaṁ, samaggaṁ adhammena ca.

dhammena vaggakammañca, patirūpakena vaggikaṁ..

patirūpakena samaggaṁ, eko ukkhipatekakaṁ.

eko ca dve sambahule, saṅghaṁ ukkhipatekako..

duvepi sambahulāpi, saṅgho saṅghañca ukkhipi.

sabbaññupavaro sutvā, adhammanti paṭikkhipi..

ñattivipannaṁ yaṁ kammaṁ, sampannaṁ anusāvanaṁ.

anussāvanavipannaṁ, sampannaṁ ñattiyā ca yaṁ..

ubhayena vipannañca, aññatra dhammameva ca.

vinayā satthu paṭikuṭṭhaṁ, kuppaṁ aṭṭhānārahikaṁ..

adhammavaggaṁ samaggaṁ, dhamma patirūpāni ye duve.

dhammeneva ca sāmaggiṁ, anuññāsi tathāgato..

catuvaggo pañcavaggo, dasavaggo ca vīsati.

parovīsativaggo ca {atirekavīsativaggo (syā0)}, saṅgho pañcavidho tathā..

ṭhapetvā upasampadaṁ, yañca kammaṁ pavāraṇaṁ.

abbhānakammena saha, catuvaggehi kammiko..

duve kamme ṭhapetvāna, majjhadesūpasampadaṁ.

abbhānaṁ pañcavaggiko, sabbakammesu kammiko..

abbhānekaṁ ṭhapetvāna, ye bhikkhū dasavaggikā.

sabbakammakaro saṅgho, vīso sabbattha kammiko..

bhikkhunī sikkhamānā, ca sāmaṇero sāmaṇerī.

paccakkhātantimavatthū, ukkhittāpattidassane..

appaṭikamme diṭṭhiyā, paṇḍako theyyasaṁvāsakaṁ.

titthiyā tiracchānagataṁ, mātu pitu ca ghātakaṁ..

arahaṁ bhikkhunīdūsi, bhedakaṁ lohituppādaṁ.

byañjanaṁ nānāsaṁvāsaṁ, nānāsīmāya iddhiyā..

yassa saṅgho kare kammaṁ, hontete catuvīsati.

sambuddhena paṭikkhittā, na hete gaṇapūrakā..

pārivāsikacatuttho, parivāsaṁ dadeyya vā.

mūlā mānattamabbheyya, akammaṁ na ca karaṇaṁ..

mūlā arahamānattā, abbhānārahameva ca.

na kammakārakā pañca, sambuddhena pakāsitā..

bhikkhunī sikkhamānā ca, sāmaṇero sāmaṇerikā.

paccakkhantimaummattā, khittāvedanadassane..

appaṭikamme diṭṭhiyā, paṇḍakāpi ca byañjanā {ito paraṁ syāmamūle diyaḍḍhagāthāhi abhabbapuggalā samattaṁ dassitā}.

nānāsaṁvāsakā sīmā, vehāsaṁ yassa kamma ca..

aṭṭhārasannametesaṁ, paṭikkosaṁ na ruhati.

bhikkhussa pakatattassa, ruhati paṭikkosanā..

suddhassa dunnisārito, bālo hi sunissārito.

paṇḍako theyyasaṁvāso, pakkanto tiracchānagato..

mātu pitu arahanta, dūsako saṅghabhedako.

lohituppādako ceva, ubhatobyañjano ca yo..

ekādasannaṁ etesaṁ, osāraṇaṁ na yujjati.

hatthapādaṁ tadubhayaṁ, kaṇṇanāsaṁ tadūbhayaṁ..

aṅguli aḷakaṇḍaraṁ, phaṇaṁ khujjo ca vāmano.

gaṇḍī lakkhaṇakasā, ca likhitako ca sīpadī..

pāpā parisakāṇo ca, kuṇī khañjo hatopi ca.

iriyāpathadubbalo, andho mūgo ca badhiro..

andhamūgandhabadhiro mūgabadhirameva ca.

andhamūgabadhiro ca, dvattiṁsete anūnakā..

tesaṁ osāraṇaṁ hoti, sambuddhena pakāsitaṁ.

daṭṭhabbā paṭikātabbā, nissajjetā na vijjati..

tassa ukkhepanā kammā, satta honti adhammikā.

āpannaṁ anuvattantaṁ, satta tepi adhammikā..

āpannaṁ nānuvattantaṁ, satta kammā sudhammikā.

sammukhā paṭipucchā ca, paṭiññāya ca kāraṇā..

sati amūḷhapāpikā, tajjanīniyassena ca.

pabbājanīya paṭisāro, ukkhepaparivāsa ca..

mūlā mānattaabbhānā, tatheva upasampadā.

aññaṁ kareyya aññassa, soḷasete adhammikā..

taṁ taṁ kareyya taṁ tassa, soḷasete sudhammikā.

paccāropeyya aññaññaṁ, soḷasete adhammikā..

dve dve tammūlakaṁ tassa {dve dve mūlā katā kassa (syā0), dodotamūlakantassa (ka0)}, tepi soḷasa dhammikā.

ekekamūlakaṁ cakkaṁ, “adhamman”-ti jinobrvi..

akāsi tajjanīyaṁ kammaṁ, saṅgho bhaṇḍanakārako.

adhammena vaggakammaṁ, aññaṁ āvāsaṁ gacchi so..

tatthādhammena samaggā, tassa tajjanīyaṁ karuṁ.

aññattha vaggādhammena, tassa tajjanīyaṁ karuṁ..

patirūpena vaggāpi, samaggāpi tathā karuṁ.

adhammena samaggā ca, dhammena vaggameva ca..

patirūpakena vaggā ca, samaggā ca ime padā.

ekekamūlakaṁ katvā, cakkaṁ bandhe vicakkhaṇo..

bālā byattassa niyassaṁ, pabbāje kuladūsakaṁ.

paṭisāraṇīyaṁ kammaṁ, kare akkosakassa ca..

adassanāppaṭikamme, yo ca diṭṭhiṁ na nissajje.

tesaṁ ukkhepanīyakammaṁ, satthavāhena bhāsitaṁ..

upari nayakammānaṁ {upavinayakammānaṁ (syā0), ukkhepanīyakammānaṁ (ka0)} pañño tajjanīyaṁ naye.

tesaṁyeva anulomaṁ, sammā vattati yācite {yācati (syā0), yācito (sī0)}..

passaddhi tesaṁ kammānaṁ, heṭṭhā kammanayena ca.

tasmiṁ tasmiṁ tu kammesu, tatraṭṭho ca vivadati..

akataṁ dukkaṭañceva, punakātabbakanti ca.

kamme passaddhiyā cāpi, te bhikkhū dhammavādino..

vipattibyādhite disvā, kammappatte mahāmuni.

paṭippassaddhimakkhāsi, sallakattova osadhanti..

imamhi khandhake vatthūni chattiṁsāti.

campeyyakkhandhako niṭṭhito.

10. kosambakakkhandhako

271. kosambakavivādakathā

451. tena samayena buddho bhagavā kosambiyaṁ viharati ghositārāme. tena kho pana samayena aññataro bhikkhu āpattiṁ āpanno hoti. so tassā āpattiyā āpattidiṭṭhi {āpattidiṭṭhī (sī0)} hoti; aññe bhikkhū tassā āpattiyā anāpattidiṭṭhino honti. so aparena samayena tassā āpattiyā anā pattidiṭṭhi hoti; aññe bhikkhū tassā āpattiyā āpattidiṭṭhino honti. atha kho te bhikkhū taṁ bhikkhuṁ etadavocuṁ -- “āpattiṁ tvaṁ, āvuso, āpanno, passasetaṁ āpatti” nti? “natthi me, āvuso, āpatti yamahaṁ passeyyan”-ti. atha kho te bhikkhū sāmaggiṁ labhitvā taṁ bhikkhuṁ āpattiyā adassane ukkhipiṁsu. so ca bhikkhu bahussuto hoti āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo. atha kho so bhikkhu sandiṭṭhe sambhatte bhikkhū upasaṅkamitvā etadavoca -- “anāpatti esā, āvuso, nesā āpatti. anāpannomhi, namhi āpanno. anukkhittomhi, namhi ukkhitto. adhammikenamhi kammena ukkhitto kuppena aṭṭhānārahena. hotha me āyasmanto dhammato vinayato pakkhā” ti. alabhi kho so bhikkhu sandiṭṭhe sambhatte bhikkhū pakkhe. jānapadānampi sandiṭṭhānaṁ sambhattānaṁ bhikkhūnaṁ santike dūtaṁ pāhesi -- anāpatti esā, āvuso, nesā āpatti. anāpannomhi, namhi āpanno. anukkhittomhi, namhi ukkhitto. adhammikenamhi kammena ukkhitto kuppena aṭṭhānārahena. hontu me āyasmanto dhammato vinayato pakkhā” ti. alabhi kho so bhikkhu jānapadepi sandiṭṭhe sambhatte bhikkhū pakkhe. atha kho te ukkhittānuvattakā bhikkhū yena ukkhepakā bhikkhū tenupasaṅkamiṁsu, upasaṅkamitvā ukkhepake bhikkhū etadavocuṁ -- “anāpatti esā, āvuso, nesā āpatti. anāpanno eso bhikkhu, neso bhikkhu āpanno. anukkhitto eso bhikkhu, neso bhikkhu ukkhitto. adhammikena kammena ukkhitto kuppena aṭṭhānārahenā” ti. evaṁ vutte ukkhepakā bhikkhū ukkhittānuvattake bhikkhū etadavocuṁ -- “āpatti esā āvuso, nesā anāpatti. āpanno eso bhikkhu, neso bhikkhu anāpanno. ukkhitto eso bhikkhu, neso bhikkhu anukkhitto. dhammikena kammena ukkhitto akuppena ṭhānārahena. mā kho tumhe āyasmanto etaṁ ukkhittakaṁ bhikkhuṁ anuvattittha anuparivārethā” ti. evampi kho te ukkhittānuvattakā bhikkhū ukkhepakehi bhikkhūhi vuccamānā tatheva taṁ ukkhittakaṁ bhikkhuṁ anuvattiṁsu anuparivāresuṁ.

452. atha kho aññataro bhikkhu yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho so bhikkhu bhagavantaṁ etadavoca -- “idha, bhante, aññataro bhikkhu āpattiṁ āpanno ahosi. so tassā āpattiyā āpattidiṭṭhi ahosi, aññe bhikkhū tassā āpattiyā anāpattidiṭṭhino ahesuṁ. so aparena samayena tassā āpattiyā anāpattidiṭṭhi ahosi, aññe bhikkhū tassā āpattiyā āpattidiṭṭhino ahesuṁ. atha kho te, bhante, bhikkhū taṁ bhikkhuṁ etadavocuṁ -- `āpattiṁ tvaṁ, āvuso, āpanno, passasetaṁ āpatti'nti? “natthi me, āvuso, āpatti yamahaṁ passeyyan”-ti. atha kho te, bhante, bhikkhū sāmaggiṁ labhitvā taṁ bhikkhuṁ āpattiyā adassane ukkhipiṁsu. so ca, bhante, bhikkhu bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo. atha kho so, bhante, bhikkhu sandiṭṭhe sambhatte bhikkhū upasaṅkamitvā etadavoca -- `anāpatti esā, āvuso; nesā āpatti. anāpannomhi, namhi āpanno. anukkhittomhi, namhi ukkhitto. adhammikenamhi kammena ukkhitto kuppena aṭṭhānārahena. hotha me āyasmanto dhammato vinayato pakkhā'ti. alabhi kho so, bhante, bhikkhu sandiṭṭhe sambhatte bhikkhū pakkhe. jānapadānampi sandiṭṭhānaṁ sambhattānaṁ bhikkhūnaṁ santike dūtaṁ pāhesi -- `anāpatti esā, āvuso; nesā āpatti. anāpannomhi, namhi āpanno. anukkhittomhi, namhi ukkhitto. adhammikenamhi kammena ukkhitto kuppena aṭṭhānārahena. hontu me āyasmanto dhammato vinayato pakkhā'ti. alabhi kho so, bhante, bhikkhu jānapadepi sandiṭṭhe sambhatte bhikkhū pakkhe. atha kho te, bhante, ukkhittānuvattakā bhikkhū yena ukkhepakā bhikkhū tenupasaṅkamiṁsu, upasaṅkamitvā ukkhepake bhikkhū etadavocuṁ -- `anāpatti esā, āvuso; nesā āpatti. anāpanno eso bhikkhu, neso bhikkhu āpanno. anukkhitto eso bhikkhu, neso bhikkhu ukkhitto. adhammikena kammena ukkhitto kuppena aṭṭhānārahenā'ti. evaṁ vutte te, bhante, ukkhepakā bhikkhū ukkhittānuvattake bhikkhū etadavocuṁ -- `āpatti esā, āvuso; nesā anāpatti. āpanno eso bhikkhu, neso bhikkhu anāpanno. ukkhitto eso bhikkhu, neso bhikkhu anukkhitto. dhammikena kammena ukkhitto akuppena ṭhānārahena. mā kho tumhe āyasmanto etaṁ ukkhittakaṁ bhikkhuṁ anuvattittha anuparivārethā'ti. evampi kho te, bhante, ukkhittānuvattakā bhikkhū ukkhepakehi bhikkhūhi vuccamānā tatheva taṁ ukkhittakaṁ bhikkhuṁ anuvattanti anuparivārentī” ti.

453. atha kho bhagavā `bhinno bhikkhusaṅgho, bhinno bhikkhusaṅgho'ti -- uṭṭhāyāsanā yena ukkhepakā bhikkhū tenupasaṅkami, upasaṅkamitvā paññatte āsane nisīdi, nisajja kho bhagavā ukkhepake bhikkhū etadavoca -- “mā kho tumhe, bhikkhave, `paṭibhāti no, paṭibhāti no'ti yasmiṁ vā tasmiṁ vā bhikkhuṁ ukkhipitabbaṁ maññittha”.

“idha pana, bhikkhave, bhikkhu āpattiṁ āpanno hoti. so tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti. te ce, bhikkhave, bhikkhū taṁ bhikkhuṁ evaṁ jānanti -- `ayaṁ kho āyasmā bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo. sace mayaṁ imaṁ bhikkhuṁ āpattiyā adassane ukkhipissāma, na mayaṁ iminā bhikkhunā saddhiṁ uposathaṁ karissāma, vinā iminā bhikkhunā uposathaṁ karissāma, bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇa'nti, bhedagarukehi, bhikkhave, bhikkhūhi na so bhikkhu āpattiyā adassane ukkhipitabbo.

“idha pana, bhikkhave, bhikkhu āpattiṁ āpanno hoti. so tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti. te ce, bhikkhave, bhikkhū taṁ bhikkhuṁ evaṁ jānanti -- `ayaṁ kho āyasmā bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo. sace mayaṁ imaṁ bhikkhuṁ āpattiyā adassane ukkhipissāma, na mayaṁ iminā bhikkhunā saddhiṁ pavāressāma, vinā iminā bhikkhunā pavāressāma. na mayaṁ iminā bhikkhunā saddhiṁ saṅghakammaṁ karissāma, vinā iminā bhikkhunā saṅghakammaṁ karissāma. na mayaṁ iminā bhikkhunā saddhiṁ āsane nisīdissāma, vinā iminā bhikkhunā āsane nisīdissāma. na mayaṁ iminā bhikkhunā saddhiṁ yāgupāne nisīdissāma, vinā iminā bhikkhunā yāgupāne nisīdissāma. na mayaṁ iminā bhikkhunā saddhiṁ bhattagge nisīdissāma, vinā iminā bhikkhunā bhattagge nisīdissāma. na mayaṁ iminā bhikkhunā saddhiṁ ekacchanne vasissāma, vinā iminā bhikkhunā ekacchanne vasissāma. na mayaṁ iminā bhikkhunā saddhiṁ yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ karissāma, vinā iminā bhikkhunā yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ karissāma. bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇa'nti, bhedagarukehi, bhikkhave, bhikkhūhi na so bhikkhu āpattiyā adassane ukkhipitabbo” ti.

454. atha kho bhagavā ukkhepakānaṁ bhikkhūnaṁ etamatthaṁ bhāsitvā uṭṭhāyāsanā yena ukkhittānuvattakā bhikkhū tenupasaṅkami, upasaṅkamitvā paññatte āsane nisīdi, nisajja kho bhagavā ukkhittānuvattake bhikkhū etadavoca -- “mā kho tumhe, bhikkhave, āpattiṁ āpajjitvā `nāmha āpannā, nāmha āpannā'ti āpattiṁ na paṭikātabbaṁ maññittha”.

“idha pana, bhikkhave, bhikkhu āpattiṁ āpanno hoti. so tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti. so ce, bhikkhave, bhikkhu te bhikkhū evaṁ jānāti -- `ime kho āyasmanto {āyasmantā (ka0)} bahussutā āgatāgamā dhammadharā vinayadharā mātikādharā paṇḍitā byattā medhāvino lajjino kukkuccakā sikkhākāmā, nālaṁ mamaṁ vā kāraṇā aññesaṁ vā kāraṇā chandā dosā mohā bhayā agatiṁ gantuṁ. sace maṁ ime bhikkhū āpattiyā adassane ukkhipissanti, na mayā saddhiṁ uposathaṁ karissanti, vinā mayā uposathaṁ karissanti, bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇa'nti, bhedagarukena, bhikkhave, bhikkhunā paresampi saddhāya sā āpatti desetabbā.

“idha pana, bhikkhave, bhikkhu āpattiṁ āpanno hoti. so tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti. so ce, bhikkhave, bhikkhu te bhikkhū evaṁ jānāti -- `ime kho āyasmanto bahussutā āgatāgamā dhammadharā vinayadharā mātikādharā paṇḍitā byattā medhāvino lajjino kukkuccakā sikkhākāmā, nālaṁ mamaṁ vā kāraṇā aññesaṁ vā kāraṇā chandā dosā mohā bhayā agatiṁ gantuṁ. sace maṁ ime bhikkhū āpattiyā adassane ukkhipissanti, na mayā saddhiṁ pavāressanti, vinā mayā pavāressanti. na mayā saddhiṁ saṅghakammaṁ karissanti, vinā mayā saṅghakammaṁ karissanti. na mayā saddhiṁ āsane nisīdissanti, vinā mayā āsane nisīdissanti. na mayā saddhiṁ yāgupāne nisīdissanti, vinā mayā yāgupāne nisīdissanti. na mayā saddhiṁ bhattagge nisīdissanti vinā mayā bhattagge nisīdissanti. na mayā saddhiṁ ekacchanne vasissanti, vinā mayā ekacchanne vasissanti. na mayā saddhiṁ yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ karissanti, vinā mayā yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ karissanti, bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇa'nti, bhedagarukena, bhikkhave, bhikkhunā paresampi saddhāya sā āpatti desetabbā” ti. atha kho bhagavā ukkhittānuvattakānaṁ bhikkhūnaṁ etamatthaṁ bhāsitvā uṭṭhāyāsanā pakkāmi.

455. tena kho pana samayena ukkhittānuvattakā bhikkhū tattheva antosīmāya uposathaṁ karonti, saṅghakammaṁ karonti. ukkhepakā pana bhikkhū nissīmaṁ gantvā uposathaṁ karonti, saṅghakammaṁ karonti. atha kho aññataro ukkhepako bhikkhu yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho so bhikkhu bhagavantaṁ etadavoca -- “te, bhante, ukkhittānuvattakā bhikkhū tattheva antosīmāya uposathaṁ karonti, saṅghakammaṁ karonti. mayaṁ pana ukkhepakā bhikkhū nissīmaṁ gantvā uposathaṁ karoma, saṅghakammaṁ karomā” ti. “te ce, bhikkhu, ukkhittānuvattakā bhikkhū tattheva antosīmāya uposathaṁ karissanti, saṅghakammaṁ karissanti, yathā mayā ñatti ca anussāvanā ca paññattā, tesaṁ tāni kammāni dhammikāni kammāni bhavissan”-ti akuppāni ṭhānārahāni. tumhe ce, bhikkhu, ukkhepakā bhikkhū tattheva antosīmāya uposathaṁ karissatha, saṅghakammaṁ karissatha, yathā mayā ñatti ca anussāvanā ca paññattā, tumhākampi tāni kammāni dhammikāni kammāni bhavissanti akuppāni ṭhānārahāni. taṁ kissa hetu? nānāsaṁvāsakā ete {te (syā0)} bhikkhū {bhikkhu (sī0 syā0)} tumhehi, tumhe ca tehi nānāsaṁvāsakā.

“dvemā, bhikkhu, nānāsaṁvāsakabhūmiyo -- attanā vā attānaṁ nānāsaṁvāsakaṁ karoti, samaggo vā naṁ saṅgho ukkhipati adassane vā appaṭikamme vā appaṭinissagge vā. imā kho, bhikkhu, dve nānāsaṁvāsakabhūmiyo. dvemā, bhikkhu, samānasaṁvāsakabhūmiyo -- attanā vā attānaṁ samānasaṁvāsaṁ karoti, samaggo vā naṁ saṅgho ukkhittaṁ osāreti adassane vā appaṭikamme vā appaṭinissagge vā. imā kho, bhikkhu, dve samānasaṁvāsakabhūmiyo” ti.

456. tena kho pana samayena bhikkhū bhattagge antaraghare bhaṇḍanajātā kalahajātā vivādāpannā aññamaññaṁ ananulomikaṁ kāyakammaṁ vacīkammaṁ upadaṁsenti, hatthaparāmāsaṁ karonti. manussā ujjhāyanti khiyyanti vipācenti -- “kathañhi nāma samaṇā sakyaputtiyā bhattagge antaraghare bhaṇḍanajātā kalahajātā vivādāpannā aññamaññaṁ ananulomikaṁ kāyakammaṁ vacīkammaṁ upadaṁsessanti, hatthaparāmāsaṁ karissantī” ti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā te ujjhāyanti khiyyanti vipācenti -- “kathañhi nāma bhikkhū bhattagge antaraghare bhaṇḍanajātā kalahajātā vivādāpannā aññamaññaṁ ananulomikaṁ kāyakammaṁ vacīkammaṁ upadaṁsessanti, hatthaparāmāsaṁ karissantī” ti. atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, bhikkhū bhattagge antaraghare bhaṇḍanajātā ...pe0 ... hatthaparāmāsaṁ karontī” ti? “saccaṁ, bhagavā” ti. vigarahi buddho bhagavā ...pe0 ... vigarahitvā dhammiṁ kathaṁ katvā bhikkhū āmantesi -- “bhinne, bhikkhave, saṅghe adhammiyāyamāne {adhammiyamāne (sī0 syā0 katthaci) adhammīyamāne (ka0)} asammodikāya vattamānāya {-“asammodikāvattamānāya” iti aṭṭhakathāyaṁ saṁvaṇṇetabbapāṭho} `ettāvatā na aññamaññaṁ ananulomikaṁ kāyakammaṁ vacīkammaṁ upadaṁsessāma, hatthaparāmāsaṁ karissāmā'ti āsane nisīditabbaṁ. bhinne, bhikkhave, saṅghe dhammiyāyamāne sammodikāya vattamānāya āsanantarikāya nisīditabban”-ti.

457. {ma0 ni0 3.236 thokaṁ visadisaṁ} tena kho pana samayena bhikkhū saṅghamajjhe bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti. te na sakkonti taṁ adhikaraṇaṁ vūpasametuṁ. atha kho aññataro bhikkhu yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho so bhikkhu bhagavantaṁ etadavoca -- “idha, bhante, bhikkhū saṅghamajjhe bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti. te na sakkonti taṁ adhikaraṇaṁ vūpasametuṁ. sādhu, bhante, bhagavā yena te bhikkhū tenupasaṅkamatu anukampaṁ upādāyā” ti. adhivāsesi bhagavā tuṇhībhāvena. atha kho bhagavā yena te bhikkhū tenupasaṅkami, upasaṅkamitvā paññatte āsane nisīdi, nisajja kho bhagavā te bhikkhū etadavoca -- “alaṁ, bhikkhave, mā bhaṇḍanaṁ mā kalahaṁ mā viggahaṁ mā vivādan”-ti. evaṁ vutte aññataro adhammavādī bhikkhu bhagavantaṁ etadavoca -- “āgametu, bhante, bhagavā dhammassāmī; appossukko, bhante, bhagavā diṭṭhadhammasukhavihāramanuyutto viharatu. mayametena bhaṇḍanena kalahena viggahena vivādena paññāyissāmā” ti. dutiyampi kho bhagavā te bhikkhū etadavoca -- “alaṁ, bhikkhave, mā bhaṇḍanaṁ mā kalahaṁ mā viggahaṁ mā vivādan”-ti. dutiyampi kho so adhammavādī bhikkhu bhagavantaṁ etadavoca -- “āgametu, bhante, bhagavā dhammassāmī; appossukko, bhante, bhagavā diṭṭhadhammasukhavihāramanuyutto viharatu. mayametena bhaṇḍanena kalahena viggahena vivādena paññāyissāmā” ti.

kosambakavivādakathā niṭṭhitā.

272. dīghāvuvatthu

458. atha kho bhagavā bhikkhū āmantesi -- “bhūtapubbaṁ, bhikkhave, bārāṇasiyaṁ {vajirabuddhiṭīkā oloketabbā} brahmadatto nāma kāsirājā ahosi aḍḍho mahaddhano mahābhogo mahabbalo mahāvāhano mahāvijito paripuṇṇakosakoṭṭhāgāro. dīghīti nāma kosalarājā ahosi daliddo appadhano appabhogo appabalo appavāhano appavijito aparipuṇṇakosakoṭṭhāgāro. atha kho, bhikkhave, brahmadatto kāsirājā caturaṅginiṁ senaṁ sannayhitvā dīghītiṁ kosalarājānaṁ abbhuyyāsi. assosi kho, bhikkhave, dīghīti kosalarājā -- “brahmadatto kira kāsirājā caturaṅginiṁ senaṁ sannayhitvā mamaṁ abbhuyyāto” ti. atha kho, bhikkhave, dīghītissa kosalarañño etadahosi -- “brahmadatto kho kāsirājā aḍḍho mahaddhano mahābhogo mahabbalo mahāvāhano mahāvijito paripuṇṇakosakoṭṭhāgāro, ahaṁ panamhi daliddo appadhano appabhogo appabalo appavāhano appavijito aparipuṇṇakosakoṭṭhāgāro, nāhaṁ paṭibalo brahmadattena kāsiraññā ekasaṅghātampi sahituṁ. yaṁnūnāhaṁ paṭikacceva nagaramhā nippateyyan”-ti.

atha kho, bhikkhave, dīghīti kosalarājā mahesiṁ ādāya paṭikacceva nagaramhā nippati. atha kho, bhikkhave, brahmadatto kāsirājā dīghītissa kosalarañño balañca vāhanañca janapadañca kosañca koṭṭhāgārañca abhivijiya ajjhāvasati. atha kho, bhikkhave, dīghīti kosalarājā sapajāpatiko yena vārāṇasī tena pakkāmi. anupubbena yena bārāṇasī tadavasari. tatra sudaṁ, bhikkhave, dīghīti kosalarājā sapajāpatiko bārāṇasiyaṁ aññatarasmiṁ paccantime okāse kumbhakāranivesane aññātakavesena paribbājakacchannena paṭivasati. atha kho, bhikkhave, dīghītissa kosalarañño mahesī nacirasseva gabbhinī ahosi. tassā evarūpo dohaḷo uppanno hoti -- “icchati sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ, khaggānañca dhovanaṁ pātuṁ”. atha kho, bhikkhave, dīghītissa kosalarañño mahesī dīghītiṁ kosalarājānaṁ etadavoca -- “gabbhinīmhi, deva. tassā me evarūpo dohaḷo uppanno -- icchāmi sūriyassa uggamanakāle caturaṅginiṁ senaṁ sannaddhaṁ vammikaṁ {vammitaṁ (sī0)} subhūme ṭhitaṁ passituṁ, khaggānañca dhovanaṁ pātu” nti. “kuto, devi, amhākaṁ duggatānaṁ caturaṅginī senā sannaddhā vammikā subhūme ṭhitā, khaggānañca dhovanaṁ pātu” nti {khaggānañca dhovananti (sī0 syā0)} “sacāhaṁ, deva, na labhissāmi, marissāmī” ti.

459. tena kho pana samayena, brahmadattassa kāsirañño purohito brāhmaṇo dīghītissa kosalarañño sahāyo hoti. atha kho, bhikkhave, dīghīti kosalarājā yena brahmadattassa kāsirañño purohito brāhmaṇo tenupasaṅkami, upasaṅkamitvā brahmadattassa kāsirañño purohitaṁ brāhmaṇaṁ etadavoca -- “sakhī te, samma, gabbhinī. tassā evarūpo dohaḷo uppanno -- icchati sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ, khaggānañca dhovanaṁ pātu” nti. “tena hi, deva, mayampi deviṁ passāmā” ti. atha kho, bhikkhave, dīghītissa kosalarañño mahesī yena brahmadattassa kāsirañño purohito brāhmaṇo tenupasaṅkami. addasā kho, bhikkhave, brahmadattassa kāsirañño purohito brāhmaṇo dīghītissa kosalarañño mahesiṁ dūratova āgacchantiṁ, disvāna uṭṭhāyāsanā ekaṁsaṁ uttarāsaṅgaṁ karitvā yena dīghītissa kosalarañño mahesī tenañjaliṁ paṇāmetvā tikkhattuṁ udānaṁ udānesi -- “kosalarājā vata bho kucchigato, kosalarājā vata bho kucchigato” ti. attamanā {avimanā (sī0 syā0 katthaci}, devi, hohi. lacchasi sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ, khaggānañca dhovanaṁ pātunti.

atha kho, bhikkhave, brahmadattassa kāsirañño purohito brāhmaṇo yena brahmadatto kāsirājā tenupasaṅkami, upasaṅkamitvā brahmadattaṁ kāsirājānaṁ etadavoca -- “tathā, deva, nimittāni dissanti, sve sūriyuggamanakāle caturaṅginī senā sannaddhā vammikā subhūme tiṭṭhatu, khaggā ca dhoviyantū” ti. atha kho, bhikkhave, brahmadatto kāsirājā manusse āṇāpesi -- “yathā, bhaṇe, purohito brāhmaṇo āha tathā karothā” ti. alabhi kho, bhikkhave, dīghītissa kosalarañño mahesī sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ, khaggānañca dhovanaṁ pātuṁ. atha kho, bhikkhave, dīghītissa kosalarañño mahesī tassa gabbhassa paripākamanvāya puttaṁ vijāyi. tassa dīghāvūti nāmaṁ akaṁsu. atha kho, bhikkhave, dīghāvu kumāro nacirasseva viññutaṁ pāpuṇi. atha kho, bhikkhave, dīghītissa kosalarañño etadahosi -- “ayaṁ kho brahmadatto kāsirājā bahuno amhākaṁ anatthassa kārako, iminā amhākaṁ balañca vāhanañca janapado ca koso ca koṭṭhāgārañca acchinnaṁ, sacāyaṁ amhe jānissati, sabbeva tayo ghātāpessati, yaṁnūnāhaṁ dīghāvuṁ kumāraṁ bahinagare vāseyyan”-ti. atha kho bhikkhave dīghīti kosalarājā dīghāvuṁ kumāraṁ bahinagare vāsesi. atha kho bhikkhave dīghāvu kumāro bahinagare paṭivasanto nacirasseva sabbasippāni sikkhi.

460. tena kho pana samayena dīghītissa kosalarañño kappako brahmadatte kāsiraññe paṭivasati. addasā kho, bhikkhave, dīghītissa kosalarañño kappako dīghītiṁ kosalarājānaṁ sapajāpatikaṁ bārāṇasiyaṁ aññatarasmiṁ paccantime okāse kumbhakāranivesane aññātakavesena paribbājakacchannena paṭivasantaṁ, disvāna yena brahmadatto kāsirājā tenupasaṅkami, upasaṅkamitvā brahmadattaṁ kāsirājānaṁ etadavoca -- “dīghīti, deva, kosalarājā sapajāpatiko bārāṇasiyaṁ aññatarasmiṁ paccantime okāse kumbhakāranivesane aññātakavesena paribbājakacchannena paṭivasatī” ti. atha kho, bhikkhave, brahmadatto kāsirājā manusse āṇāpesi -- “tena hi, bhaṇe, dīghītiṁ kosalarājānaṁ sapajāpatikaṁ ānethā” ti. “evaṁ, devā” ti kho, bhikkhave, te manussā brahmadattassa kāsirañño paṭissutvā dīghītiṁ kosalarājānaṁ sapajāpatikaṁ ānesuṁ. atha kho, bhikkhave, brahmadatto kāsirājā manusse āṇāpesi -- “tena hi, bhaṇe, dīghītiṁ kosalarājānaṁ sapajāpatikaṁ daḷhāya rajjuyā pacchābāhaṁ gāḷhabandhanaṁ bandhitvā khuramuṇḍaṁ karitvā kharassarena paṇavena rathikāya rathikaṁ siṅghāṭakena siṅghāṭakaṁ parinetvā dakkhiṇena dvārena nikkhāmetvā dakkhiṇato nagarassa catudhā chinditvā catuddisā bilāni nikkhipathā” ti. “evaṁ, devā” ti kho, bhikkhave, te manussā brahmadattassa kāsirañño paṭissutvā dīghītiṁ kosalarājānaṁ sapajāpatikaṁ daḷhāya rajjuyā pacchābāhaṁ gāḷhabandhanaṁ bandhitvā khuramuṇḍaṁ karitvā kharassarena paṇavena rathikāya rathikaṁ siṅghāṭakena siṅghāṭakaṁ parinenti.

atha kho, bhikkhave, dīghāvussa kumārassa etadahosi -- “ciraṁdiṭṭhā kho me mātāpitaro. yaṁnūnāhaṁ mātāpitaro passeyyan”-ti. atha kho, bhikkhave, dīghāvu kumāro bārāṇasiṁ pavisitvā addasa mātāpitaro daḷhāya rajjuyā pacchābāhaṁ gāḷhabandhanaṁ bandhitvā khuramuṇḍaṁ karitvā kharassarena paṇavena rathikāya rathikaṁ siṅghāṭakena siṅghāṭakaṁ parinente, disvāna yena mātāpitaro tenupasaṅkami. addasā kho, bhikkhave, dīghīti kosalarājā dīghāvuṁ kumāraṁ dūratova āgacchantaṁ; disvāna dīghāvuṁ kumāraṁ etadavoca -- “mā kho tvaṁ, tāta dīghāvu, dīghaṁ passa, mā rassaṁ. na hi, tāta dīghāvu, verena verā sammanti; averena hi, tāta dīghāvu, verā sammantī” ti. evaṁ vutte, bhikkhave, te manussā dīghītiṁ kosalarājānaṁ etadavocuṁ -- “ummattako ayaṁ dīghīti kosalarājā vippalapati. ko imassa dīghāvu? kaṁ ayaṁ evamāha -- `mā kho tvaṁ, tāta dīghāvu, dīghaṁ passa, mā rassaṁ. na hi, tāta dīghāvu, verena verā sammanti; averena hi, tāta dīghāvu, verā sammantī” ti. “nāhaṁ, bhaṇe, ummattako vippalapāmi, api ca yo viññū so vibhāvessatī” ti. dutiyampi kho, bhikkhave ...pe0 ... tatiyampi kho, bhikkhave, dīghīti kosalarājā dīghāvuṁ kumāraṁ etadavoca -- “mā kho tvaṁ, tāta dīghāvu, dīghaṁ passa, mā rassaṁ. na hi, tāta dīghāvu, verena verā sammanti; averena hi, tāta dīghāvu, verā sammantī” ti. tatiyampi kho, bhikkhave, te manussā dīghītiṁ kosalarājānaṁ etadavocuṁ -- “ummattako ayaṁ dīghīti kosalarājā vippalapati. ko imassa dīghāvu ? kaṁ ayaṁ evamāha -- mā kho tvaṁ, tāta dīghāvu, dīghaṁ passa, mā rassaṁ. na hi, tāta dīghāvu, verena verā sammanti; averena hi, tāta dīghāvu, verā sammantī” ti. “nāhaṁ, bhaṇe, ummattako vippalapāmi, api ca yo viññū so vibhāvessatī” ti. atha kho, bhikkhave, te manussā dīghītiṁ kosalarājānaṁ sapajāpatikaṁ rathikāya rathikaṁ siṅghāṭakena siṅghāṭakaṁ parinetvā dakkhiṇena dvārena nikkhāmetvā dakkhiṇato nagarassa catudhā chinditvā catuddisā bilāni nikkhipitvā gumbaṁ ṭhapetvā pakkamiṁsu. atha kho, bhikkhave, dīghāvu kumāro bārāṇasiṁ pavisitvā suraṁ nīharitvā gumbiye pāyesi. yadā te mattā ahesuṁ patitā, atha kaṭṭhāni saṁkaḍḍhitvā citakaṁ karitvā mātāpitūnaṁ sarīraṁ citakaṁ āropetvā aggiṁ datvā pañjaliko tikkhattuṁ citakaṁ padakkhiṇaṁ akāsi.

461. tena kho pana samayena brahmadatto kāsirājā uparipāsādavaragato hoti. addasā kho, bhikkhave, brahmadatto kāsirājā dīghāvuṁ kumāraṁ pañjalikaṁ tikkhattuṁ citakaṁ padakkhiṇaṁ karontaṁ, disvānassa etadahosi -- “nissaṁsayaṁ kho so manusso dīghītissa kosalarañño ñāti vā sālohito vā, aho me anatthato, na hi nāma me koci ārocessatī” ti. atha kho, bhikkhave, dīghāvu kumāro araññaṁ gantvā yāvadatthaṁ kanditvā roditvā khappaṁ {bappaṁ (sī0 syā0)} puñchitvā bārāṇasiṁ pavisitvā antepurassa sāmantā hatthisālaṁ gantvā hatthācariyaṁ etadavoca -- “icchāmahaṁ, ācariya, sippaṁ sikkhitu” nti. “tena hi, bhaṇe māṇavaka, sikkhassū” ti. atha kho, bhikkhave, dīghāvu kumāro rattiyā paccūsasamayaṁ paccuṭṭhāya hatthisālāyaṁ mañjunā sarena gāyi, vīṇañca vādesi. assosi kho, bhikkhave, brahmadatto kāsirājā rattiyā paccūsasamayaṁ paccuṭṭhāya hatthisālāyaṁ mañjunā sarena gītaṁ vīṇañca vāditaṁ, sutvāna manusse pucchi -- “ko, bhaṇe, rattiyā paccūsasamayaṁ paccuṭṭhāya hatthisālāyaṁ mañjunā sarena gāyi, vīṇañca vādesī” ti? “amukassa, deva, hatthācariyassa antevāsī māṇavako rattiyā paccūsasamayaṁ paccuṭṭhāya hatthisālāyaṁ mañjunā sarena gāyi, vīṇañca vādesī” ti. “tena hi, bhaṇe, taṁ māṇavakaṁ ānethā” ti. “evaṁ, devā” ti kho, bhikkhave, te manussā brahmadattassa kāsirañño paṭissutvā dīghāvuṁ kumāraṁ ānesuṁ. “tvaṁ bhaṇe māṇavaka, rattiyā paccūsasamayaṁ paccuṭṭhāya hatthisālāyaṁ mañjunā sarena gāyi, vīṇañca vādesī” ti? “evaṁ, devā” ti. “tena hi tvaṁ, bhaṇe māṇavaka, gāyassu, vīṇañca vādehī” ti. “evaṁ, devā” ti kho, bhikkhave, dīghāvu kumāro brahmadattassa kāsirañño paṭissutvā ārādhāpekkho mañjunā sarena gāyi, vīṇañca vādesi. “tvaṁ, bhaṇe māṇavaka, maṁ upaṭṭhahā” ti. “evaṁ, devā” ti kho, bhikkhave, dīghāvu kumāro brahmadattassa kāsirañño paccassosi. atha kho, bhikkhave, dīghāvu kumāro brahmadattassa kāsirañño pubbuṭṭhāyī ahosi pacchānipātī kiṅkārapaṭissāvī manāpacārī piyavādī. atha kho, bhikkhave, brahmadatto kāsirājā dīghāvuṁ kumāraṁ nacirasseva abbhantarime vissāsikaṭṭhāne ṭhapesi.

462. atha kho, bhikkhave, brahmadatto kāsirājā dīghāvuṁ kumāraṁ etadavoca -- “tena hi, bhaṇe māṇavaka, rathaṁ yojehi, migavaṁ gamissāmā” ti. “evaṁ, devā” ti kho, bhikkhave, dīghāvu kumāro brahmadattassa kāsirañño paṭissutvā rathaṁ yojetvā brahmadattaṁ kāsirājānaṁ etadavoca -- “yutto kho te, deva, ratho, yassa dāni kālaṁ maññasī” ti. atha kho, bhikkhave, brahmadatto kāsirājā rathaṁ abhiruhi. dīghāvu kumāro rathaṁ pesesi. tathā tathā rathaṁ pesesi yathā yathā aññeneva senā agamāsi aññeneva ratho. atha kho, bhikkhave, brahmadatto kāsirājā dūraṁ gantvā dīghāvuṁ kumāraṁ etadavoca -- “tena hi, bhaṇe māṇavaka, rathaṁ muñcassu, kilantomhi, nipajjissāmī” ti. “evaṁ, devā” ti kho, bhikkhave, dīghāvu kumāro brahmadattassa kāsirañño paṭissutvā rathaṁ muñcitvā pathaviyaṁ pallaṅkena nisīdi. atha kho, bhikkhave, brahmadatto kāsirājā dīghāvussa kumārassa ucchaṅge sīsaṁ katvā seyyaṁ kappesi. tassa kilantassa muhuttakeneva niddā okkami. atha kho, bhikkhave, dīghāvussa kumārassa etadahosi -- “ayaṁ kho brahmadatto kāsirājā bahuno amhākaṁ anatthassa kārako. iminā amhākaṁ balañca vāhanañca janapado ca koso ca koṭṭhāgārañca acchinnaṁ. iminā ca me mātāpitaro hatā. ayaṁ khvassa kālo yohaṁ veraṁ appeyyan”-ti kosiyā khaggaṁ nibbāhi. atha kho, bhikkhave, dīghāvussa kumārassa etadahosi -- “pitā kho maṁ maraṇakāle avaca `mā kho tvaṁ, tāta dīghāvu, dīghaṁ passa, mā rassaṁ. na hi, tāta dīghāvu, verena verā sammanti; averena hi, tāta dīghāvu, verā sammantī'ti. na kho metaṁ patirūpaṁ, yvāhaṁ pituvacanaṁ atikkameyyan”-ti kosiyā khaggaṁ pavesesi. dutiyampi kho, bhikkhave, dīghāvussa kumārassa etadahosi -- “ayaṁ kho brahmadatto kāsirājā bahuno amhākaṁ anatthassa kārako, imino amhākaṁ balañca vāhanañca janapado ca koso ca koṭṭhāgārañca acchinnaṁ, iminā ca me mātāpitaro hatā, ayaṁ khvassa kālo yohaṁ veraṁ appeyyan”-ti kosiyā khaggaṁ nibbāhi. dutiyampi kho, bhikkhave, dīghāvussa kumārassa etadahosi -- “pitā kho maṁ maraṇakāle avaca `mā kho tvaṁ tāta dīghāvu, dīghaṁ passa, mā rassaṁ, na hi tāta dīghāvu verena verā sammanti; averena hi, tāta dīghāvu, verā sammantī'ti. na kho metaṁ patirūpaṁ, yvāhaṁ pituvacanaṁ atikkameyyan”-ti. punadeva kosiyā khaggaṁ pavesesi. tatiyampi kho, bhikkhave, dīghāvussa kumārassa etadahosi -- “ayaṁ kho brahmadatto kāsirājā bahuno amhākaṁ anatthassa kārako. iminā amhākaṁ balañca vāhanañca janapado ca koso ca koṭṭhāgārañca acchinnaṁ. iminā ca me mātāpitaro hatā. ayaṁ khvassa kālo yohaṁ veraṁ appeyyan”-ti kosiyā khaggaṁ nibbāhi. tatiyampi kho, bhikkhave, dīghāvussa kumārassa etadahosi -- “pitā kho maṁ maraṇakāle avaca `mā kho tvaṁ, tāta dīghāvu, dīghaṁ passa, mā rassaṁ. na hi, tāta dīghāvu, verena verā sammanti; averena hi, tāta dīghāvu, verā sammantī'ti. na kho metaṁ patirūpaṁ, yvāhaṁ pituvacanaṁ atikkameyya” 'nti punadeva kosiyā khaggaṁ pavesesi. atha kho, bhikkhave, brahmadatto kāsirājā bhīto ubbiggo ussaṅkī utrasto sahasā vuṭṭhāsi. atha kho, bhikkhave, dīghāvu kumāro brahmadattaṁ kāsirājānaṁ etadavoca -- “kissa tvaṁ, deva, bhīto ubbiggo ussaṅkī utrasto sahasā vuṭṭhāsī” ti? idha maṁ, bhaṇe māṇavaka, dīghītissa kosalarañño putto dīghāvu kumāro supinantena khaggena paripātesi. tenāhaṁ bhīto ubbiggo ussaṅkī utrasto sahasā vuṭṭhāsinti. atha kho, bhikkhave, dīghāvu kumāro vāmena hatthena brahmadattassa kāsirañño sīsaṁ parāmasitvā dakkhiṇena hatthena khaggaṁ nibbāhetvā brahmadattaṁ kāsirājānaṁ etadavoca -- “ahaṁ kho so, deva, dīghītissa kosalarañño putto dīghāvu kumāro. bahuno tvaṁ amhākaṁ anatthassa kārako. tayā amhākaṁ balañca vāhanañca janapado ca koso ca koṭṭhāgārañca acchinnaṁ. tayā ca me mātāpitaro hatā. ayaṁ khvassa kālo yvāhaṁ veraṁ appeyyan”-ti. atha kho, bhikkhave, brahmadatto kāsirājā dīghāvussa kumārassa pādesu sirasā nipatitvā dīghāvuṁ kumāraṁ etadavoca -- “jīvitaṁ me, tāta dīghāvu, dehi. jīvitaṁ me, tāta dīghāvu, dehī” ti. “kyāhaṁ ussahāmi devassa jīvitaṁ dātuṁ ? devo kho me jīvitaṁ dadeyyā” ti. “tena hi, tāta dīghāvu, tvañceva me jīvitaṁ dehi, ahañca te jīvitaṁ dammī” ti. atha kho, bhikkhave, brahmadatto ca kāsirājā dīghāvu ca kumāro aññamaññassa jīvitaṁ adaṁsu, pāṇiñca aggahesuṁ, sapathañca akaṁsu addūbhāya {adrūbhāya, adubbhāya (ka0)}.

atha kho, bhikkhave, brahmadatto kāsirājā dīghāvuṁ kumāraṁ etadavoca -- “tena hi, tāta dīghāvu, rathaṁ yojehi, gamissāmā” ti. “evaṁ, devā” ti kho, bhikkhave, dīghāvu kumāro brahmadattassa kāsirañño paṭissutvā rathaṁ yojetvā brahmadattaṁ kāsirājānaṁ etadavoca -- “yutto kho te, deva, ratho, yassa dāni kālaṁ maññasī” ti. atha kho, bhikkhave, brahmadatto kāsirājā rathaṁ abhiruhi. dīghāvu kumāro rathaṁ pesesi. tathā tathā rathaṁ pesesi yathā yathā nacirasseva senāya samāgañchi. atha kho, bhikkhave, brahmadatto kāsirājā bārāṇasiṁ pavisitvā amacce pārisajje sannipātāpetvā etadavoca -- “sace, bhaṇe, dīghītissa kosalarañño puttaṁ dīghāvuṁ kumāraṁ passeyyātha, kinti naṁ kareyyāthā” ti? ekacce evamāhaṁsu -- “mayaṁ, deva, hatthe chindeyyāma. mayaṁ, deva, pāde chindeyyāma. mayaṁ, deva, hatthapāde chindeyyāma. mayaṁ, deva, kaṇṇe chindeyyāma. mayaṁ, deva, nāsaṁ chindeyyāma. mayaṁ, deva, kaṇṇanāsaṁ chindeyyāma. mayaṁ, deva, sīsaṁ chindeyyāmā” ti. “ayaṁ kho, bhaṇe, dīghītissa kosalarañño putto dīghāvu kumāro. nāyaṁ labbhā kiñci kātuṁ. iminā ca me jīvitaṁ dinnaṁ, mayā ca imassa jīvitaṁ dinnan”-ti.

463. atha kho, bhikkhave, brahmadatto kāsirājā dīghāvuṁ kumāraṁ etadavoca -- “yaṁ kho te, tāta dīghāvu, pitā maraṇakāle avaca `mā kho tvaṁ, tāta dīghāvu, dīghaṁ passa, mā rassaṁ. na hi, tāta dīghāvu, verena verā sammanti; averena hi, tāta dīghāvu, verā sammantī'ti, kiṁ te pitā sandhāya avacā” ti? “yaṁ kho me, deva, pitā maraṇakāle avaca `mā dīgha'nti mā ciraṁ veraṁ akāsīti. imaṁ kho me, deva, pitā maraṇakāle avaca mā dīghanti. yaṁ kho me, deva, pitā maraṇakāle avaca `mā rassa'nti mā khippaṁ mittehi bhijjitthā” ti. imaṁ kho me, deva, pitā maraṇakāle avaca mā rassanti. yaṁ kho me, deva, pitā maraṇakāle avaca “na hi, tāta dīghāvu, verena verā sammanti, averena hi, tāta dīghāvu, verā sammantī” ti devena me mātāpitaro hatāti. sacāhaṁ devaṁ jīvitā voropeyyaṁ, ye devassa atthakāmā te maṁ jīvitā voropeyyuṁ, ye me atthakāmā te te jīvitā voropeyyuṁ -- evaṁ taṁ veraṁ verena na vūpasameyya. idāni ca pana me devena jīvitaṁ dinnaṁ, mayā ca devassa jīvitaṁ dinnaṁ. evaṁ taṁ veraṁ averena vūpasantaṁ. imaṁ kho me, deva, pitā maraṇakāle avaca -- na hi, tāta dīghāvu, verena verā sammanti; averena hi, tāta dīghāvu, verā sammantī” ti. atha kho, bhikkhave, brahmadatto kāsirājā -- “acchariyaṁ vata bho! abbhutaṁ vata bho! yāva paṇḍito ayaṁ dīghāvu kumāro, yatra hi nāma pituno saṁkhittena bhāsitassa vitthārena atthaṁ ājānissatī” ti pettikaṁ balañca vāhanañca janapadañca kosañca koṭṭhāgārañca paṭipādesi, dhītarañca adāsi. tesañhi nāma, bhikkhave, rājūnaṁ ādinnadaṇḍānaṁ ādinnasatthānaṁ evarūpaṁ khantisoraccaṁ bhavissati. idha kho pana taṁ, bhikkhave, sobhetha yaṁ tumhe evaṁ svākkhāte dhammavinaye pabbajitā samānā khamā ca bhaveyyātha soratā cāti? tatiyampi kho bhagavā te bhikkhū etadavoca -- “alaṁ, bhikkhave, mā bhaṇḍanaṁ mā kalahaṁ mā viggahaṁ mā vivādan”-ti. tatiyampi kho so adhammavādī bhikkhu bhagavantaṁ etadavoca -- “āgametu, bhante, bhagavā dhammassāmī; appossukko, bhante, bhagavā diṭṭhadhammasukhavihāramanuyutto viharatu. mayametena bhaṇḍanena kalahena viggahena vivādena paññāyissāmā” ti. atha kho bhagavā -- pariyādinnarūpā kho ime moghapurisā, nayime sukarā saññāpetunti -- uṭṭhāyāsanā pakkāmi.

dīghāvubhāṇavāro niṭṭhito paṭhamo.

464. {ma0 ni0 3.236} atha kho bhagavā pubbaṇhasamayaṁ nivāsetvā pattacīvaramādāya kosambiṁ piṇḍāya pāvisi. kosambiyaṁ piṇḍāya caritvā pacchābhattaṁ piṇḍapātapaṭikkanto senāsanaṁ saṁsāmetvā pattacīvaramādāya saṅghamajjhe ṭhitakova imā gāthāyo abhāsi --

{ma0 ni0 3.237} “puthusaddo samajano, na bālo koci maññatha.

saṅghasmiṁ bhijjamānasmiṁ, nāññaṁ bhiyyo amaññaruṁ..

{ma0 ni0 3.237} “parimuṭṭhā paṇḍitābhāsā, vācāgocarabhāṇino.

yāvicchanti mukhāyāmaṁ, yena nītā na taṁ vidū..

{ma0 ni0 3.237} “akkocchi maṁ avadhi maṁ, ajini maṁ ahāsi me.

ye ca taṁ upanayhanti, veraṁ tesaṁ na sammati..

{ma0 ni0 3.237} “akkocchi maṁ avadhi maṁ, ajini maṁ ahāsi me.

ye ca taṁ nupanayhanti, veraṁ tesūpasammati..

{ma0 ni0 3.237} “na hi verena verāni, sammantīdha kudācanaṁ.

averena ca sammanti, esadhammo sanantano..

{ma0 ni0 3.237} “pare ca na vijānanti, mayamettha yamāmase.

ye ca tattha vijānanti, tato sammanti medhagā..

{ma0 ni0 3.237} “aṭṭhicchinnā pāṇaharā, gavāssadhanahārino.

raṭṭhaṁ vilumpamānānaṁ, tesampi hoti saṅgati..

“kasmā tumhāka no siyā.

{ma0 ni0 3.237} “sace labhetha nipakaṁ sahāyaṁ.

saddhiṁcaraṁ sādhuvihāri dhīraṁ.

abhibhuyya sabbāni parissayāni.

careyya tenattamano satīmā..

{ma0 ni0 3.237} “no ce labhetha nipakaṁ sahāyaṁ.

saddhiṁ caraṁ sādhuvihāri dhīraṁ.

rājāva raṭṭhaṁ vijitaṁ pahāya.

eko care mātaṅgaraññeva nāgo..

{ma0 ni0 3.237} “ekassa caritaṁ seyyo.

natthi bāle sahāyatā.

eko care na ca pāpāni kayirā.

appossukko mātaṅgaraññeva nāgo” ti..

dīghāvuvatthu niṭṭhitaṁ.

273. bālakaloṇakagamanakathā

465. atha kho bhagavā saṅghamajjhe ṭhitakova imā gāthāyo bhāsitvā yena bālakaloṇakagāmo {bālakaloṇakāragāmo (sī0 syā0)} tenupasaṅkami. tena kho pana samayena āyasmā bhagu bālakaloṇakagāme viharati. addasā kho āyasmā bhagu bhagavantaṁ dūratova āgacchantaṁ, disvāna āsanaṁ paññapesi, pādodakaṁ pādapīṭhaṁ pādakathalikaṁ upanikkhipi, paccuggantvā pattacīvaraṁ paṭiggahesi. nisīdi bhagavā paññatte āsane, nisajja kho bhagavā pāde pakkhālesi. āyasmāpi kho bhagu bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ bhaguṁ bhagavā etadavoca -- “kacci, bhikkhu, khamanīyaṁ; kacci yāpanīyaṁ, kacci piṇḍakena na kilamasī” ti? “khamanīyaṁ, bhagavā, yāpanīyaṁ, bhagavā; na cāhaṁ, bhante, piṇḍakena kilamāmī” ti. atha kho bhagavā āyasmantaṁ bhaguṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā yena pācīnavaṁsadāyo tenupasaṅkami.

bālakaloṇakagamanakathā niṭṭhitā.

274. pācīnavaṁsadāyagamanakathā

466. {ma0 ni0 1.325 ādayo passitabbaṁ} tena kho pana samayena āyasmā ca anuruddho āyasmā ca nandiyo āyasmā ca kimilo {kimbilo (sī0 syā0)} pācīnavaṁsadāye viharanti. addasā kho dāyapālo bhagavantaṁ dūratova āgacchantaṁ, disvāna bhagavantaṁ etadavoca -- “mā, samaṇa, etaṁ dāyaṁ pāvisi. santettha tayo kulaputtā attakāmarūpā viharanti. mā tesaṁ aphāsumakāsī” ti. assosi kho āyasmā anuruddho dāyapālassa bhagavatā saddhiṁ mantayamānassa, sutvāna dāyapālaṁ etadavoca -- “māvuso, dāyapāla, bhagavantaṁ vāresi. satthā no bhagavā anuppatto” ti. atha kho āyasmā anuruddho yenāyasmā ca nandiyo āyasmā ca kimilo tenupasaṅkami, upasaṅkamitvā āyasmantañca nandiyaṁ āyasmantañca kimilaṁ etadavoca -- “abhikkamathāyasmanto abhikkamathāyasmanto, satthā no bhagavā anuppatto” ti. atha kho āyasmā ca anuruddho āyasmā ca nandiyo āyasmā ca kimilo bhagavantaṁ paccuggantvā eko bhagavato pattacīvaraṁ paṭiggahesi, eko āsanaṁ paññapesi, eko pādodakaṁ pādapīṭhaṁ pādakathalikaṁ upanikkhipi. nisīdi bhagavā paññatte āsane, nisajja kho bhagavā pāde pakkhālesi. tepi kho āyasmanto bhagavantaṁ abhivādetvā ekamantaṁ nisīdiṁsu. ekamantaṁ nisinnaṁ kho āyasmantaṁ anuruddhaṁ bhagavā etadavoca -- “kacci vo, anuruddhā, khamanīyaṁ, kacci yāpanīyaṁ; kacci piṇḍakena na kilamathā” ti? “khamanīyaṁ bhagavā, yāpanīyaṁ bhagavā; na ca mayaṁ, bhante, piṇḍakena kilamāmā” ti.

“kacci pana vo anuruddhā samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharathā” ti? “taggha mayaṁ, bhante, samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharāmā” ti. “yathā kathaṁ pana tumhe, anuruddhā, samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharathā” ti? “idha mayhaṁ, bhante, evaṁ hoti -- `lābhā vata me, suladdhaṁ vata me, yohaṁ evarūpehi sabrahmacārīhi saddhiṁ viharāmī” 'ti. tassa mayhaṁ, bhante, imesu āyasmantesu mettaṁ kāyakammaṁ paccupaṭṭhitaṁ āvi ceva raho ca; mettaṁ vacīkammaṁ ... mettaṁ manokammaṁ paccupaṭṭhitaṁ āvi ceva raho ca. tassa mayhaṁ, bhante, evaṁ hoti -- “`yaṁnūnāhaṁ sakaṁ cittaṁ nikkhipitvā imesaṁyeva āyasmantānaṁ cittassa vasena vatteyya'nti. so kho ahaṁ, bhante, sakaṁ cittaṁ nikkhipitvā imesaṁyeva āyasmantānaṁ cittassa vasena vattāmi. nānā hi kho no, bhante, kāyā, ekañca pana maññe cittan”-ti.

āyasmāpi kho nandiyo ...pe0 ... āyasmāpi kho kimilo bhagavantaṁ etadavoca -- “mayhampi kho, bhante, evaṁ hoti -- `lābhā vata me, suladdhaṁ vata me, yohaṁ evarūpehi sabrahmacārīhi saddhiṁ viharāmī'ti. tassa mayhaṁ, bhante, imesu āyasmantesu mettaṁ kāyakammaṁ paccupaṭṭhitaṁ āvi ceva raho ca; mettaṁ vacīkammaṁ mettaṁ manokammaṁ paccupaṭṭhitaṁ āvi ceva raho ca. tassa mayhaṁ, bhante, evaṁ hoti `yaṁnūnāhaṁ sakaṁ cittaṁ nikkhipitvā imesaṁyeva āyasmantānaṁ cittassa vasena vatteyya'nti. so kho ahaṁ, bhante, sakaṁ cittaṁ nikkhipitvā imesaṁyeva āyasmantānaṁ cittassa vasena vattāmi. nānā hi kho no, bhante, kāyā, ekañca pana maññe cittanti. evaṁ kho mayaṁ, bhante, samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharāmā” ti.

“kacci pana vo, anuruddhā, appamattā ātāpino pahitattā viharathā” ti? “taggha mayaṁ, bhante, appamattā ātāpino pahitattā viharāmā” ti. “yathā kathaṁ pana tumhe, anuruddhā, appamattā ātāpino pahitattā viharathā” ti? “idha, bhante, amhākaṁ yo paṭhamaṁ gāmato piṇḍāya paṭikkamati so āsanaṁ paññapeti, pādodakaṁ pādapīṭhaṁ pādakathalikaṁ upanikkhipati, avakkārapātiṁ dhovitvā upaṭṭhāpeti, pānīyaṁ paribhojanīyaṁ upaṭṭhāpeti. yo pacchā gāmato piṇḍāya paṭikkamati, sace hoti bhuttāvaseso, sace ākaṅkhati bhuñjati, no ce ākaṅkhati appaharite vā chaḍḍeti. appāṇake vā udake opilāpeti. so āsanaṁ uddharati, pādodakaṁ pādapīṭhaṁ pādakathalikaṁ paṭisāmeti, avakkārapātiṁ dhovitvā paṭisāmeti, pānīyaṁ paribhojanīyaṁ paṭisāmeti, bhattaggaṁ sammajjati. yo passati pānīyaghaṭaṁ vā paribhojanīyaghaṭaṁ vā vaccaghaṭaṁ vā rittaṁ tucchaṁ so upaṭṭhāpeti. sacassa hoti avisayhaṁ, hatthavikārena dutiyaṁ āmantetvā hatthavilaṅghakena upaṭṭhāpema, na tveva mayaṁ, bhante, tappaccayā vācaṁ bhindāma. pañcāhikaṁ kho pana mayaṁ, bhante, sabbarattiṁ dhammiyā kathāya sannisīdāma. evaṁ kho mayaṁ, bhante, appamattā ātāpino pahitattā viharāmā” ti.

pācinavaṁsadāyagamanakathā niṭṭhitā.

275. pālileyyakagamanakathā

467. {udā0 35 ādayo thokaṁ visadisaṁ} atha kho bhagavā āyasmantañca anuruddhaṁ āyasmantañca nandiyaṁ āyasmantañca kimilaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā yena pālileyyakaṁ {pārileyyakaṁ (sī0 syā0)} tena cārikaṁ pakkāmi. anupubbena cārikaṁ caramāno yena pālileyyakaṁ tadavasari. tatra sudaṁ bhagavā pālileyyake viharati rakkhitavanasaṇḍe bhaddasālamūle. atha kho bhagavato rahogatassa paṭisallīnassa evaṁ cetaso parivitakko udapādi -- “ahaṁ kho pubbe ākiṇṇo na phāsu vihāsiṁ tehi kosambakehi {kosabbhikehi (syā0)} bhikkhūhi bhaṇḍanakārakehi kalahakārakehi vivādakārakehi bhassakārakehi saṅghe adhikaraṇakārakehi. somhi etarahi eko adutiyo sukhaṁ phāsu viharāmi aññatreva tehi kosambakehi bhikkhūhi bhaṇḍanakārakehi kalahakārakehi vivādakārakehi bhassakārakehi saṅghe adhikaraṇakārakehī” ti.

aññataropi kho hatthināgo ākiṇṇo viharati hatthīhi hatthinīhi hatthikaḷabhehi hatthicchāpehi, chinnaggāni ceva tiṇāni khādati, obhaggobhaggañcassa sākhābhaṅgaṁ khādanti, āvilāni ca pānīyāni pivati, ogāhā cassa otiṇṇassa hatthiniyo kāyaṁ upanighaṁsantiyo gacchanti. atha kho tassa hatthināgassa etadahosi -- “ahaṁ kho ākiṇṇo viharāmi hatthīhi hatthinīhi hatthikaḷabhehi hatthicchāpehi, chinnaggāni ceva tiṇāni khādāmi, obhaggobhaggañca me sākhābhaṅgaṁ khādanti, āvilāni ca pānīyāni pivāmi, ogāhā ca me otiṇṇassa hatthiniyo kāyaṁ upanighaṁsantiyo gacchanti. yaṁnūnāhaṁ ekova gaṇasmā vūpakaṭṭho vihareyyan”-ti. atha kho so hatthināgo yūthā apakkamma yena pālileyyakaṁ rakkhitavanasaṇḍo bhaddasālamūlaṁ yena bhagavā tenupasaṅkami, upasaṅkamitvā soṇḍāya bhagavato pānīyaṁ paribhojanīyaṁ upaṭṭhāpeti, appaharitañca karoti. atha kho tassa hatthināgassa etadahosi -- “ahaṁ kho pubbe ākiṇṇo na phāsu vihāsiṁ hatthīhi hatthinīhi hatthikaḷabhehi hatthicchāpehi, chinnaggāni ceva tiṇāni khādiṁ, obhaggobhaggañca me sākhābhaṅgaṁ khādiṁsu, āvilāni ca pānīyāni apāyiṁ ogāhā ca me otiṇṇassa {ogāhañcassa otiṇṇassa (syā0), ogāhā cassa uttiṇṇassa (sī0)} hatthiniyo kāyaṁ upanighaṁsantiyo agamaṁsu. somhi etarahi eko adutiyo sukhaṁ phāsu viharāmi aññatreva hatthīhi hatthinīhi hatthikaḷabhehi hatthicchāpehī” ti.

atha kho bhagavā attano ca pavivekaṁ viditvā tassa ca hatthināgassa cetasā cetoparivitakkamaññāya tāyaṁ velāyaṁ imaṁ udānaṁ udānesi --

{udā0 35} “etaṁ {evaṁ (ka0)} nāgassa nāgena, īsādantassa hatthino.

sameti cittaṁ cittena, yadeko ramatī vane” ti..

atha kho bhagavā pālileyyake yathābhirantaṁ viharitvā yena sāvatthi tena cārikaṁ pakkāmi. anupubbena cārikaṁ caramāno yena sāvatthi tadavasari. tatra sudaṁ bhagavā sāvatthiyaṁ viharati jetavane anāthapiṇḍikassa ārāme. atha kho kosambakā upāsakā -- “ime kho ayyā kosambakā bhikkhū bahuno amhākaṁ anatthassa kārakā. imehi ubbāḷho bhagavā pakkanto. handa mayaṁ ayye kosambake bhikkhū neva abhivādeyyāma, na paccuṭṭheyyāma, na añjalikammaṁ sāmīcikammaṁ kareyyāma, na sakkareyyāma, na garuṁ kareyyāma, na māneyyāma, na bhajeyyāma, na pūjeyyāma, upagatānampi piṇḍakaṁ na dajjeyyāma -- evaṁ ime amhehi asakkariyamānā agarukariyamānā amāniyamānā abhajiyamānā apūjiyamānā asakkārapakatā pakkamissanti vā vibbhamissanti vā bhagavantaṁ vā pasādessantī” ti. atha kho kosambakā upāsakā kosambake bhikkhū neva abhivādesuṁ, na paccuṭṭhesuṁ, na añjalikammaṁ sāmīcikammaṁ akaṁsu, na sakkariṁsu, na garuṁ kariṁsu, na mānesuṁ, na bhajesuṁ na pūjesuṁ, upagatānampi piṇḍakaṁ na adaṁsu. atha kho kosambakā bhikkhū kosambakehi upāsakehi asakkariyamānā agarukariyamānā amāniyamānā abhajiyamānā apūjiyamānā asakkārapakatā evamāhaṁsu -- “handa mayaṁ, āvuso, sāvatthiṁ gantvā bhagavato santike imaṁ adhikaraṇaṁ vūpasameyyāmā” ti.

pālileyyakagamanakathā niṭṭhitā.

276. aṭṭhārasavatthukathā

468. atha kho kosambakā bhikkhū senāsanaṁ saṁsāmetvā pattacīvaramādāya yena sāvatthi tenupasaṅkamiṁsu. assosi kho āyasmā sāriputto -- “te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī” ti. atha kho āyasmā sāriputto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā sāriputto bhagavantaṁ etadavoca -- “te kira, bhante, kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti. kathāhaṁ, bhante, tesu bhikkhūsu paṭipajjāmī” ti? “tena hi tvaṁ, sāriputta, yathā dhammo tathā tiṭṭhāhī” ti. “kathāhaṁ, bhante, jāneyyaṁ dhammaṁ vā adhammaṁ vā” ti?

aṭṭhārasahi kho, sāriputta, vatthūhi adhammavādī jānitabbo. idha, sāriputta, bhikkhu adhammaṁ dhammoti dīpeti, dhammaṁ adhammoti dīpeti; avinayaṁ vinayoti dīpeti, vinayaṁ avinayoti dīpeti; abhāsitaṁ alapitaṁ tathāgatena bhāsitaṁ lapitaṁ tathāgatenāti dīpeti, bhāsitaṁ lapitaṁ tathāgatena abhāsitaṁ alapitaṁ tathāgatenāti dīpeti; anāciṇṇaṁ tathāgatena āciṇṇaṁ tathāgatenāti dīpeti, āciṇṇaṁ tathāgatena anāciṇṇaṁ tathāgatenāti dīpeti; apaññattaṁ tathāgatena paññattaṁ tathāgatenāti dīpeti, paññattaṁ tathāgatena apaññattaṁ tathāgatenāti dīpeti; anāpattiṁ āpattīti dīpeti, āpattiṁ anāpattīti dīpeti; lahukaṁ āpattiṁ garukā āpattīti dīpeti, garukaṁ āpattiṁ lahukā āpattīti dīpeti; sāvasesaṁ āpattiṁ anavasesā āpattīti dīpeti, anavasesaṁ āpattiṁ sāvasesā āpattīti dīpeti; duṭṭhullaṁ āpattiṁ aduṭṭhullā āpattīti dīpeti, aduṭṭhullaṁ āpattiṁ duṭṭhullā āpattīti dīpeti -- imehi kho, sāriputta, aṭṭhārasahi vatthūhi adhammavādī jānitabbo.

aṭṭhārasahi ca kho, sāriputta, vatthūhi dhammavādī jānitabbo. idha, sāriputta, bhikkhu adhammaṁ adhammoti dīpeti, dhammaṁ dhammoti dīpeti; avinayaṁ avinayoti dīpeti, vinayaṁ vinayoti dīpeti; abhāsitaṁ alapitaṁ tathāgatena abhāsitaṁ alapitaṁ tathāgatenāti dīpeti, bhāsitaṁ lapitaṁ tathāgatena bhāsitaṁ lapitaṁ tathāgatenāti dīpeti; anāciṇṇaṁ tathāgatena anāciṇṇaṁ tathāgatenāti dīpeti, āciṇṇaṁ tathāgatena āciṇṇaṁ tathāgatenāti dīpeti; apaññattaṁ tathāgatena apaññattaṁ tathāgatenāti dīpeti, paññattaṁ tathāgatena paññattaṁ tathāgatenāti dīpeti ; anāpattiṁ anāpattīti dīpeti, āpattiṁ āpattīti dīpeti; lahukaṁ āpattiṁ lahukā āpattīti dīpeti, garukaṁ āpattiṁ garukā āpattīti dīpeti; sāvasesaṁ āpattiṁ sāvasesā āpattīti dīpeti, anavasesaṁ āpattiṁ anavasesā āpattīti dīpeti; duṭṭhullaṁ āpattiṁ duṭṭhullā āpattīti dīpeti, aduṭṭhullaṁ āpattiṁ aduṭṭhullā āpattīti dīpeti -- imehi kho, sāriputta, aṭṭhārasahi vatthūhi dhammavādī jānitabboti.

469. assosi kho āyasmā mahāmoggallāno ...pe0 ... assosi kho āyasmā mahākassapo ... assosi kho āyasmā mahākaccāno ... assosi kho āyasmā mahākoṭṭhiko ... assosi kho āyasmā mahākappino ... assosi kho āyasmā mahācundo ... assosi kho āyasmā anuruddho ... assosi kho āyasmā revato ... assosi kho āyasmā upāli ... assosi kho āyasmā ānando ... assosi kho āyasmā rāhulo -- “te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī” ti. atha kho āyasmā rāhulo yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā rāhulo bhagavantaṁ etadavoca -- “te kira, bhante, kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti. kathāhaṁ, bhante, tesu bhikkhūsu paṭipajjāmī” ti? “tena hi tvaṁ, rāhula, yathā dhammo tathā tiṭṭhāhī” ti. “kathāhaṁ, bhante, jāneyyaṁ dhammaṁ vā adhammaṁ vā” ti?

aṭṭhārasahi kho, rāhula, vatthūhi adhammavādī jānitabbo. idha, rāhula, bhikkhu adhammaṁ dhammoti dīpeti, dhammaṁ adhammoti dīpeti; avinayaṁ vinayoti dīpeti, vinayaṁ avinayoti dīpeti; abhāsitaṁ alapitaṁ tathāgatena bhāsitaṁ lapitaṁ tathāgatenāti dīpeti, bhāsitaṁ lapitaṁ tathāgatena abhāsitaṁ alapitaṁ tathāgatenāti dīpeti; anāciṇṇaṁ tathāgatena āciṇṇaṁ tathāgatenāti dīpeti, āciṇṇaṁ tathāgatena anāciṇṇaṁ tathāgatenāti dīpeti; apaññattaṁ tathāgatena paññattaṁ tathāgatenāti dīpeti, paññattaṁ tathāgatena apaññattaṁ tathāgatenāti dīpeti; anāpattiṁ āpattīti dīpeti, āpattiṁ anāpattīti dīpeti; lahukaṁ āpattiṁ garukā āpattīti dīpeti, garukaṁ āpattiṁ lahukā āpattīti dīpeti; sāvasesaṁ āpattiṁ anavasesā āpattīti dīpeti, anavasesaṁ āpattiṁ sāvasesā āpattīti dīpeti; duṭṭhullaṁ āpattiṁ aduṭṭhullā āpattīti dīpeti, aduṭṭhullaṁ āpattiṁ duṭṭhullā āpattīti dīpeti -- imehi kho, rāhula, aṭṭhārasahi vatthūhi adhammavādī jānitabbo.

aṭṭhārasahi ca kho, rāhula, vatthūhi dhammavādī jānitabbo. idha, rāhula, bhikkhu adhammaṁ adhammoti dīpeti, dhammaṁ dhammoti dīpeti; avinayaṁ avinayoti dīpeti, vinayaṁ vinayoti dīpeti; abhāsitaṁ alapitaṁ tathāgatena abhāsitaṁ alapitaṁ tathāgatenāti dīpeti, bhāsitaṁ lapitaṁ tathāgatena bhāsitaṁ lapitaṁ tathāgatenāti dīpeti; anāciṇṇaṁ tathāgatena anāciṇṇaṁ tathāgatenāti dīpeti, āciṇṇaṁ tathāgatena āciṇṇaṁ tathāgatenāti dīpeti; apaññattaṁ tathāgatena apaññattaṁ tathāgatenāti dīpeti, paññattaṁ tathāgatena paññattaṁ tathāgatenāti dīpeti; anāpattiṁ anāpattīti dīpeti, āpattiṁ āpattīti dīpeti; lahukaṁ āpattiṁ lahukā āpattīti dīpeti, garukaṁ āpattiṁ garukā āpattīti dīpeti; sāvasesaṁ āpattiṁ sāvasesā āpattīti dīpeti, anavasesaṁ āpattiṁ anavasesā āpattīti dīpeti; duṭṭhullaṁ āpattiṁ duṭṭhullā āpattīti dīpeti, aduṭṭhullaṁ āpattiṁ aduṭṭhullā āpattīti dīpeti -- imehi kho, rāhula, aṭṭhārasahi vatthūhi dhammavādī jānitabboti.

470. assosi kho mahāpajāpati {mahāpajāpatī (sī0 syā0)} gotamī -- “te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī” ti. atha kho mahāpajāpati gotamī yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho mahāpajāpati gotamī bhagavantaṁ etadavoca -- “te kira, bhante, kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti. kathāhaṁ, bhante, tesu bhikkhūsu paṭipajjāmī” ti? “tena hi tvaṁ, gotami, ubhayattha dhammaṁ suṇa. ubhayattha dhammaṁ sutvā ye tattha bhikkhū dhammavādino tesaṁ diṭṭhiñca khantiñca ruciñca ādāyañca rocehi. yañca kiñci bhikkhunisaṅghena bhikkhusaṅghato paccāsīsitabbaṁ sabbaṁ taṁ dhammavāditova paccāsīsitabban”-ti.

471. assosi kho anāthapiṇḍiko gahapati -- “te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī” ti. atha kho anāthapiṇḍiko gahapati yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho anāthapiṇḍiko gahapati bhagavantaṁ etadavoca -- “te kira, bhante, kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti. kathāhaṁ, bhante, tesu bhikkhūsu paṭipajjāmī” ti? “tena hi tvaṁ, gahapati, ubhayattha dānaṁ dehi. ubhayattha dānaṁ datvā ubhayattha dhammaṁ suṇa. ubhayattha dhammaṁ sutvā ye tattha bhikkhū dhammavādino tesaṁ diṭṭhiñca khantiñca ruciñca ādāyañca rocehī” ti.

472. assosi kho visākhā migāramātā -- “te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī” ti. atha kho visākhā migāramātā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnā kho visākhā migāramātā bhagavantaṁ etadavoca -- “te kira, bhante, kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti. kathāhaṁ, bhante, tesu bhikkhūsu paṭipajjāmī” ti? “tena hi tvaṁ, visākhe, ubhayattha dānaṁ dehi. ubhayattha dānaṁ datvā ubhayattha dhammaṁ suṇa. ubhayattha dhammaṁ sutvā ye tattha bhikkhū dhammavādino tesaṁ diṭṭhiñca khantiñca ruciñca ādāyañca rocehī” ti.

473. atha kho kosambakā bhikkhū anupubbena yena sāvatthi tadavasaruṁ. atha kho āyasmā sāriputto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā sāriputto bhagavantaṁ etadavoca -- “te kira, bhante, kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ anuppattā. kathaṁ nu kho, bhante, tesu bhikkhūsu senāsane {senāsanesu (ka0), senāsanaṁ (syā0)} paṭipajjitabban”-ti? “tena hi, sāriputta, vivittaṁ senāsanaṁ dātabban”-ti. “sace pana, bhante, vivittaṁ na hoti, kathaṁ paṭipajjitabban”-ti? “tena hi, sāriputta, vivittaṁ katvāpi dātabbaṁ, na tvevāhaṁ, sāriputta, kenaci pariyāyena vuḍḍhatarassa bhikkhuno senāsanaṁ paṭibāhitabbanti vadāmi. yo paṭibāheyya, āpatti dukkaṭassā” ti.

“āmise pana, bhante, kathaṁ paṭipajjitabban”-ti? “āmisaṁ kho, sāriputta, sabbesaṁ samakaṁ bhājetabban”-ti.

aṭṭhārasavatthukathā niṭṭhitā.

277. osāraṇānujānanā

474. atha kho tassa ukkhittakassa bhikkhuno dhammañca vinayañca paccavekkhantassa etadahosi -- “āpatti esā, nesā anāpatti. āpannomhi, namhi anāpanno. ukkhittomhi, namhi anukkhitto. dhammikenamhi kammena ukkhitto akuppena ṭhānārahenā” ti. atha kho so ukkhittako bhikkhu yena ukkhittānuvattakā bhikkhū tenupasaṅkami, upasaṅkamitvā ukkhittānuvattake bhikkhū etadavoca -- “āpatti esā, āvuso; nesā anāpatti. āpannomhi, namhi anāpanno. ukkhittomhi, namhi anukkhitto. dhammikenamhi kammena ukkhitto akuppena ṭhānārahena. etha maṁ āyasmanto osārethā” ti. atha kho te ukkhittānuvattakā bhikkhū taṁ ukkhittakaṁ bhikkhuṁ ādāya yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “ayaṁ, bhante, ukkhittako bhikkhu evamāha -- `āpatti esā, āvuso; nesā anāpatti. āpannomhi, namhi anāpanno. ukkhittomhi, namhi anukkhitto. dhammikenamhi kammena ukkhitto akuppena ṭhānārahena. etha maṁ āyasmanto osārethā'ti. kathaṁ nu kho, bhante, paṭipajjitabban”-ti? “āpatti esā, bhikkhave; nesā anāpatti. āpanno eso bhikkhu, neso bhikkhu anāpanno. ukkhitto eso bhikkhu, neso bhikkhu anukkhitto. dhammikena kammena ukkhitto akuppena ṭhānārahena. yato ca kho so, bhikkhave, bhikkhu āpanno ca ukkhitto ca passati ca, tena hi, bhikkhave, taṁ bhikkhuṁ osārethā” ti.

osāraṇānujānanā niṭṭhitā.

278. saṅghasāmaggīkathā

475. atha kho te ukkhittānuvattakā bhikkhū taṁ ukkhittakaṁ bhikkhuṁ osāretvā yena ukkhepakā bhikkhū tenupasaṅkamiṁsu, upasaṅkamitvā ukkhepake bhikkhū etadavocuṁ -- “yasmiṁ, āvuso, vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ, so eso bhikkhu āpanno ca ukkhitto ca passi {passī (itipi)} ca osārito ca. handa mayaṁ, āvuso, tassa vatthussa vūpasamāya saṅghasāmaggiṁ karomā” ti.

atha kho te ukkhepakā bhikkhū yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “te, bhante, ukkhittānuvattakā bhikkhū evamāhaṁsu -- `yasmiṁ, āvuso, vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ, so eso bhikkhu āpanno ca ukkhitto ca passi ca osārito ca. handa mayaṁ, āvuso, tassa vatthussa vūpasamāya saṅghasāmaggiṁ karomā'ti. kathaṁ nu kho, bhante, paṭipajjitabban”-ti? yato ca kho so, bhikkhave, bhikkhu āpanno ca ukkhitto ca passi ca osārito ca, tena hi, bhikkhave, saṅgho tassa vatthussa vūpasamāya saṅghasāmaggiṁ karotu. evañca pana, bhikkhave, kātabbā. sabbeheva ekajjhaṁ sannipatitabbaṁ gilānehi ca agilānehi ca. na kehici chando dātabbo. sannipatitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yasmiṁ vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ, so eso bhikkhu āpanno ca ukkhitto ca passi ca osārito ca. yadi saṅghassa pattakallaṁ, saṅgho tassa vatthussa vūpasamāya saṅghasāmaggiṁ kareyya. esā ñatti.

“suṇātu me, bhante, saṅgho. yasmiṁ vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ, so eso bhikkhu āpanno ca ukkhitto ca passi ca osārito ca. saṅgho tassa vatthussa vūpasamāya saṅghasāmaggiṁ karoti. yassāyasmato khamati tassa vatthussa vūpasamāya saṅghasāmaggiyā karaṇaṁ, so tuṇhassa, yassa nakkhamati so bhāseyya.

“katā saṅghena tassa vatthussa vūpasamāya saṅghasāmaggī. nihato saṅghabhedo, nihatā saṅgharāji, nihataṁ saṅghavavatthānaṁ, nihataṁ saṅghanānākaraṇaṁ. khamati saṅghassa, tasmā tuṇhī, evametaṁ dhārayāmī” ti.

tāvadeva uposatho kātabbo, pātimokkhaṁ uddisitabbanti.

saṅghasāmaggīkathā niṭṭhitā.

279. upālisaṅghasāmaggīpucchā

476. atha kho āyasmā upāli yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā upāli bhagavantaṁ etadavoca -- “yasmiṁ, bhante, vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ, saṅgho taṁ vatthuṁ avinicchinitvā amūlā mūlaṁ gantvā saṅghasāmaggiṁ karoti, dhammikā nu kho sā, bhante, saṅghasāmaggī” ti? “yasmiṁ, upāli, vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ, saṅgho taṁ vatthuṁ avinicchinitvā amūlā mūlaṁ gantvā saṅghasāmaggiṁ karoti, adhammikā sā, upāli, saṅghasāmaggī” ti.

“yasmiṁ pana, bhante, vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ, saṅgho taṁ vatthuṁ vinicchinitvā mūlā mūlaṁ gantvā saṅghasāmaggiṁ karoti, dhammikā nu kho sā, bhante, saṅghasāmaggī” ti? “yasmiṁ, upāli, vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ, saṅgho taṁ vatthuṁ vinicchinitvā mūlā mūlaṁ gantvā saṅghasāmaggiṁ karoti, dhammikā sā, upāli, saṅghasāmaggī” ti.

“kati nu kho, bhante, saṅghasāmaggiyo” ti? “dvemā, upāli, saṅghasāmaggiyo -- atthupāli, saṅghasāmaggī atthāpetā byañjanupetā; atthupāli, saṅghasāmaggī atthupetā ca byañjanupetā ca. katamā ca, upāli, saṅghasāmaggī atthāpetā byañjanupetā? yasmiṁ, upāli, vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ, saṅgho taṁ vatthuṁ avinicchinitvā amūlā mūlaṁ gantvā saṅghasāmaggiṁ karoti, ayaṁ vuccati, upāli, saṅghasāmaggī atthāpetā byañjanupetā. katamā ca, upāli, saṅghasāmaggī atthupetā ca byañjanupetā ca? yasmiṁ, upāli, vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ, saṅgho taṁ vatthuṁ vinicchinitvā mūlā mūlaṁ gantvā saṅghasāmaggiṁ karoti, ayaṁ vuccati, upāli, saṅghasāmaggī atthupetā ca byañjanupetā ca. imā kho, upāli, dve saṅghasāmaggiyo” ti.

477. atha kho āyasmā upāli uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ gāthāya ajjhabhāsi --

“saṅghassa kiccesu ca mantanāsu ca.

atthesu jātesu vinicchayesu ca.

kathaṁpakārodha naro mahatthiko.

bhikkhu kathaṁ hotidha paggahārahoti..

“anānuvajjo paṭhamena sīlato.

avekkhitācāro susaṁvutindriyo.

paccatthikā nūpavadanti dhammato.

na hissa taṁ hoti vadeyyu yena naṁ..

“so tādiso sīlavisuddhiyā ṭhito.

visārado hoti visayha bhāsati.

nacchambhati parisagato na vedhati.

atthaṁ na hāpeti anuyyutaṁ bhaṇaṁ..

“tatheva pañhaṁ parisāsu pucchito.

na ceva pajjhāyati na maṅku hoti.

so kālāgataṁ byākaraṇārahaṁ vaco.

rañjeti viññūparisaṁ vicakkhaṇo..

“sagāravo vuḍḍhataresu bhikkhusu.

ācerakamhi ca sake visārado.

alaṁ pametuṁ paguṇo kathetave.

paccatthikānañca viraddhikovido..

“paccatthikā yena vajanti niggahaṁ.

mahājano saññapanañca gacchati.

sakañca ādāyamayaṁ na riñcati.

viyākaraṁ {so byākaraṁ (sī0), veyyākaraṁ (syā0)} pañhamanūpaghātikaṁ..

“dūteyyakammesu alaṁ samuggaho.

saṅghassa kiccesu ca āhu naṁ yathā.

karaṁ vaco bhikkhugaṇena pesito.

ahaṁ karomīti na tena maññati..

“āpajjati yāvatakesu vatthusu.

āpattiyā hoti yathā ca vuṭṭhiti.

ete vibhaṅgā ubhayassa svāgatā.

āpatti vuṭṭhānapadassa kovido..

“nissāraṇaṁ gacchati yāni cācaraṁ.

nissārito hoti yathā ca vattanā {vatthunā (sī0 syā0)}.

osāraṇaṁ taṁvusitassa jantuno.

etampi jānāti vibhaṅgakovido..

“sagāravo vuḍḍhataresu bhikkhusu.

navesu theresu ca majjhimesu ca.

mahājanassatthacarodha paṇḍito.

so tādiso bhikkhu idha paggahāraho” ti..

upālisaṅghasāmaggīpucchā niṭṭhitā.

kosambakakkhandhako dasamo.

280. tassuddānaṁ

kosambiyaṁ jinavaro, vivādāpattidassane.

nukkhipeyya yasmiṁ tasmiṁ, saddhāyāpatti desaye..

antosīmāyaṁ tattheva, bālakañceva vaṁsadā.

pālileyyā ca sāvatthi, sāriputto ca kolito..

mahākassapakaccānā, koṭṭhiko kappinena ca.

mahācundo ca anuruddho, revato upāli cubho..

ānando rāhulo ceva, gotamīnāthapiṇḍiko.

senāsanaṁ vivittañca, āmisaṁ samakampi ca..

na kehi chando dātabbo, upāliparipucchito.

anānuvajjo sīlena, sāmaggī jinasāsaneti..

kosambakakkhandhako niṭṭhito.

mahāvaggapāḷi niṭṭhitā. 