.. namo tassa bhagavato arahato sammāsambuddhassa..

vinayapiṭake

cūḷavaggapāḷi

1. kammakkhandhakaṁ

1. tajjanīyakammaṁ

1. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena paṇḍukalohitakā bhikkhū attanā bhaṇḍanakārakā kalahakārakā vivādakārakā bhassakārakā saṅghe adhikaraṇakārakā, yepi caññe bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā te upasaṅkamitvā evaṁ vadanti -- “mā kho tumhe, āyasmanto, eso ajesi. balavābalavaṁ paṭimantetha. tumhe tena paṇḍitatarā ca byattatarā ca bahussutatarā ca alamattatarā ca {alamatthatarā ca (syā0 ka0)}. mā cassa bhāyittha. mayampi tumhākaṁ pakkhā bhavissāmā” ti. tena anuppannāni ceva bhaṇḍanāni uppajjanti uppannāni ca bhaṇḍanāni bhiyyobhāvāya vepullāya saṁvattanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma paṇḍukalohitakā bhikkhū attanā bhaṇḍanakārakā kalahakārakā vivādakārakā bhassakārakā saṅghe adhikaraṇakārakā, yepi caññe bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā te upasaṅkamitvā evaṁ vakkhanti -- `mā kho tumhe, āyasmanto, eso ajesi. balavābalavaṁ paṭimantetha. tumhe tena paṇḍitatarā ca byattatarā ca bahussutatarā ca alamattatarā ca. mā cassa bhāyittha. mayampi tumhākaṁ pakkhā bhavissāmā'ti. tena anuppannāni ceva bhaṇḍanāni uppajjanti uppannāni ca bhaṇḍanāni bhiyyobhāvāya vepullāya saṁvattantī” ti.

2. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, paṇḍukalohitakā bhikkhū attanā bhaṇḍanakārakā kalahakārakā vivādakārakā bhassakārakā saṅghe adhikaraṇakārakā, yepi caññe bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā te upasaṅkamitvā evaṁ vadanti -- `mā kho tumhe, āyasmanto, eso ajesi. balavābalavaṁ paṭimantetha. tumhe tena paṇḍitatarā ca byattatarā ca bahussutatarā ca alamattatarā ca. mā cassa bhāyittha. mayampi tumhākaṁ pakkhā bhavissāmā'ti. tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattantī” ti? “saccaṁ bhagavā” ti. vigarahi buddho bhagavā -- “ananucchavikaṁ, bhikkhave, tesaṁ moghapurisānaṁ ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma te, bhikkhave, moghapurisā attanā bhaṇḍanakārakā ...pe0 ... saṅghe adhikaraṇakārakā, yepi caññe bhikkhū bhaṇḍanakārakā ...pe0 ... saṅghe adhikaraṇakārakā te upasaṅkamitvā evaṁ vakkhanti -- `mā kho tumhe, āyasmanto, eso ajesi. balavābalavaṁ paṭimantetha. tumhe tena paṇḍitatarā ca byattatarā ca bahussutatarā ca alamattatarā ca. mā cassa bhāyittha. mayampi tumhākaṁ pakkhā bhavissāmā'ti? tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattanti. netaṁ, bhikkhave, appasannānaṁ vā pasādāya pasannānaṁ vā bhiyyobhāvāya. atha khvetaṁ, bhikkhave, appasannānañceva appasādāya pasannānañca ekaccānaṁ aññathattāyā” ti.

atha kho bhagavā te {paṇḍukalohitake (syā0)} bhikkhū anekapariyāyena vigarahitvā dubbharatāya dupposatāya mahicchatāya asantuṭṭhitāya {asantuṭṭhatāya (syā0), asantuṭṭhiyā (sī0)} saṅgaṇikāya kosajjassa avaṇṇaṁ bhāsitvā anekapariyāyena subharatāya suposatāya appicchassa santuṭṭhassa sallekhassa dhutassa pāsādikassa apacayassa vīriyārambhassa {viriyārambhassa (sī0), vīriyārabbhassa (ka0)} vaṇṇaṁ bhāsitvā bhikkhūnaṁ tadanucchavikaṁ tadanulomikaṁ dhammiṁ kathaṁ katvā bhikkhū āmantesi -- “tena hi, bhikkhave, saṅgho paṇḍukalohitakānaṁ bhikkhūnaṁ tajjanīyakammaṁ karotu. evañca pana, bhikkhave, kātabbaṁ. paṭhamaṁ paṇḍukalohitakā bhikkhū codetabbā, codetvā sāretabbā, sāretvā āpattiṁ {āpatti (sī0 syā0)} āropetabbā, āpattiṁ āropetvā byattena bhikkhunā paṭibalena saṅgho ñāpetabbo --

3. “suṇātu me, bhante, saṅgho. ime paṇḍukalohitakā bhikkhū attanā bhaṇḍanakārakā kalahakārakā vivādakārakā bhassakārakā saṅghe adhikaraṇakārakā, yepi caññe bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā te upasaṅkamitvā evaṁ vadanti -- `mā kho tumhe, āyasmanto, eso ajesi. balavābalavaṁ paṭimantetha. tumhe tena paṇḍitatarā ca byattatarā ca bahussutatarā ca alamattatarā ca. mā cassa bhāyittha. mayampi tumhākaṁ pakkhā bhavissāmā'ti. tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattanti. yadi saṅghassa pattakallaṁ, saṅgho paṇḍukalohitakānaṁ bhikkhūnaṁ tajjanīyakammaṁ kareyya. esā ñatti.

“suṇātu me, bhante, saṅgho. ime paṇḍukalohitakā bhikkhū attanā bhaṇḍanakārakā ...pe0 ... saṅghe adhikaraṇakārakā, yepi caññe bhikkhū bhaṇḍanakārakā ...pe0 ... saṅghe adhikaraṇakārakā te upasaṅkamitvā evaṁ vadanti -- `mā kho tumhe, āyasmanto, eso ajesi. balavābalavaṁ paṭimantetha. tumhe tena paṇḍitatarā ca byattatarā ca bahussutatarā ca alamattatarā ca. mā cassa bhāyittha. mayampi tumhākaṁ pakkhā bhavissāmā'ti. tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattanti. saṅgho paṇḍukalohitakānaṁ bhikkhūnaṁ tajjanīyakammaṁ karoti. yassāyasmato khamati paṇḍukalohitakānaṁ bhikkhūnaṁ tajjanīyassa kammassa karaṇaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi -- suṇātu me, bhante, saṅgho. ime paṇḍukalohitakā bhikkhū attanā bhaṇḍanakārakā ...pe0 ... saṅghe adhikaraṇakārakā, yepi caññe bhikkhū bhaṇḍanakārakā ...pe0 ... saṅghe adhikaraṇakārakā te upasaṅkamitvā evaṁ vadanti -- `mā kho tumhe, āyasmanto, eso ajesi. balavābalavaṁ paṭimantetha. tumhe tena paṇḍitatarā ca byattatarā ca bahussutatarā ca alamattatarā ca. mā cassa bhāyittha. mayampi tumhākaṁ pakkhā bhavissāmā'ti. tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattanti. saṅgho paṇḍukalohitakānaṁ bhikkhūnaṁ tajjanīyakammaṁ karoti. yassāyasmato khamati paṇḍukalohitakānaṁ bhikkhūnaṁ tajjanīyassa kammassa karaṇaṁ, so tuṇhassa; yassa nakkhamati, so bhāseyya.

“tatiyampi etamatthaṁ vadāmi -- suṇātu me, bhante, saṅgho. ime paṇḍukalohitakā bhikkhū attanā bhaṇḍanakārakā ...pe0 ... saṅghe adhikaraṇakārakā, yepi caññe bhikkhū bhaṇḍanakārakā ...pe0 ... saṅghe adhikaraṇakārakā te upasaṅkamitvā evaṁ vadanti -- `mā kho tumhe, āyasmanto, eso ajesi. balavābalavaṁ paṭimantetha. tumhe tena paṇḍitatarā ca byattatarā ca bahussutatarā ca alamattatarā ca. mā cassa bhāyittha. mayampi tumhākaṁ pakkhā bhavissāmā'ti. tena anuppannāni ceva bhaṇḍanāni uppajjanti, uppannāni ca bhaṇḍanāni bhiyyobhāvāya vepullāya saṁvattanti. saṅgho paṇḍukalohitakānaṁ bhikkhūnaṁ tajjanīyakammaṁ karoti. yassāyasmato khamati paṇḍukalohitakānaṁ bhikkhūnaṁ tajjanīyassa kammassa karaṇaṁ, so tuṇhassa; yassa nakkhamati, so bhāseyya.

“kataṁ saṅghena paṇḍukalohitakānaṁ bhikkhūnaṁ tajjanīyakammaṁ. khamati saṅghassa, tasmā tuṇhī, evametaṁ dhārayāmī” ti.

adhammakammadvādasakaṁ

4. “tīhi, bhikkhave, aṅgehi samannāgataṁ tajjanīyakammaṁ adhammakammañca {adhammakammañceva (syā0)} hoti, avinayakammañca, duvūpasantañca. asammukhā kataṁ hoti, appaṭipucchā kataṁ hoti, appaṭiññāya kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca. anāpattiyā kataṁ hoti, adesanāgāminiyā āpattiyā kataṁ hoti, desitāya āpattiyā kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca. acodetvā kataṁ hoti, asāretvā kataṁ hoti, āpattiṁ anāropetvā kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca. asammukhā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca. appaṭipucchā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca. appaṭiññāya kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca. anāpattiyā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca. adesanāgāminiyā āpattiyā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca. desitāya āpattiyā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca. acodetvā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca. asāretvā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca. āpattiṁ anāropetvā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ adhammakammañca hoti, avinayakammañca, duvūpasantañca.

adhammakammadvādasakaṁ niṭṭhitaṁ.

dhammakammadvādasakaṁ

5. “tīhi, bhikkhave, aṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca. sammukhā kataṁ hoti, paṭipucchā kataṁ hoti, paṭiññāya kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca. āpattiyā kataṁ hoti, desanāgāminiyā āpattiyā kataṁ hoti, adesitāya āpattiyā kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca. codetvā kataṁ hoti, sāretvā kataṁ hoti, āpattiṁ āropetvā kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca. sammukhā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca. paṭipucchā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca. paṭiññāya kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca. āpattiyā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca. desanāgāminiyā āpattiyā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca. adesitāya āpattiyā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca. codetvā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca. sāretvā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca. āpattiṁ āropetvā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ tajjanīyakammaṁ dhammakammañca hoti, vinayakammañca, suvūpasantañca.

dhammakammadvādasakaṁ niṭṭhitaṁ.

ākaṅkhamānachakkaṁ

6. {pari0 323} “tīhi, bhikkhave, aṅgehi samannāgatassa bhikkhuno, ākaṅkhamāno saṅgho, tajjanīyakammaṁ kareyya. bhaṇḍanakārako hoti kalahakārako vivādakārako bhassakārako saṅghe adhikaraṇakārako; bālo hoti abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, tajjanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, tajjanīyakammaṁ kareyya. adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, tajjanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, tajjanīyakammaṁ kareyya. buddhassa avaṇṇaṁ bhāsati, dhammassa avaṇṇaṁ bhāsati, saṅghassa avaṇṇaṁ bhāsati -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, tajjanīyakammaṁ kareyya.

“tiṇṇaṁ, bhikkhave, bhikkhūnaṁ, ākaṅkhamāno saṅgho, tajjanīyakammaṁ kareyya. eko bhaṇḍanakārako hoti kalahakārako vivādakārako bhassakārako saṅghe adhikaraṇakārako; eko bālo hoti abyatto āpattibahulo anapadāno; eko gihisaṁsaṭṭho viharati ananulomikehi gihisaṁsaggehi -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, tajjanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, tajjanīyakammaṁ kareyya. eko adhisīle sīlavipanno hoti, eko ajjhācāre ācāravipanno hoti, eko atidiṭṭhiyā diṭṭhivipanno hoti -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, tajjanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, tajjanīyakammaṁ kareyya. eko buddhassa avaṇṇaṁ bhāsati, eko dhammassa avaṇṇaṁ bhāsati, eko saṅghassa avaṇṇaṁ bhāsati -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, tajjanīyakammaṁ kareyya.

ākaṅkhamānachakkaṁ niṭṭhitaṁ.

aṭṭhārasavattaṁ

7. “tajjanīyakammakatena, bhikkhave, bhikkhunā sammā vattitabbaṁ. tatrāyaṁ sammāvattanā -- na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti {sammati (syā0)} sāditabbā, sammatenapi bhikkhuniyo na ovaditabbā. yāya āpattiyā saṅghena tajjanīyakammaṁ kataṁ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṁ na garahitabbaṁ, kammikā na garahitabbā. na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi {na bhikkhū bhikkhūhi (syā0)} sampayojetabban”-ti.

tajjanīyakamme aṭṭhārasavattaṁ niṭṭhitaṁ.

nappaṭippassambhetabbaaṭṭhārasakaṁ

8. atha kho saṅgho paṇḍukalohitakānaṁ bhikkhūnaṁ tajjanīyakammaṁ akāsi. te saṅghena tajjanīyakammakatā sammā vattanti, lomaṁ pātenti, netthāraṁ vattanti, bhikkhū upasaṅkamitvā evaṁ vadanti -- “mayaṁ, āvuso, saṅghena tajjanīyakammakatā sammā vattāma, lomaṁ pātema, netthāraṁ vattāma, kathaṁ nu kho amhehi paṭipajjitabban”-ti? bhikkhū bhagavato etamatthaṁ ārocesuṁ ...pe0 .... “tena hi, bhikkhave, saṅgho paṇḍukalohitakānaṁ bhikkhūnaṁ tajjanīyakammaṁ paṭippassambhetu.

pañcahi, bhikkhave, aṅgehi samannāgatassa bhikkhuno tajjanīyakammaṁ nappaṭippassambhetabbaṁ. upasampādeti, nissayaṁ deti, sāmaṇeraṁ upaṭṭhāpeti, bhikkhunovādakasammutiṁ sādiyati, sammatopi bhikkhuniyo ovadati -- imehi kho, bhikkhave, pañcahaṅgehi samannāgatassa bhikkhuno tajjanīyakammaṁ nappaṭippassambhetabbaṁ.

{pari0 420} “aparehipi, bhikkhave, pañcahaṅgehi samannāgatassa bhikkhuno tajjanīyakammaṁ nappaṭippassambhetabbaṁ. yāya āpattiyā saṅghena tajjanīyakammaṁ kataṁ hoti taṁ āpattiṁ āpajjati, aññaṁ vā tādisikaṁ, tato vā pāpiṭṭhataraṁ; kammaṁ garahati, kammike garahati -- imehi kho, bhikkhave, pañcahaṅgehi samannāgatassa bhikkhuno tajjanīyakammaṁ nappaṭippassambhetabbaṁ.

“aṭṭhahi, bhikkhave, aṅgehi samannāgatassa bhikkhuno tajjanīyakammaṁ nappaṭippassambhetabbaṁ. pakatattassa bhikkhuno uposathaṁ ṭhapeti, pavāraṇaṁ ṭhapeti, savacanīyaṁ karoti, anuvādaṁ paṭṭhapeti, okāsaṁ kāreti, codeti, sāreti, bhikkhūhi sampayojeti {bhikkhū bhikkhūhi sampayojeti (syā0)} -- imehi kho, bhikkhave, aṭṭhahaṅgehi samannāgatassa bhikkhuno tajjanīyakammaṁ nappaṭippassambhetabbaṁ.

nappaṭippassambhetabbaaṭṭhārasakaṁ niṭṭhitaṁ.

paṭippassambhetabbaaṭṭhārasakaṁ

9. “pañcahi, bhikkhave, aṅgehi samannāgatassa bhikkhuno tajjanīyakammaṁ paṭippassambhetabbaṁ. na upasampādeti, na nissayaṁ deti, na sāmaṇeraṁ upaṭṭhāpeti, na bhikkhunovādakasammutiṁ sādiyati, sammatopi bhikkhuniyo na ovadati -- imehi kho, bhikkhave, pañcahaṅgehi samannāgatassa bhikkhuno tajjanīyakammaṁ paṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno tajjanīyakammaṁ paṭippassambhetabbaṁ. yāya āpattiyā saṅghena tajjanīyakammaṁ kataṁ hoti taṁ āpattiṁ na āpajjati, aññaṁ vā tādisikaṁ, tato vā pāpiṭṭhataraṁ; kammaṁ na garahati, kammike na garahati -- imehi kho, bhikkhave, pañcahaṅgehi samannāgatassa bhikkhuno tajjanīyakammaṁ paṭippassambhetabbaṁ.

“aṭṭhahi, bhikkhave, aṅgehi samannāgatassa bhikkhuno tajjanīyakammaṁ paṭippassambhetabbaṁ.

na pakatattassa bhikkhuno uposathaṁ ṭhapeti, na pavāraṇaṁ ṭhapeti, na savacanīyaṁ karoti, na anuvādaṁ paṭṭhapeti, na okāsaṁ kāreti, na codeti, na sāreti, na bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno, tajjanīyakammaṁ paṭippassambhetabbaṁ.

paṭippassambhetabbaaṭṭhārasakaṁ niṭṭhitaṁ.

10. “evañca pana, bhikkhave, paṭippassambhetabbaṁ. tehi, bhikkhave, paṇḍukalohitakehi bhikkhūhi saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `mayaṁ, bhante, saṅghena tajjanīyakammakatā sammā vattāma, lomaṁ pātema, netthāraṁ vattāma, tajjanīyassa kammassa paṭippassaddhiṁ yācāmā'ti. dutiyampi yācitabbā. tatiyampi yācitabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ime paṇḍukalohitakā bhikkhū saṅghena tajjanīyakammakatā sammā vattanti, lomaṁ pātenti, netthāraṁ vattanti, tajjanīyassa kammassa paṭippassaddhiṁ yācanti. yadi saṅghassa pattakallaṁ, saṅgho paṇḍukalohitakānaṁ bhikkhūnaṁ tajjanīyakammaṁ paṭippassambheyya. esā ñatti.

“suṇātu me, bhante, saṅgho. ime paṇḍukalohitakā bhikkhū saṅghena tajjanīyakammakatā sammā vattanti, lomaṁ pātenti, netthāraṁ vattanti, tajjanīyassa kammassa paṭippassaddhiṁ yācanti. saṅgho paṇḍukalohitakānaṁ bhikkhūnaṁ tajjanīyakammaṁ paṭippassambheti. yassāyasmato khamati paṇḍukalohitakānaṁ bhikkhūnaṁ tajjanīyassa kammassa paṭippassaddhi, so tuṇhassa; yassa nakkhamati, so bhāseyya.

“dutiyampi etamatthaṁ vadāmi -- suṇātu me, bhante, saṅgho. ime paṇḍukalohitakā bhikkhū saṅghena tajjanīyakammakatā sammā vattanti, lomaṁ pātenti, netthāraṁ vattanti, tajjanīyassa kammassa paṭippassaddhiṁ yācanti. saṅgho paṇḍukalohitakānaṁ bhikkhūnaṁ tajjanīyakammaṁ paṭippassambheti. yassāyasmato khamati paṇḍukalohitakānaṁ bhikkhūnaṁ tajjanīyassa kammassa paṭippassaddhi, so tuṇhassa; yassa nakkhamati, so bhāseyya.

“tatiyampi etamatthaṁ vadāmi -- suṇātu me, bhante, saṅgho. ime paṇḍukalohitakā bhikkhū saṅghena tajjanīyakammakatā sammā vattanti, lomaṁ pātenti, netthāraṁ vattanti, tajjanīyassa kammassa paṭippassaddhiṁ yācanti. saṅgho paṇḍukalohitakānaṁ bhikkhūnaṁ tajjanīyakammaṁ paṭippassambheti. yassāyasmato khamati paṇḍukalohitakānaṁ bhikkhūnaṁ tajjanīyassa kammassa paṭippassaddhi, so tuṇhassa; yassa nakkhamati, so bhāseyya.

“paṭippassaddhaṁ saṅghena paṇḍukalohitakānaṁ bhikkhūnaṁ tajjanīyakammaṁ. khamati saṅghassa,

tasmā tuṇhī, evametaṁ dhārayāmī” ti.

tajjanīyakammaṁ niṭṭhitaṁ paṭhamaṁ.

2. niyassakammaṁ

11. tena kho pana samayena āyasmā seyyasako bālo hoti abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi; apissu bhikkhū pakatā {pakatattā (sī0 syā0)} parivāsaṁ dentā mūlāya paṭikassantā mānattaṁ dentā abbhentā. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā seyyasako bālo bhavissati abyatto āpattibahulo anapadāno; gihisaṁsaṭṭho viharissati ananulomikehi gihisaṁsaggehi ; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā” ti. atha kho te bhikkhū bhagavato etamatthaṁ ārocesuṁ.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, seyyasako bhikkhu bālo abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā” ti? “saccaṁ bhagavā” ti. vigarahi buddho bhagavā -- “ananucchavikaṁ, bhikkhave, tassa moghapurisassa ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma so, bhikkhave, moghapuriso bālo bhavissati abyatto āpattibahulo anapadāno; gihisaṁsaṭṭho viharissati ananulomikehi gihisaṁsaggehi; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā. netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “tena hi, bhikkhave, saṅgho seyyasakassa bhikkhuno niyassakammaṁ {niyasakammaṁ (ka0)} karotu -- nissāya te vatthabbanti. evañca pana, bhikkhave, kātabbaṁ. paṭhamaṁ seyyasako bhikkhu codetabbo, codetvā sāretabbo, sāretvā āpattiṁ āropetabbo {āpatti āropetabbā (sī0 syā0)}, āpattiṁ āropetvā byattena bhikkhunā paṭibalena saṅgho ñāpetabbo --

12. “suṇātu me, bhante, saṅgho. ayaṁ seyyasako bhikkhu bālo abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā. yadi saṅghassa pattakallaṁ, saṅgho seyyasakassa bhikkhuno niyassakammaṁ kareyya -- nissāya te vatthabbanti. esā ñatti.

“suṇātu me, bhante, saṅgho. ayaṁ seyyasako bhikkhu bālo abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā. saṅgho seyyasakassa bhikkhuno niyassakammaṁ karoti -- nissāya te vatthabbanti. yassāyasmato khamati seyyasakassa bhikkhuno niyassassa kammassa karaṇaṁ -- nissāya te vatthabbanti, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, bhante, saṅgho. ayaṁ seyyasako bhikkhu bālo abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā. saṅgho seyyasakassa bhikkhuno niyassakammaṁ karoti -- nissāya te vatthabbanti. yassāyasmato khamati seyyasakassa bhikkhuno niyassassa kammassa karaṇaṁ -- nissāya te vatthabbanti, so tuṇhassa; yassa nakkhamati, so bhāseyya.

“kataṁ saṅghena seyyasakassa bhikkhuno niyassakammaṁ -- nissāya te vatthabbanti. khamati saṅghassa, tasmā tuṇhī, evametaṁ dhārayāmī” ti.

adhammakammadvādasakaṁ

13. “tīhi, bhikkhave, aṅgehi samannāgataṁ niyassakammaṁ adhammakammañca hoti, avinayakammañca, duvūpasantañca. asammukhā kataṁ hoti, appaṭipucchā kataṁ hoti, appaṭiññāya kataṁ hoti -- imehi kho, bhikkhave, tīhaṅgehi samannāgataṁ niyassakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ niyassakammaṁ adhammakammañca hoti, avinayakammañca, duvūpasantañca. anāpattiyā kataṁ hoti, adesanāgāminiyā āpattiyā kataṁ hoti, desitāya āpattiyā kataṁ hoti -- imehi kho, bhikkhave, tīhaṅgehi samannāgataṁ niyassakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ niyassakammaṁ adhammakammañca hoti, avinayakammañca, duvūpasantañca. acodetvā kataṁ hoti, asāretvā kataṁ hoti, āpattiṁ anāropetvā kataṁ hoti -- imehi kho, bhikkhave, tīhaṅgehi samannāgataṁ niyassakammaṁ adhammakammañca hoti, avinayakammañca, duvūpasantañca.

“aparehipi, bhikkhave ...pe0 ... asammukhā kataṁ hoti, adhammena kataṁ hoti, vaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... appaṭipucchā kataṁ hoti, adhammena kataṁ hoti, vaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... appaṭiññāya kataṁ hoti, adhammena kataṁ hoti, vaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... anāpattiyā kataṁ hoti, adhammena kataṁ hoti, vaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... adesanāgāminiyā āpattiyā kataṁ hoti, adhammena kataṁ hoti, vaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... desitāya āpattiyā kataṁ hoti, adhammena kataṁ hoti, vaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... acodetvā kataṁ hoti, adhammena kataṁ hoti, vaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... asāretvā kataṁ hoti, adhammena kataṁ hoti, vaggena kataṁ hoti -- imehi kho, bhikkhave ...pe0 ....

“aparehipi, bhikkhave, tīhaṅgehi samannāgataṁ niyassakammaṁ adhammakammañca hoti, avinayakammañca, duvūpasantañca. āpattiṁ anāropetvā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ niyassakammaṁ adhammakammañca hoti, avinayakammañca, duvūpasantañca.

adhammakammadvādasakaṁ niṭṭhitaṁ.

dhammakammadvādasakaṁ

14. “tīhi, bhikkhave, aṅgehi samannāgataṁ niyassakammaṁ dhammakammañca hoti, vinayakammañca, suvūpasantañca. sammukhā kataṁ hoti, paṭipucchā kataṁ hoti, paṭiññāya kataṁ hoti -- imehi kho, bhikkhave, tīhaṅgehi samannāgataṁ niyassakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ niyassakammaṁ dhammakammañca hoti, vinayakammañca, suvūpasantañca. āpattiyā kataṁ hoti, desanāgāminiyā āpattiyā kataṁ hoti, adesitāya āpattiyā kataṁ hoti -- imehi kho, bhikkhave, tīhaṅgehi samannāgataṁ niyassakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ niyassakammaṁ dhammakammañca hoti, vinayakammañca, suvūpasantañca. codetvā kataṁ hoti, sāretvā kataṁ hoti, āpattiṁ āropetvā kataṁ hoti -- imehi kho, bhikkhave, tīhaṅgehi samannāgataṁ niyassakammaṁ dhammakammañca hoti, vinayakammañca, suvūpasantañca.

“aparehipi, bhikkhave ...pe0 ... sammukhā kataṁ hoti, dhammena kataṁ hoti, samaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... paṭipucchā kataṁ hoti, dhammena kataṁ hoti, samaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... paṭiññāya kataṁ hoti, dhammena kataṁ hoti, samaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... āpattiyā kataṁ hoti, dhammena kataṁ hoti, samaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... desanāgāminiyā āpattiyā kataṁ hoti, dhammena kataṁ hoti, samaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... adesitāya āpattiyā kataṁ hoti, dhammena kataṁ hoti, samaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... codetvā kataṁ hoti, dhammena kataṁ hoti, samaggena kataṁ hoti -- imehi kho, bhikkhave ...pe0 ....

“aparehipi, bhikkhave ...pe0 ... sāretvā kataṁ hoti, dhammena kataṁ hoti, samaggena kataṁ hoti -- imehi kho, bhikkhave ...pe0 ....

“aparehipi, bhikkhave, tīhaṅgehi samannāgataṁ niyassakammaṁ dhammakammañca hoti, vinayakammañca, suvūpasantañca. āpattiṁ āropetvā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ niyassakammaṁ dhammakammañca hoti, vinayakammañca, suvūpasantañca.

dhammakammadvādasakaṁ niṭṭhitaṁ.

ākaṅkhamānachakkaṁ

15. {pari0 323} “tīhi, bhikkhave, aṅgehi samannāgatassa bhikkhuno, ākaṅkhamāno saṅgho, niyassakammaṁ kareyya. bhaṇḍanakārako hoti kalahakārako vivādakārako bhassakārako saṅghe adhikaraṇakārako; bālo hoti abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, niyassakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, niyassakammaṁ kareyya. adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, niyassakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, niyassakammaṁ kareyya. buddhassa avaṇṇaṁ bhāsati, dhammassa avaṇṇaṁ bhāsati, saṅghassa avaṇṇaṁ bhāsati -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, niyassakammaṁ kareyya.

“tiṇṇaṁ, bhikkhave, bhikkhūnaṁ, ākaṅkhamāno saṅgho, niyassakammaṁ kareyya. eko bhaṇḍanakārako hoti kalahakārako vivādakārako bhassakārako saṅghe adhikaraṇakārako; eko bālo hoti, abyatto āpattibahulo anapadāno; eko gihisaṁsaṭṭho viharati ananulomikehi gihisaṁsaggehi -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, niyassakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, niyassakammaṁ kareyya. eko adhisīle sīlavipanno hoti, eko ajjhācāre ācāravipanno hoti, eko atidiṭṭhiyā diṭṭhivipanno hoti -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, niyassakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, niyassakammaṁ kareyya. eko buddhassa avaṇṇaṁ bhāsati, eko dhammassa avaṇṇaṁ bhāsati, eko saṅghassa avaṇṇaṁ bhāsati -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, niyassakammaṁ kareyya.

ākaṅkhamānachakkaṁ niṭṭhitaṁ.

aṭṭhārasavattaṁ

16. “niyassakammakatena, bhikkhave, bhikkhunā sammā vattitabbaṁ. tatrāyaṁ sammāvattanā -- na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. yāya āpattiyā saṅghena niyassakammaṁ kataṁ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṁ na garahitabbaṁ, kammikā na garahitabbā. na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kārāpetabbo, na codetabbo, na sāretabbo, na bhikkhūhi sampayojetabban”-ti.

niyassakamme aṭṭhārasavattaṁ niṭṭhitaṁ.

17. atha kho saṅgho seyyasakassa bhikkhuno niyassakammaṁ akāsi -- nissāya te vatthabbanti. so saṅghena niyassakammakato kalyāṇamitte sevamāno bhajamāno payirupāsamāno uddisāpento paripucchanto bahussuto hoti, āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. sammā vattati, lomaṁ pāteti, netthāraṁ vattati, bhikkhū upasaṅkamitvā evaṁ vadeti -- “ahaṁ, āvuso, saṅghena niyassakammakato sammā vattāmi, lomaṁ pātemi, netthāraṁ vattāmi. kathaṁ nu kho mayā paṭipajjitabban”-ti? bhikkhū bhagavato etamatthaṁ ārocesuṁ ...pe0 .... “tena hi, bhikkhave, saṅgho seyyasakassa bhikkhuno niyassakammaṁ paṭippassambhetu.

nappaṭippassambhetabbaaṭṭhārasakaṁ

18. “pañcahi, bhikkhave, aṅgehi samannāgatassa bhikkhuno niyassakammaṁ nappaṭippassambhetabbaṁ. upasampādeti, nissayaṁ deti, sāmaṇeraṁ upaṭṭhāpeti, bhikkhunovādakasammutiṁ sādiyati, sammatopi bhikkhuniyo ovadati -- imehi kho, bhikkhave, pañcahaṅgehi samannāgatassa bhikkhuno niyassakammaṁ nappaṭippassambhetabbaṁ.

{pari0 420} “aparehipi, bhikkhave, pañcahaṅgehi samannāgatassa bhikkhuno niyassakammaṁ nappaṭippassambhetabbaṁ. yāya āpattiyā saṅghena niyassakammaṁ kataṁ hoti taṁ āpattiṁ āpajjati, aññaṁ vā tādisikaṁ, tato vā pāpiṭṭhataraṁ; kammaṁ garahati, kammike garahati -- imehi kho, bhikkhave, pañcahaṅgehi samannāgatassa bhikkhuno niyassakammaṁ nappaṭippassambhetabbaṁ.

“aṭṭhahi, bhikkhave, aṅgehi samannāgatassa bhikkhuno niyassakammaṁ nappaṭippassambhetabbaṁ. pakatattassa bhikkhuno uposathaṁ ṭhapeti, pavāraṇaṁ ṭhapeti, savacanīyaṁ karoti, anuvādaṁ paṭṭhapeti, okāsaṁ kāreti, codeti, sāreti, bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno niyassakammaṁ nappaṭippassambhetabbaṁ.

nappaṭippassambhetabbaaṭṭhārasakaṁ niṭṭhitaṁ.

paṭippassambhetabbaaṭṭhārasakaṁ

19. “pañcahi, bhikkhave, aṅgehi samannāgatassa bhikkhuno niyassakammaṁ paṭippassambhetabbaṁ. na upasampādeti, na nissayaṁ deti, na sāmaṇeraṁ upaṭṭhāpeti, na bhikkhunovādakasammutiṁ sādiyati, sammatopi bhikkhuniyo na ovadati -- imehi kho, bhikkhave, pañcahaṅgehi samannāgatassa bhikkhuno niyassakammaṁ paṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno niyassakammaṁ paṭippassambhetabbaṁ. yāya āpattiyā saṅghena niyassakammaṁ kataṁ hoti taṁ āpattiṁ na āpajjati, aññaṁ vā tādisikaṁ, tato vā pāpiṭṭhataraṁ; kammaṁ na garahati, kammike na garahati -- imehi kho, bhikkhave, pañcahaṅgehi samannāgatassa bhikkhuno niyassakammaṁ paṭippassambhetabbaṁ.

“aṭṭhahi, bhikkhave, aṅgehi samannāgatassa bhikkhuno niyassakammaṁ paṭippassambhetabbaṁ.

na pakatattassa bhikkhuno uposathaṁ ṭhapeti, na pavāraṇaṁ ṭhapeti, na savacanīyaṁ karoti, na anuvādaṁ paṭṭhapeti, na okāsaṁ kāreti, na codeti, na sāreti, na bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno niyassakammaṁ paṭippassambhetabbaṁ.

paṭippassambhetabbaaṭṭhārasakaṁ niṭṭhitaṁ.

20. “evañca pana, bhikkhave, paṭippassambhetabbaṁ. tena, bhikkhave, seyyasakena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, saṅghena niyassakammakato sammā vattāmi, lomaṁ pātemi, netthāraṁ vattāmi, niyassassa kammassa paṭippassaddhiṁ yācāmī'ti. dutiyampi yācitabbā. tatiyampi yācitabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ seyyasako bhikkhu saṅghena niyassakammakato sammā vattati, lomaṁ pāteti, netthāraṁ vattati, niyassassa kammassa paṭippassaddhiṁ yācati. yadi saṅghassa pattakallaṁ, saṅgho seyyasakassa bhikkhuno niyassakammaṁ paṭippassambheyya. esā ñatti.

“suṇātu me, bhante, saṅgho. ayaṁ seyyasako bhikkhu saṅghena niyassakammakato sammā vattati, lomaṁ pāteti, netthāraṁ vattati, niyassassa kammassa paṭippassaddhiṁ yācati. saṅgho seyyasakassa bhikkhuno niyassakammaṁ paṭippassambheti. yassāyasmato khamati seyyasakassa bhikkhuno niyassassa kammassa paṭippassaddhi, so tuṇhassa; yassa nakkhamati, so bhāseyya.

“dutiyampi etamatthaṁ vadāmi -- suṇātu me, bhante, saṅgho. ayaṁ seyyasako bhikkhu saṅghena niyassakammakato sammā vattati, lomaṁ pāteti, netthāraṁ vattati, niyassassa kammassa paṭippassaddhiṁ yācati. saṅgho seyyasakassa bhikkhuno niyassakammaṁ paṭippassambheti. yassāyasmato khamati seyyasakassa bhikkhuno niyassassa kammassa paṭippassaddhi, so tuṇhassa; yassa nakkhamati, so bhāseyya.

“tatiyampi etamatthaṁ vadāmi -- suṇātu me, bhante, saṅgho. ayaṁ seyyasako bhikkhu saṅghena niyassakammakato sammā vattati, lomaṁ pāteti, netthāraṁ vattati, niyassassa kammassa paṭippassaddhiṁ yācati. saṅgho seyyasakassa bhikkhuno niyassakammaṁ paṭippassambheti. yassāyasmato khamati seyyasakassa bhikkhuno niyassassa kammassa paṭippassaddhi, so tuṇhassa; yassa nakkhamati, so bhāseyya.

“paṭippassaddhaṁ saṅghena seyyasakassa bhikkhuno niyassakammaṁ. khamati saṅghassa, tasmā tuṇhī, evametaṁ dhārayāmī” ti.

niyassakammaṁ niṭṭhitaṁ dutiyaṁ.

3. pabbājanīyakammaṁ

21. {idaṁ vatthu pārā0 431 ādayo} tena kho pana samayena assajipunabbasukā nāma {nāma bhikkhū (ka0)} kīṭāgirismiṁ āvāsikā honti alajjino pāpabhikkhū. te {cūḷava0 292 ādayo} evarūpaṁ anācāraṁ ācaranti -- mālāvacchaṁ ropentipi ropāpentipi, siñcantipi siñcāpentipi, ocinantipi ocināpentipi, ganthentipi ganthāpentipi, ekatovaṇṭikamālaṁ karontipi kārāpentipi, ubhatovaṇṭikamālaṁ karontipi kārāpentipi, mañjarikaṁ karontipi kārāpentipi, vidhūtikaṁ {vidhutikaṁ (syā0)} karontipi kārāpentipi, vaṭaṁsakaṁ karontipi kārāpentipi, āveḷaṁ karontipi kārāpentipi, uracchadaṁ karontipi kārāpentipi. te kulitthīnaṁ kuladhītānaṁ kulakumārīnaṁ kulasuṇhānaṁ kuladāsīnaṁ ekatovaṇṭikamālaṁ harantipi harāpentipi, ubhatovaṇṭikamālaṁ harantipi harāpentipi, mañjarikaṁ harantipi harāpentipi, vidhūtikaṁ harantipi harāpentipi, vaṭaṁsakaṁ harantipi harāpentipi, āveḷaṁ harantipi harāpentipi, uracchadaṁ harantipi harāpentipi. te kulitthīhi kuladhītāhi kulakumārīhi kulasuṇhāhi kuladāsīhi saddhiṁ ekabhājanepi bhuñjanti, ekathālakepi pivanti, ekāsanepi nisīdanti, ekamañcepi tuvaṭṭenti, ekattharaṇāpi tuvaṭṭenti, ekapāvuraṇāpi tuvaṭṭenti, ekattharaṇapāvuraṇāpi tuvaṭṭenti, vikālepi bhuñjanti, majjampi pivanti, mālāgandhavilepanampi dhārenti, naccantipi, gāyantipi, vādentipi, lāsentipi; naccantiyāpi naccanti, naccantiyāpi gāyanti, naccantiyāpi vādenti, naccantiyāpi lāsenti; gāyantiyāpi naccanti, gāyantiyāpi gāyanti, gāyantiyāpi vādenti, gāyantiyāpi lāsenti; vādentiyāpi naccanti, vādentiyāpi gāyanti, vādentiyāpi vādenti, vādentiyāpi lāsenti; lāsentiyāpi naccanti, lāsentiyāpi gāyanti, lāsentiyāpi vādenti, lāsentiyāpi lāsenti; aṭṭhapadepi kīḷanti, dasapadepi kīḷanti, ākāsepi kīḷanti, parihārapathepi kīḷanti, santikāyapi kīḷanti, khalikāyapi kīḷanti, ghaṭikāyapi kīḷanti, salākahatthenapi kīḷanti, akkhenapi kīḷanti, paṅgacīrenapi kīḷanti, vaṅkakenapi kīḷanti, mokkhacikāyapi kīḷanti, ciṅgulakenapi kīḷanti, pattāḷhakenapi kīḷanti, rathakenapi kīḷanti, dhanukenapi kīḷanti, akkharikāyapi kīḷanti, manesikāyapi kīḷanti, yathāvajjenapi kīḷanti; hatthismimpi sikkhanti, assasmimpi sikkhanti, rathasmimpi sikkhanti, dhanusmimpi sikkhanti, tharusmimpi sikkhanti; hatthissapi purato dhāvanti, assassapi purato dhāvanti, rathassapi purato {purato dhāvanti (syā0)} dhāvantipi ādhāvantipi; usseḷentipi, apphoṭentipi, nibbujjhantipi, muṭṭhīhipi yujjhanti; raṅgamajjhepi saṅghāṭiṁ pattharitvā naccakiṁ {naccantiṁ (sī0 syā0)} evaṁ vadanti -- “idha, bhagini, naccassū” ti; nalāṭikampi denti; vividhampi anācāraṁ ācaranti.

22. tena kho pana samayena aññataro bhikkhu kāsīsu vassaṁvuṭṭho {vassaṁvuttho (sī0 syā0)} sāvatthiṁ gacchanto bhagavantaṁ dassanāya yena kīṭāgiri tadavasari. atha kho so bhikkhu pubbaṇhasamayaṁ nivāsetvā pattacīvaramādāya kīṭāgiriṁ piṇḍāya pāvisi pāsādikena abhikkantena paṭikkantena ālokitena vilokitena samiñjitena {sammiñjitena (sī0 syā0 kaṁ0)} pasāritena, okkhittacakkhu iriyāpathasampanno. manussā taṁ bhikkhuṁ passitvā evamāhaṁsu -- “kvāyaṁ abalabalo viya mandamando viya bhākuṭikabhākuṭiko viya? ko imassa upagatassa piṇḍakampi dassati? amhākaṁ pana ayyā assajipunabbasukā saṇhā sakhilā sukhasambhāsā mihitapubbaṅgamā ehisvāgatavādino abbhākuṭikā uttānamukhā pubbabhāsino. tesaṁ kho nāma piṇḍo dātabbo” ti.

addasā kho aññataro upāsako taṁ bhikkhuṁ kīṭāgirismiṁ piṇḍāya carantaṁ; disvāna yena so bhikkhu tenupasaṅkami, upasaṅkamitvā taṁ bhikkhuṁ abhivādetvā etadavoca -- “api, bhante, piṇḍo labbhatī” ti? “na kho, āvuso, piṇḍo labbhatī” ti. “ehi, bhante, gharaṁ gamissāmā” ti. atha kho so upāsako taṁ bhikkhuṁ gharaṁ netvā bhojetvā etadavoca -- “kahaṁ, bhante, ayyo gamissatī” ti? “sāvatthiṁ kho ahaṁ, āvuso, gamissāmi bhagavantaṁ dassanāyā” ti. “tena hi, bhante, mama vacanena bhagavato pāde sirasā vanda, evañca vadehi -- `duṭṭho, bhante, kīṭāgirismiṁ āvāso. assajipunabbasukā nāma kīṭāgirismiṁ āvāsikā alajjino pāpabhikkhū. te evarūpaṁ anācāraṁ ācaranti -- mālāvacchaṁ ropentipi ropāpentipi, siñcantipi siñcāpentipi, ocinantipi, ocināpentipi, ganthentipi ganthāpentipi, ekatovaṇṭikamālaṁ karontipi kārāpentipi, ubhatovaṇṭikamālaṁ karontipi kārāpentipi, mañjarikaṁ karontipi kārāpentipi, vidhūtikaṁ karontipi kārāpentipi, vaṭaṁsakaṁ karontipi kārāpentipi, āveḷaṁ karontipi kārāpentipi, uracchadaṁ karontipi kārāpentipi. te kulitthīnaṁ kuladhītānaṁ kulakumārīnaṁ kulasuṇhānaṁ kuladāsīnaṁ ekatovaṇṭikamālaṁ harantipi harāpentipi, ubhatovaṇṭikamālaṁ harantipi harāpentipi, mañjarikaṁ harantipi harāpentipi, vidhūtikaṁ harantipi harāpentipi, vaṭaṁsakaṁ harantipi harāpentipi, āveḷaṁ harantipi harāpentipi, uracchadaṁ harantipi harāpentipi. te kulitthīhi kuladhītāhi kulakumārīhi kulasuṇhāhi kuladāsīhi saddhiṁ ekabhājanepi bhuñjanti, ekathālakepi pivanti, ekāsanepi nisīdanti, ekamañcepi tuvaṭṭenti, ekattharaṇāpi tuvaṭṭenti, ekapāvuraṇāpi tuvaṭṭenti, ekattharaṇapāvuraṇāpi tuvaṭṭenti, vikālepi bhuñjanti, majjampi pivanti, mālāgandhavilepanampi dhārenti, naccantipi, gāyantipi, vādentipi, lāsentipi; naccantiyāpi naccanti, naccantiyāpi gāyanti, naccantiyāpi vādenti, naccantiyāpi lāsenti ...pe0 ... (cakkaṁ kātabbaṁ). lāsentiyāpi naccanti, lāsentiyāpi gāyanti, lāsentiyāpi vādenti, lāsentiyāpi lāsenti; aṭṭhapadepi kīḷanti, dasapadepi kīḷanti, ākāsepi kīḷanti, parihārapathepi kīḷanti, santikāyapi kīḷanti, khalikāyapi kīḷanti, ghaṭikāyapi kīḷanti, salākahatthenapi kīḷanti, akkhenapi kīḷanti, paṅgacīrenapi kīḷanti, vaṅkakenapi kīḷanti, mokkhacikāyapi kīḷanti, ciṅgulakenapi kīḷanti, pattāḷhakenapi kīḷanti, rathakenapi kīḷanti, dhanukenapi kīḷanti, akkharikāyapi kīḷanti, manesikāyapi kīḷanti, yathāvajjenapi kīḷanti; hatthismimpi sikkhanti, assasmimpi sikkhanti, rathasmimpi sikkhanti, dhanusmimpi sikkhanti, tharusmimpi sikkhanti; hatthissapi purato dhāvanti, assassapi purato dhāvanti, rathassapi purato dhāvantipi ādhāvantipi; usseḷentipi, apphoṭentipi, nibbujjhantipi, muṭṭhīhipi yujjhanti; raṅgamajjhepi saṅghāṭiṁ pattharitvā naccakiṁ evaṁ vadanti -- `idha, bhagini, naccassū'ti; nalāṭikampi denti; vividhampi anācāraṁ ācaranti. yepi te, bhante, manussā pubbe saddhā ahesuṁ pasannā tepi etarahi assaddhā appasannā. yānipi tāni saṅghassa pubbe dānapathāni tānipi etarahi upacchinnāni. riñcanti pesalā bhikkhū, nivasanti pāpabhikkhū. sādhu, bhante, bhagavā kīṭāgiriṁ bhikkhū pahiṇeyya, yathāyaṁ kīṭāgirismiṁ āvāso saṇṭhaheyyā” ti.

“evamāvuso” ti kho so bhikkhu tassa upāsakassa paṭissuṇitvā uṭṭhāyāsanā yena sāvatthi tena pakkāmi. anupubbena yena sāvatthi jetavanaṁ anāthapiṇḍikassa ārāmo yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ. atha kho bhagavā taṁ bhikkhuṁ etadavoca -- “kacci, bhikkhu, khamanīyaṁ, kacci yāpanīyaṁ, kaccisi appakilamathena addhānaṁ āgato, kuto ca tvaṁ bhikkhu āgacchasī” ti? “khamanīyaṁ, bhagavā, yāpanīyaṁ bhagavā; appakilamathena ca ahaṁ, bhante, addhānaṁ āgato. idhāhaṁ, bhante, kāsīsu vassaṁvuṭṭho sāvatthiṁ āgacchanto bhagavantaṁ dassanāya yena kīṭāgiri tadavasariṁ. atha khvāhaṁ, bhante, pubbaṇhasamayaṁ nivāsetvā pattacīvaramādāya kīṭāgiriṁ piṇḍāya pāvisiṁ. addasā kho maṁ, bhante, aññataro upāsako kīṭāgirismiṁ piṇḍāya carantaṁ ; disvāna yenāhaṁ tenupasaṅkami, upasaṅkamitvā maṁ abhivādetvā etadavoca -- `api, bhante, piṇḍo labbhatī'ti. `na kho, āvuso, piṇḍo labbhatī'ti. `ehi, bhante, gharaṁ gamissāmā'ti. atha kho, bhante, so upāsako maṁ gharaṁ netvā bhojetvā etadavoca -- `kahaṁ, bhante, ayyo gamissatī'ti? `sāvatthiṁ kho ahaṁ, āvuso, gamissāmi bhagavantaṁ dassanāyā'ti. `tena hi, bhante, mama vacanena bhagavato pāde sirasā vanda, evañca vadehi -- duṭṭho, bhante, kīṭāgirismiṁ āvāso. assajipunabbasukā nāma kīṭāgirismiṁ āvāsikā alajjino pāpabhikkhū. te evarūpaṁ anācāraṁ ācaranti -- mālāvacchaṁ ropentipi ropāpentipi ...pe0 ... vividhampi anācāraṁ ācaranti. yepi te, bhante, manussā pubbe saddhā ahesuṁ pasannā tepi etarahi assaddhā appasannā. yānipi tāni saṅghassa pubbe dānapathāni tānipi etarahi upacchinnāni. riñcanti pesalā bhikkhū, nivasanti pāpabhikkhū. sādhu, bhante, bhagavā kīṭāgiriṁ bhikkhū pahiṇeyya, yathāyaṁ kīṭāgirismiṁ āvāso saṇṭhaheyyā'ti. tato ahaṁ bhagavā āgacchāmī” ti.

23. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, assajipunabbasukā nāma kīṭāgirismiṁ āvāsikā alajjino pāpabhikkhū? te evarūpaṁ anācāraṁ ācaranti -- mālāvacchaṁ ropentipi ...pe0 ... vividhampi anācāraṁ ācaranti? yepi te manussā pubbe saddhā ahesuṁ pasannā tepi etarahi assaddhā appasannā? yānipi tāni saṅghassa pubbe dānapathāni tānipi etarahi upacchinnāni? riñcanti pesalā bhikkhū nivasanti pāpabhikkhū” ti? “saccaṁ bhagavā” ti. vigarahi buddho bhagavā -- “ananucchavikaṁ ...pe0 ... kathañhi nāma te, bhikkhave, moghapurisā evarūpaṁ anācāraṁ ācarissanti -- mālāvacchaṁ ropessantipi ropāpessantipi, siñcissantipi siñcāpessantipi, ocinissantipi ocināpessantipi, ganthessantipi ganthāpessantipi, ekatovaṇṭikamālaṁ karissantipi kārāpessantipi, ubhatovaṇṭikamālaṁ karissantipi kārāpessantipi, mañjarikaṁ karissantipi kārāpessantipi, vidhūtikaṁ karissantipi kārāpessantipi, vaṭaṁsakaṁ karissantipi kārāpessantipi, āveḷaṁ karissantipi kārāpessantipi, uracchadaṁ karissantipi kārāpessantipi. te kulitthīnaṁ kuladhītānaṁ kulakumārīnaṁ kulasuṇhānaṁ kuladāsīnaṁ ekatovaṇṭikamālaṁ harissantipi harāpessantipi, ubhatovaṇṭikamālaṁ harissantipi harāpessantipi, mañjarikaṁ harissantipi harāpessantipi, vidhūtikaṁ harissantipi harāpessantipi, vaṭaṁsakaṁ harissantipi harāpessantipi, āveḷaṁ harissantipi harāpessantipi, uracchadaṁ harissantipi harāpessantipi. te kulitthīhi kuladhītāhi kulakumārīhi kulasuṇhāhi kuladāsīhi saddhiṁ ekabhājanepi bhuñjissanti, ekathālakepi pivissanti, ekāsanepi nisīdissanti, ekamañcepi tuvaṭṭissanti, ekattharaṇāpi tuvaṭṭissanti, ekapāvuraṇāpi tuvaṭṭissanti, ekattharaṇapāvuraṇāpi tuvaṭṭissanti, vikālepi bhuñjissanti, majjampi pivissanti, mālāgandhavilepanampi dhāressanti, naccissantipi, gāyissantipi, vādessantipi, lāsessantipi; naccantiyāpi naccissanti, naccantiyāpi gāyissanti, naccantiyāpi vādessanti, naccantiyāpi lāsessanti; gāyantiyāpi naccissanti, gāyantiyāpi gāyissanti, gāyantiyāpi vādessanti, gāyantiyāpi lāsessanti; vādentiyāpi naccissanti, vādentiyāpi gāyissanti, vādentiyāpi vādessanti, vādentiyāpi lāsessanti; lāsentiyāpi naccissanti, lāsentiyāpi gāyissanti, lāsentiyāpi vādessanti; lāsentiyāpi lāsessanti; aṭṭhapadepi kīḷissanti, dasapadepi kīḷissanti, ākāsepi kīḷissanti, parihārapathepi kīḷissanti, santikāyapi kīḷissanti, khalikāyapi kīḷissanti, ghaṭikāyapi kīḷissanti, salākahatthenapi kīḷissanti, akkhenapi kīḷissanti, paṅgacīrenapi kīḷissanti, vaṅkakenapi kīḷissanti mokkhacikāyapi kīḷissanti, ciṅgulakenapi kīḷissanti, pattāḷhakenapi kīḷissanti, rathakenapi kīḷissanti, dhanukenapi kīḷissanti, akkharikāyapi kīḷissanti, manesikāyapi kīḷissanti, yathāvajjenapi kīḷissanti; hatthismimpi sikkhissanti, assasmimpi sikkhissanti, rathasmimpi sikkhissanti, dhanusmimpi sikkhissanti, tharusmimpi sikkhissanti; hatthissapi purato dhāvissanti, assassapi purato dhāvissanti, rathassapi purato {purato dhāvissanti (syā0)} dhāvissantipi ādhāvissantipi; usseḷessantipi, apphoṭessantipi, nibbujjhissantipi, muṭṭhīhipi yujjhissanti; raṅgamajjhepi saṅghāṭiṁ pattharitvā naccakiṁ evaṁ vakkhanti {vadissanti (ka0)} -- `idha, bhagini, naccassū'ti; nalāṭikampi dassanti; vividhampi anācāraṁ ācarissanti. netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā sāriputtamoggallāne āmantesi -- “gacchatha tumhe, sāriputtā, kīṭāgiriṁ gantvā assajipunabbasukānaṁ bhikkhūnaṁ kīṭāgirismā pabbājanīyakammaṁ karotha, tumhākaṁ ete saddhivihārino” ti.

“kathaṁ mayaṁ, bhante, assajipunabbasukānaṁ bhikkhūnaṁ kīṭāgirismā pabbājanīyakammaṁ karoma, caṇḍā te bhikkhū pharusā” ti? “tena hi tumhe, sāriputtā, bahukehi bhikkhūhi saddhiṁ gacchathā” ti. “evaṁ, bhante” ti kho sāriputtamoggallānā bhagavato paccassosuṁ. evañca pana, bhikkhave, kātabbaṁ -- paṭhamaṁ assajipunabbasukā bhikkhū codetabbā, codetvā sāretabbā, sāretvā āpattiṁ āropetabbā, āpattiṁ āropetvā byattena bhikkhunā paṭibalena saṅgho ñāpetabbo --

24. “suṇātu me, bhante, saṅgho. ime assajipunabbasukā bhikkhū kuladūsakā pāpasamācārā. imesaṁ pāpakā samācārā dissanti ceva suyyanti ca. kulāni ca imehi duṭṭhāni dissanti ceva suyyanti ca. yadi saṅghassa pattakallaṁ, saṅgho assajipunabbasukānaṁ bhikkhūnaṁ kīṭāgirismā pabbājanīyakammaṁ kareyya -- na assajipunabbasukehi bhikkhūhi kīṭāgirismiṁ vatthabbanti. esā ñatti.

“suṇātu me, bhante, saṅgho. ime assajipunabbasukā bhikkhū kuladūsakā pāpasamācārā. imesaṁ pāpakā samācārā dissanti ceva suyyanti ca. kulāni ca imehi duṭṭhāni dissanti ceva suyyanti ca. saṅgho assajipunabbasukānaṁ bhikkhūnaṁ kīṭāgirismā pabbājanīyakammaṁ karoti -- na assajipunabbasukehi bhikkhūhi kīṭāgirismiṁ vatthabbanti. yassāyasmato khamati assajipunabbasukānaṁ bhikkhūnaṁ kīṭāgirismā pabbājanīyassa kammassa karaṇaṁ -- na assajipunabbasukehi bhikkhūhi kīṭāgirismiṁ vatthabbanti, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi. suṇātu me, bhante, saṅgho. ime assajipunabbasukā bhikkhū kuladūsakā pāpasamācārā. imesaṁ pāpakā samācārā dissanti ceva suyyanti ca. kulāni ca imehi duṭṭhāni dissanti ceva suyyanti ca. saṅgho assajipunabbasukānaṁ bhikkhūnaṁ kīṭāgirismā pabbājanīyakammaṁ karoti -- na assajipunabbasukehi bhikkhūhi kīṭāgirismiṁ vatthabbanti. yassāyasmato khamati assajipunabbasukānaṁ bhikkhūnaṁ kīṭāgirismā pabbājanīyassa kammassa karaṇaṁ -- na assajipunabbasukehi bhikkhūhi kīṭāgirismiṁ vatthabbanti, so tuṇhassa; yassa nakkhamati, so bhāseyya.

“kataṁ saṅghena assajipunabbasukānaṁ bhikkhūnaṁ kīṭāgirismā pabbājanīyakammaṁ -- na assajipunabbasukehi bhikkhūhi kīṭāgirismiṁ vatthabbanti. khamati saṅghassa, tasmā tuṇhī, evametaṁ dhārayāmī” ti.

adhammakammadvādasakaṁ

25. “tīhi, bhikkhave, aṅgehi samannāgataṁ pabbājanīyakammaṁ adhammakammañca hoti, avinayakammañca, duvūpasantañca. asammukhā kataṁ hoti, appaṭipucchā kataṁ hoti, appaṭiññāya kataṁ hoti -- imehi kho, bhikkhave, tīhaṅgehi samannāgataṁ pabbājanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ pabbājanīyakammaṁ adhammakammañca hoti, avinayakammañca, duvūpasantañca. anāpattiyā kataṁ hoti, adesanāgāminiyā āpattiyā kataṁ hoti, desitāya āpattiyā kataṁ hoti ...pe0 ... acodetvā kataṁ hoti, asāretvā kataṁ hoti, āpattiṁ anāropetvā kataṁ hoti ...pe0 ... asammukhā kataṁ hoti, adhammena kataṁ hoti, vaggena kataṁ hoti ...pe0 ... appaṭipucchā kataṁ hoti, adhammena kataṁ hoti, vaggena kataṁ hoti ...pe0 ... appaṭiññāya kataṁ hoti, adhammena kataṁ hoti, vaggena kataṁ hoti ...pe0 ... anāpattiyā kataṁ hoti, adhammena kataṁ hoti, vaggena kataṁ hoti ...pe0 ... adesanāgāminiyā āpattiyā kataṁ hoti, adhammena kataṁ hoti, vaggena kataṁ hoti ...pe0 ... desitāya āpattiyā kataṁ hoti, adhammena kataṁ hoti, vaggena kataṁ hoti ...pe0 ... acodetvā kataṁ hoti, adhammena kataṁ hoti, vaggena kataṁ hoti ...pe0 ... asāretvā kataṁ hoti, adhammena kataṁ hoti, vaggena kataṁ hoti ...pe0 ... āpattiṁ anāropetvā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ pabbājanīyakammaṁ adhammakammañca hoti, avinayakammañca, duvūpasantañca.

adhammakammadvādasakaṁ niṭṭhitaṁ.

dhammakammadvādasakaṁ

26. “tīhi, bhikkhave, aṅgehi samannāgataṁ pabbājanīyakammaṁ dhammakammañca hoti, vinayakammañca, suvūpasantañca. sammukhā kataṁ hoti, paṭipucchā kataṁ hoti, paṭiññāya kataṁ hoti -- imehi kho, bhikkhave, tīhaṅgehi samannāgataṁ pabbājanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ pabbājanīyakammaṁ dhammakammañca hoti, vinayakammañca, suvūpasantañca. āpattiyā kataṁ hoti desanāgāminiyā āpattiyā kataṁ hoti adesitāya āpattiyā kataṁ hoti ...pe0 ... codetvā kataṁ hoti, sāretvā kataṁ hoti, āpattiṁ āropetvā kataṁ hoti ...pe0 ... sammukhā kataṁ hoti, dhammena kataṁ hoti, samaggena kataṁ hoti ...pe0 ... paṭipucchā kataṁ hoti, dhammena kataṁ hoti, samaggena kataṁ hoti ...pe0 ... paṭiññāya kataṁ hoti, dhammena kataṁ hoti, samaggena kataṁ hoti ...pe0 ... āpattiyā kataṁ hoti, dhammena kataṁ hoti, samaggena kataṁ hoti ...pe0 ... desanāgāminiyā āpattiyā kataṁ hoti, dhammena kataṁ hoti, samaggena kataṁ hoti ...pe0 ... adesitāya āpattiyā kataṁ hoti, dhammena kataṁ hoti, samaggena kataṁ hoti ...pe0 ... codetvā kataṁ hoti, dhammena kataṁ hoti, samaggena kataṁ hoti ...pe0 ... sāretvā kataṁ hoti, dhammena kataṁ hoti, samaggena kataṁ hoti ...pe0 ... āpattiṁ āropetvā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ pabbājanīyakammaṁ dhammakammañca hoti, vinayakammañca, suvūpasantañca.

dhammakammadvādasakaṁ niṭṭhitaṁ.

ākaṅkhamānacuddasakaṁ

27. {pari0 323} “tīhi, bhikkhave, aṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya. bhaṇḍanakārako hoti kalahakārako vivādakārako bhassakārako saṅghe adhikaraṇakārako; bālo hoti abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya. adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya. buddhassa avaṇṇaṁ bhāsati, dhammassa avaṇṇaṁ bhāsati, saṅghassa avaṇṇaṁ bhāsati -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya. kāyikena davena samannāgato hoti, vācasikena davena samannāgato hoti, kāyikavācasikena davena samannāgato hoti -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya. kāyikena anācārena samannāgato hoti, vācasikena anācārena samannāgato hoti, kāyikavācasikena anācārena samannāgato hoti -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya. kāyikena upaghātikena samannāgato hoti, vācasikena upaghātikena samannāgato hoti, kāyikavācasikena upaghātikena samannāgato hoti -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya. kāyikena micchājīvena samannāgato hoti, vācasikena micchājīvena samannāgato hoti, kāyikavācasikena micchājīvena samannāgato hoti -- imehi, kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, pabbājanīyakammaṁ kareyya.

“tiṇṇaṁ, bhikkhave, bhikkhūnaṁ, ākaṅkhamāno saṅgho, pabbājanīyakammaṁ kareyya. eko bhaṇḍanakārako hoti kalahakārako vivādakārako bhassakārako saṅghe adhikaraṇakārako; eko bālo hoti abyatto āpattibahulo anapadāno; eko gihisaṁsaṭṭho viharati ananulomikehi gihisaṁsaggehi -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya. eko adhisīle sīlavipanno hoti, eko ajjhācāre ācāravipanno hoti, eko atidiṭṭhiyā diṭṭhivipanno hoti -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya. eko buddhassa avaṇṇaṁ bhāsati, eko dhammassa avaṇṇaṁ bhāsati, eko saṅghassa avaṇṇaṁ bhāsati -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya. eko kāyikena davena samannāgato hoti, eko vācasikena davena samannāgato hoti, eko kāyikavācasikena davena samannāgato hoti -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya. eko kāyikena anācārena samannāgato hoti, eko vācasikena anācārena samannāgato hoti, eko kāyikavācasikena anācārena samannāgato hoti -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya. eko kāyikena upaghātikena samannāgato hoti, eko vācasikena upaghātikena samannāgato hoti, eko kāyikavācasikena upaghātikena samannāgato hoti -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya. eko kāyikena micchājīvena samannāgato hoti, eko vācasikena micchājīvena samannāgato hoti, eko kāyikavācasikena micchājīvena samannāgato hoti -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, pabbājanīyakammaṁ kareyya.

ākaṅkhamānacuddasakaṁ niṭṭhitaṁ.

aṭṭhārasavattaṁ

28. “pabbājanīyakammakatena, bhikkhave, bhikkhunā sammā vattitabbaṁ. tatrāyaṁ sammāvattanā -- na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. yāya āpattiyā saṅghena pabbājanīyakammaṁ kataṁ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṁ na garahitabbaṁ, kammikā na garahitabbā. na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabban”-ti.

pabbājanīyakamme aṭṭhārasavattaṁ niṭṭhitaṁ.

29. atha kho sāriputtamoggallānappamukho bhikkhusaṅgho kīṭāgiriṁ gantvā assajipunabbasukānaṁ bhikkhūnaṁ kīṭāgirismā pabbājanīyakammaṁ akāsi -- na assajipunabbasukehi bhikkhūhi kīṭāgirismiṁ vatthabbanti. te saṅghena pabbājanīyakammakatā na sammā vattanti, na lomaṁ pātenti, na netthāraṁ vattanti; na bhikkhū khamāpenti, akkosanti, paribhāsanti; chandagāmitā dosagāmitā mohagāmitā bhayagāmitā pāpenti; pakkamantipi, vibbhamantipi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma assajipunabbasukā bhikkhū saṅghena pabbājanīyakammakatā na sammā vattissanti, na lomaṁ pātessanti, na netthāraṁ vattissanti; na bhikkhū khamāpessanti, akkosissanti, paribhāsissanti; chandagāmitā dosagāmitā mohagāmitā bhayagāmitā pāpessanti; pakkamissantipi, vibbhamissantipī” ti. atha kho te bhikkhū bhagavato etamatthaṁ ārocesuṁ.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, assajipunabbasukā bhikkhū saṅghena pabbājanīyakammakatā na sammā vattanti, na lomaṁ pātenti, na netthāraṁ vattanti; na bhikkhū khamāpenti, akkosanti, paribhāsanti; chandagāmitā dosagāmitā mohagāmitā bhayagāmitā pāpenti; pakkamantipi, vibbhamantipī” ti? “saccaṁ bhagavā” ti. vigarahi buddho bhagavā -- “ananucchavikaṁ ...pe0 ... kathañhi nāma te, bhikkhave, moghapurisā saṅghena pabbājanīyakammakatā na sammā vattissanti, na lomaṁ pātessanti, na netthāraṁ vattissanti; na bhikkhū khamāpessanti, akkosissanti, paribhāsissanti; chandagāmitā dosagāmitā mohagāmitā bhayagāmitā pāpessanti; pakkamissantipi, vibbhamissantipi. netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “tena hi, bhikkhave, saṅgho pabbājanīyakammaṁ paṭippassambhetu.

nappaṭippassambhetabbaaṭṭhārasakaṁ

30. “pañcahi, bhikkhave, aṅgehi samannāgatassa bhikkhuno pabbājanīyakammaṁ nappaṭippassambhetabbaṁ. upasampādeti, nissayaṁ deti, sāmaṇeraṁ upaṭṭhāpeti, bhikkhunovādakasammutiṁ sādiyati, sammatopi bhikkhuniyo ovadati -- imehi kho, bhikkhave, pañcahaṅgehi samannāgatassa bhikkhuno pabbājanīyakammaṁ nappaṭippassambhetabbaṁ.

{pari0 420} “aparehipi, bhikkhave, pañcahaṅgehi samannāgatassa bhikkhuno pabbājanīyakammaṁ nappaṭippassambhetabbaṁ. yāya āpattiyā saṅghena pabbājanīyakammaṁ kataṁ hoti taṁ āpattiṁ āpajjati, aññaṁ vā tādisikaṁ, tato vā pāpiṭṭhataraṁ; kammaṁ garahati, kammike garahati -- imehi kho, bhikkhave, pañcahaṅgehi samannāgatassa bhikkhuno pabbājanīyakammaṁ nappaṭippassambhetabbaṁ.

“aṭṭhahi, bhikkhave, aṅgehi samannāgatassa bhikkhuno pabbājanīyakammaṁ nappaṭippassambhetabbaṁ. pakatattassa bhikkhuno uposathaṁ ṭhapeti, pavāraṇaṁ ṭhapeti, savacanīyaṁ karoti, anuvādaṁ paṭṭhapeti, okāsaṁ kāreti, codeti, sāreti, bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno pabbājanīyakammaṁ nappaṭippassambhetabbaṁ.

pabbājanīyakamme nappaṭippassambhetabbaaṭṭhārasakaṁ niṭṭhitaṁ.

paṭippassambhetabbaaṭṭhārasakaṁ

31. “pañcahi, bhikkhave, aṅgehi samannāgatassa bhikkhuno pabbājanīyakammaṁ paṭippassambhetabbaṁ. na upasampādeti, na nissayaṁ deti, na sāmaṇeraṁ upaṭṭhāpeti, na bhikkhunovādakasammutiṁ sādiyati, sammatopi bhikkhuniyo na ovadati -- imehi kho, bhikkhave, pañcahaṅgehi samannāgatassa bhikkhuno pabbājanīyakammaṁ paṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno pabbājanīyakammaṁ paṭippassambhetabbaṁ. yāya āpattiyā saṅghena pabbājanīyakammaṁ kataṁ hoti taṁ āpattiṁ na āpajjati, aññaṁ vā tādisikaṁ, tato vā pāpiṭṭhataraṁ; kammaṁ na garahati, kammike na garahati -- imehi kho, bhikkhave, pañcahaṅgehi samannāgatassa bhikkhuno pabbājanīyakammaṁ paṭippassambhetabbaṁ.

“aṭṭhahi, bhikkhave, aṅgehi samannāgatassa bhikkhuno pabbājanīyakammaṁ paṭippassambhetabbaṁ. na pakatattassa bhikkhuno uposathaṁ ṭhapeti, na pavāraṇaṁ ṭhapeti, na savacanīyaṁ karoti, na anuvādaṁ paṭṭhapeti, na okāsaṁ kāreti, na codeti, na sāreti, na bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno pabbājanīyakammaṁ paṭippassambhetabbaṁ.

pabbājanīyakamme paṭippassambhetabbaaṭṭhārasakaṁ niṭṭhitaṁ.

32. “evañca pana, bhikkhave, paṭippassambhetabbaṁ. tena, bhikkhave, pabbājanīyakammakatena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, saṅghena pabbājanīyakammakato sammā vattāmi, lomaṁ pātemi, netthāraṁ vattāmi, pabbājanīyassa kammassa paṭippassaddhiṁ yācāmī'ti. dutiyampi yācitabbā. tatiyampi yācitabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ itthannāmo bhikkhu saṅghena pabbājanīyakammakato sammā vattati, lomaṁ pāteti, netthāraṁ vattati, pabbājanīyassa kammassa paṭippassaddhiṁ yācati. yadi saṅghassa pattakallaṁ, saṅgho itthannāmassa bhikkhuno pabbājanīyakammaṁ paṭippassambheyya. esā ñatti.

“suṇātu me, bhante, saṅgho. ayaṁ itthannāmo bhikkhu saṅghena pabbājanīyakammakato sammā vattati, lomaṁ pāteti, netthāraṁ vattati, pabbājanīyassa kammassa paṭippassaddhiṁ yācati. saṅgho itthannāmassa bhikkhuno pabbājanīyakammaṁ paṭippassambheti. yassāyasmato khamati itthannāmassa bhikkhuno pabbājanīyassa kammassa paṭippassaddhi, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi. suṇātu me, bhante, saṅgho. ayaṁ itthannāmo bhikkhu saṅghena pabbājanīyakammakato sammā vattati, lomaṁ pāteti, netthāraṁ vattati, pabbājanīyassa kammassa paṭippassaddhiṁ yācati. saṅgho itthannāmassa bhikkhuno pabbājanīyakammaṁ paṭippassambheti. yassāyasmato khamati itthannāmassa bhikkhuno pabbājanīyassa kammassa paṭippassaddhi, so tuṇhassa; yassa nakkhamati, so bhāseyya.

“paṭippassaddhaṁ saṅghena itthannāmassa bhikkhuno pabbājanīyakammaṁ. khamati saṅghassa, tasmā

tuṇhī, evametaṁ dhārayāmī” ti.

pabbājanīyakammaṁ niṭṭhitaṁ tatiyaṁ.

4. paṭisāraṇīyakammaṁ

33. tena kho pana samayena āyasmā sudhammo macchikāsaṇḍe cittassa gahapatino āvāsiko hoti, navakammiko dhuvabhattiko. yadā citto gahapati saṅghaṁ vā gaṇaṁ vā puggalaṁ vā nimantetukāmo hoti tadā na āyasmantaṁ sudhammaṁ anapaloketvā saṅghaṁ vā gaṇaṁ vā puggalaṁ vā nimanteti.

tena kho pana samayena sambahulā therā bhikkhū, āyasmā ca sāriputto, āyasmā ca mahāmoggallāno, āyasmā ca mahākaccāno, āyasmā ca mahākoṭṭhiko, āyasmā ca mahākappino, āyasmā ca mahācundo, āyasmā ca anuruddho, āyasmā ca revato, āyasmā ca upāli, āyasmā ca ānando, āyasmā ca rāhulo, kāsīsu cārikaṁ caramānā yena macchikāsaṇḍo tadavasaruṁ.

assosi kho citto gahapati therā kira bhikkhū macchikāsaṇḍaṁ anuppattāti. atha kho citto gahapati yena therā bhikkhū tenupasaṅkami, upasaṅkamitvā there bhikkhū abhivādetvā ekamantaṁ nisīdi. ekamantaṁ nisinnaṁ kho cittaṁ gahapatiṁ āyasmā sāriputto dhammiyā kathāya sandassesi samādapesi samuttejesi sampahaṁsesi.

atha kho citto gahapati āyasmatā sāriputtena dhammiyā kathāya sandassito samādapito samuttejito sampahaṁsito there bhikkhū etadavoca -- “adhivāsentu me, bhante, therā svātanāya āgantukabhattan”-ti. adhivāsesuṁ kho therā bhikkhū {adhivāsesuṁ kho te therā bhikkhū (syā0)} tuṇhībhāvena.

atha kho citto gahapati therānaṁ bhikkhūnaṁ adhivāsanaṁ viditvā uṭṭhāyāsanā there bhikkhū abhivādetvā padakkhiṇaṁ katvā yenāyasmā sudhammo tenupasaṅkami, upasaṅkamitvā āyasmantaṁ sudhammaṁ abhivādetvā ekamantaṁ aṭṭhāsi. ekamantaṁ ṭhito kho citto gahapati āyasmantaṁ sudhammaṁ etadavoca -- “adhivāsetu me, bhante, ayyo sudhammo svātanāya bhattaṁ saddhiṁ therehī” ti. atha kho āyasmā sudhammo `pubbe khvāyaṁ citto gahapati yadā saṅghaṁ vā gaṇaṁ vā puggalaṁ vā nimantetukāmo na maṁ anapaloketvā saṅghaṁ vā gaṇaṁ vā puggalaṁ vā nimanteti; sodāni maṁ anapaloketvā there bhikkhū nimantesi; duṭṭhodānāyaṁ citto gahapati anapekkho virattarūpo mayī'ti cittaṁ gahapatiṁ etadavoca -- “alaṁ, gahapati, nādhivāsemī” ti. dutiyampi kho ...pe0 ... tatiyampi kho citto gahapati āyasmantaṁ sudhammaṁ etadavoca -- “adhivāsetu me, bhante, ayyo sudhammo svātanāya bhattaṁ saddhiṁ therehī” ti. “alaṁ, gahapati, nādhivāsemī” ti. atha kho citto gahapati `kiṁ me karissati ayyo sudhammo adhivāsento vā anadhivāsento vā'ti āyasmantaṁ sudhammaṁ abhivādetvā padakkhiṇaṁ katvā pakkāmi.

34. atha kho citto gahapati tassā rattiyā accayena therānaṁ bhikkhūnaṁ paṇītaṁ khādanīyaṁ bhojanīyaṁ paṭiyādāpesi. atha kho āyasmā sudhammo `yaṁnūnāhaṁ cittassa gahapatino therānaṁ bhikkhūnaṁ paṭiyattaṁ passeyya'nti pubbaṇhasamayaṁ nivāsetvā pattacīvaramādāya yena cittassa gahapatino nivesanaṁ tenupasaṅkami, upasaṅkamitvā paññatte āsane nisīdi. atha kho citto gahapati yenāyasmā sudhammo tenupasaṅkami, upasaṅkamitvā āyasmantaṁ sudhammaṁ abhivādetvā ekamantaṁ nisīdi. ekamantaṁ nisinnaṁ kho cittaṁ gahapatiṁ āyasmā sudhammo etadavoca -- “pahūtaṁ kho te idaṁ, gahapati, khādanīyaṁ bhojanīyaṁ paṭiyattaṁ; ekā ca kho idha natthi yadidaṁ tilasaṅguḷikā” ti. “bahumhi vata, bhante, ratane buddhavacane {bhante buddhavacane (syā0)} vijjamāne ayyena sudhammena yadeva kiñci bhāsitaṁ yadidaṁ tilasaṅguḷikāti. bhūtapubbaṁ, bhante, dakkhiṇāpathakā vāṇijā puratthimaṁ janapadaṁ agamaṁsu vāṇijjāya. te tato kukkuṭiṁ ānesuṁ. atha kho sā, bhante, kukkuṭī kākena saddhiṁ saṁvāsaṁ kappesi. sā potakaṁ janesi. yadā kho so, bhante, kukkuṭapotako kākavassaṁ vassitukāmo hoti, kākakukkuṭīti vassati; yadā kukkuṭivassaṁ vassitukāmo hoti, kukkuṭikākāti vassati. evameva kho, bhante, bahumhi ratane buddhavacane vijjamāne ayyena sudhammena yadeva kiñci bhāsitaṁ yadidaṁ tilasaṁguḷikā” ti. “akkosasi maṁ tvaṁ, gahapati, paribhāsasi maṁ tvaṁ, gahapati. eso te, gahapati, āvāso, pakkamissāmī” ti. “nāhaṁ, bhante, ayyaṁ sudhammaṁ akkosāmi, paribhāsāmi {na paribhāsāmi (sī0 syā0)}. vasatu, bhante, ayyo sudhammo macchikāsaṇḍe. ramaṇīyaṁ ambāṭakavanaṁ. ahaṁ ayyassa sudhammassa ussukkaṁ karissāmi, cīvarapiṇḍapātasenāsanagilānappaccayabhesajjaparikkhārānan”-ti. dutiyampi kho ...pe0 ... tatiyampi kho āyasmā sudhammo cittaṁ gahapatiṁ etadavoca -- “akkosasi maṁ tvaṁ, gahapati, paribhāsasi maṁ tvaṁ, gahapati. eso te, gahapati, āvāso, pakkamissāmī” ti. “kahaṁ, bhante, ayyo sudhammo gamissatī” ti? “sāvatthiṁ kho ahaṁ, gahapati, gamissāmi bhagavantaṁ dassanāyā” ti. “tena hi, bhante, yañca attanā bhaṇitaṁ, yañca mayā bhaṇitaṁ taṁ sabbaṁ bhagavato ārocehi. anacchariyaṁ kho panetaṁ, bhante, yaṁ ayyo sudhammo punadeva macchikāsaṇḍaṁ paccāgaccheyyā” ti.

35. atha kho āyasmā sudhammo senāsanaṁ saṁsāmetvā pattacīvaramādāya yena sāvatthi tena pakkāmi. anupubbena yena sāvatthi jetavanaṁ anāthapiṇḍikassa ārāmo yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā sudhammo yañca attanā bhaṇitaṁ yañca cittena gahapatinā bhaṇitaṁ taṁ sabbaṁ bhagavato ārocesi.

vigarahi buddho bhagavā -- “ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma tvaṁ, moghapurisa, cittaṁ gahapatiṁ saddhaṁ pasannaṁ dāyakaṁ kārakaṁ saṅghupaṭṭhākaṁ hīnena khuṁsessasi, hīnena vambhessasi? netaṁ, moghapurisa, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- tena hi, bhikkhave, saṅgho sudhammassa bhikkhuno paṭisāraṇīyakammaṁ karotu -- citto te gahapati khamāpetabboti. evañca pana, bhikkhave, kātabbaṁ -- paṭhamaṁ sudhammo bhikkhu codetabbo, codetvā sāretabbo, sāretvā āpattiṁ āropetabbo, āpattiṁ āropetvā byattena bhikkhunā paṭibalena saṅgho ñāpetabbo --

36. “suṇātu me, bhante, saṅgho. ayaṁ sudhammo bhikkhu cittaṁ gahapatiṁ saddhaṁ pasannaṁ dāyakaṁ kārakaṁ saṅghupaṭṭhākaṁ hīnena khuṁseti, hīnena vambheti. yadi saṅghassa pattakallaṁ, saṅgho sudhammassa bhikkhuno paṭisāraṇīyakammaṁ kareyya -- citto te gahapati khamāpetabboti. esā ñatti.

“suṇātu me, bhante, saṅgho. ayaṁ sudhammo bhikkhu cittaṁ gahapatiṁ saddhaṁ pasannaṁ dāyakaṁ kārakaṁ saṅghupaṭṭhākaṁ hīnena khuṁseti, hīnena vambheti. saṅgho sudhammassa bhikkhuno paṭisāraṇīyakammaṁ karoti -- citto te gahapati khamāpetabboti. yassāyasmato khamati sudhammassa bhikkhuno paṭisāraṇīyassa kammassa karaṇaṁ -- citto te gahapati khamāpetabboti, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, bhante, saṅgho. ayaṁ sudhammo bhikkhu cittaṁ gahapatiṁ saddhaṁ pasannaṁ dāyakaṁ kārakaṁ saṅghupaṭṭhākaṁ hīnena khuṁseti, hīnena vambheti. saṅgho sudhammassa bhikkhuno paṭisāraṇīyakammaṁ karoti -- citto te gahapati khamāpetabboti. yassāyasmato khamati sudhammassa bhikkhuno paṭisāraṇīyassa kammassa karaṇaṁ -- citto te gahapati khamāpetabboti, so tuṇhassa; yassa nakkhamati, so bhāseyya.

“kataṁ saṅghena sudhammassa bhikkhuno paṭisāraṇīyakammaṁ -- citto te gahapati khamāpetabboti. khamati saṅghassa, tasmā tuṇhī, evametaṁ dhārayāmī” ti.

adhammakammadvādasakaṁ

37. “tīhi, bhikkhave, aṅgehi samannāgataṁ paṭisāraṇīyakammaṁ adhammakammañca hoti, avinayakammañca, duvūpasantañca. asammukhā kataṁ hoti, appaṭipucchā kataṁ hoti, appaṭiññāya kataṁ hoti -- imehi kho, bhikkhave, tīhaṅgehi samannāgataṁ paṭisāraṇīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ paṭisāraṇīyakammaṁ adhammakammañca hoti, avinayakammañca, duvūpasantañca. anāpattiyā kataṁ hoti, adesanāgāminiyā āpattiyā kataṁ hoti, desitāya āpattiyā kataṁ hoti ...pe0 ... acodetvā kataṁ hoti, asāretvā kataṁ hoti, āpattiṁ anāropetvā kataṁ hoti ...pe0 ... asammukhā kataṁ hoti, adhammena kataṁ hoti, vaggena kataṁ hoti ...pe0 ... appaṭipucchā kataṁ hoti, adhammena kataṁ hoti, vaggena kataṁ hoti ...pe0 ... appaṭiññāya kataṁ hoti, adhammena kataṁ hoti, vaggena kataṁ hoti ...pe0 ... anāpattiyā kataṁ hoti, adhammena kataṁ hoti, vaggena kataṁ hoti ...pe0 ... adesanāgāminiyā āpattiyā kataṁ hoti, adhammena kataṁ hoti, vaggena kataṁ hoti ...pe0 ... desitāya āpattiyā kataṁ hoti, adhammena kataṁ hoti, vaggena kataṁ hoti ...pe0 ... acodetvā kataṁ hoti, adhammena kataṁ hoti, vaggena kataṁ hoti ...pe0 ... asāretvā kataṁ hoti, adhammena kataṁ hoti, vaggena kataṁ hoti ...pe0 ... āpattiṁ anāropetvā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ paṭisāraṇīyakammaṁ adhammakammañca hoti, avinayakammañca, duvūpasantañca.

paṭisāraṇīyakamme adhammakammadvādasakaṁ niṭṭhitaṁ.

dhammakammadvādasakaṁ

38. “tīhi, bhikkhave, aṅgehi samannāgataṁ paṭisāraṇīyakammaṁ dhammakammañca hoti, vinayakammañca, suvūpasantañca. sammukhā kataṁ hoti, paṭipucchā kataṁ hoti, paṭiññāya kataṁ hoti -- imehi kho, bhikkhave, tīhaṅgehi samannāgataṁ paṭisāraṇīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ paṭisāraṇīyakammaṁ dhammakammañca hoti, vinayakammañca, suvūpasantañca. āpattiyā kataṁ hoti, desanāgāminiyā āpattiyā kataṁ hoti, adesitāya āpattiyā kataṁ hoti ...pe0 ... codetvā kataṁ hoti, sāretvā kataṁ hoti, āpattiṁ āropetvā kataṁ hoti ...pe0 ... sammukhā kataṁ hoti, dhammena kataṁ hoti, samaggena kataṁ hoti ...pe0 ... paṭipucchā kataṁ hoti, dhammena kataṁ hoti, samaggena kataṁ hoti ...pe0 ... paṭiññāya kataṁ hoti, dhammena kataṁ hoti, samaggena kataṁ hoti ...pe0 ... āpattiyā kataṁ hoti, dhammena kataṁ hoti, samaggena kataṁ hoti ...pe0 ... desanāgāminiyā āpattiyā kataṁ hoti, dhammena kataṁ hoti, samaggena kataṁ hoti ...pe0 ... adesitāya āpattiyā kataṁ hoti, dhammena kataṁ hoti, samaggena kataṁ hoti ...pe0 ... codetvā kataṁ hoti, dhammena kataṁ hoti, samaggena kataṁ hoti ...pe0 ... sāretvā kataṁ hoti, dhammena kataṁ hoti, samaggena kataṁ hoti ...pe0 ... āpattiṁ āropetvā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ paṭisāraṇīyakammaṁ dhammakammañca hoti, vinayakammañca, suvūpasantañca.

paṭisāraṇīyakamme dhammakammadvādasakaṁ niṭṭhitaṁ.

ākaṅkhamānacatukkaṁ

39. “pañcahi, bhikkhave, aṅgehi samannāgatassa bhikkhuno, ākaṅkhamāno saṅgho, paṭisāraṇīyakammaṁ kareyya. gihīnaṁ alābhāya parisakkati, gihīnaṁ anatthāya parisakkati, gihīnaṁ anāvāsāya {avāsāya (sī0)} parisakkati, gihī akkosati paribhāsati, gihī gihīhi bhedeti -- imehi kho, bhikkhave, pañcahaṅgehi samannāgatassa bhikkhuno, ākaṅkhamāno saṅgho, paṭisāraṇīyakammaṁ kareyya.

“aparehipi, bhikkhave, pañcahaṅgehi samannāgatassa bhikkhuno, ākaṅkhamāno saṅgho, paṭisāraṇīyakammaṁ kareyya. gihīnaṁ buddhassa avaṇṇaṁ bhāsati, gihīnaṁ dhammassa avaṇṇaṁ bhāsati, gihīnaṁ saṅghassa avaṇṇaṁ bhāsati, gihī hīnena khuṁseti hīnena vambheti, gihīnaṁ dhammikaṁ paṭissavaṁ na saccāpeti -- imehi kho, bhikkhave, pañcahaṅgehi samannāgatassa bhikkhuno, ākaṅkhamāno saṅgho, paṭisāraṇīyakammaṁ kareyya.

“pañcannaṁ, bhikkhave, bhikkhūnaṁ, ākaṅkhamāno saṅgho, paṭisāraṇīyakammaṁ kareyya. eko gihīnaṁ alābhāya parisakkati, eko gihīnaṁ anatthāya parisakkati, eko gihīnaṁ anāvāsāya parisakkati, eko gihī akkosati paribhāsati, eko gihī gihīhi bhedeti -- imesaṁ kho, bhikkhave, pañcannaṁ bhikkhūnaṁ, ākaṅkhamāno saṅgho, paṭisāraṇīyakammaṁ kareyya.

“aparesampi, bhikkhave, pañcannaṁ bhikkhūnaṁ, ākaṅkhamāno saṅgho, paṭisāraṇīyakammaṁ kareyya. eko gihīnaṁ buddhassa avaṇṇaṁ bhāsati, eko gihīnaṁ dhammassa avaṇṇaṁ bhāsati, eko gihīnaṁ saṅghassa avaṇṇaṁ bhāsati, eko gihī hīnena khuṁseti hīnena vambheti, eko gihīnaṁ dhammikaṁ paṭissavaṁ na saccāpeti -- imesaṁ kho, bhikkhave, pañcannaṁ bhikkhūnaṁ, ākaṅkhamāno saṅgho, paṭisāraṇīyakammaṁ kareyya.

ākaṅkhamānacatukkaṁ niṭṭhitaṁ.

aṭṭhārasavattaṁ

40. “paṭisāraṇīyakammakatena, bhikkhave, bhikkhunā sammā vattitabbaṁ. tatrāyaṁ sammāvattanā -- na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. yāya āpattiyā saṅghena paṭisāraṇīyakammaṁ kataṁ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṁ na garahitabbaṁ, kammikā na garahitabbā. na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabban”-ti.

paṭisāraṇīyakamme aṭṭhārasavattaṁ niṭṭhitaṁ.

41. atha kho saṅgho sudhammassa bhikkhuno paṭisāraṇīyakammaṁ akāsi -- “citto te gahapati khamāpetabbo” ti. so saṅghena paṭisāraṇīyakammakato macchikāsaṇḍaṁ gantvā maṅkubhūto nāsakkhi cittaṁ gahapatiṁ khamāpetuṁ. punadeva sāvatthiṁ paccāgañchi. bhikkhū evamāhaṁsu -- “khamāpito tayā, āvuso sudhamma, citto gahapatī” ti? “idhāhaṁ, āvuso, macchikāsaṇḍaṁ gantvā maṅkubhūto nāsakkhiṁ cittaṁ gahapatiṁ khamāpetu” nti. bhikkhū bhagavato etamatthaṁ ārocesuṁ ...pe0 .... “tena hi, bhikkhave, saṅgho sudhammassa bhikkhuno anudūtaṁ detu -- cittaṁ gahapatiṁ khamāpetuṁ. evañca pana bhikkhave dātabbo -- paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ bhikkhuṁ sudhammassa bhikkhuno anudūtaṁ dadeyya cittaṁ gahapatiṁ khamāpetuṁ. esā ñatti.

“suṇātu me, bhante, saṅgho. saṅgho itthannāmaṁ bhikkhuṁ sudhammassa bhikkhuno anudūtaṁ deti cittaṁ gahapatiṁ khamāpetuṁ. yassāyasmato khamati itthannāmassa bhikkhuno sudhammassa bhikkhuno anudūtassa dānaṁ cittaṁ gahapatiṁ khamāpetuṁ, so tuṇhassa; yassa nakkhamati, so bhāseyya.

“dinno saṅghena itthannāmo bhikkhu sudhammassa bhikkhuno anudūto cittaṁ gahapatiṁ khamāpetuṁ. khamati saṅghassa, tasmā tuṇhī, evametaṁ dhārayāmī” ti.

42. “tena, bhikkhave, sudhammena bhikkhunā anudūtena bhikkhunā saddhiṁ macchikāsaṇḍaṁ gantvā citto gahapati khamāpetabbo -- `khama, gahapati, pasādemi ta'nti. evañce vuccamāno khamati, iccetaṁ kusalaṁ. no ce khamati, anudūtena bhikkhunā vattabbo -- `khama, gahapati, imassa bhikkhuno, pasādeti ta'nti. evañce vuccamāno khamati, iccetaṁ kusalaṁ. no ce khamati, anudūtena bhikkhunā vattabbo -- `khama, gahapati, imassa bhikkhuno, ahaṁ taṁ pasādemī'ti. evañce vuccamāno khamati, iccetaṁ kusalaṁ. no ce khamati, anudūtena bhikkhunā vattabbo -- `khama, gahapati, imassa bhikkhuno, saṅghassa vacanenā'ti. evañce vuccamāno khamati, iccetaṁ kusalaṁ. no ce khamati, anudūtena bhikkhunā sudhammo bhikkhu {sudhammaṁ bhikkhuṁ ... sā āpatti desāpetabbāti (sī0 syā0)} cittassa gahapatino dassanūpacāraṁ avijahāpetvā savanūpacāraṁ avijahāpetvā ekaṁsaṁ uttarāsaṅgaṁ kārāpetvā ukkuṭikaṁ nisīdāpetvā añjaliṁ paggaṇhāpetvā taṁ āpattiṁ desāpetabbo” ti {sudhammaṁ bhikkhuṁ ... sā āpatti desāpetabbāti (sī0 syā0)}.

atha kho āyasmā sudhammo anudūtena bhikkhunā saddhiṁ macchikāsaṇḍaṁ gantvā cittaṁ gahapatiṁ khamāpesi. so sammā vattati, lomaṁ pāteti, netthāraṁ vattati, bhikkhū upasaṅkamitvā evaṁ vadeti -- “ahaṁ, āvuso, saṅghena paṭisāraṇīyakammakato sammā vattāmi, lomaṁ pātemi, netthāraṁ vattāmi. kathaṁ nu kho mayā paṭipajjitabban”-ti? bhikkhū bhagavato etamatthaṁ ārocesuṁ ...pe0 ... “tena hi, bhikkhave, saṅgho sudhammassa bhikkhuno paṭisāraṇīyakammaṁ paṭippassambhetu.

nappaṭippassambhetabbaaṭṭhārasakaṁ

43. “pañcahi, bhikkhave, aṅgehi samannāgatassa bhikkhuno paṭisāraṇīyakammaṁ nappaṭippassambhetabbaṁ. upasampādeti, nissayaṁ deti, sāmaṇeraṁ upaṭṭhāpeti, bhikkhunovādakasammutiṁ sādiyati, sammatopi bhikkhuniyo ovadati -- imehi kho, bhikkhave, pañcahaṅgehi samannāgatassa bhikkhuno paṭisāraṇīyakammaṁ nappaṭippassambhetabbaṁ.

{pari0 420} “aparehipi, bhikkhave, pañcahaṅgehi samannāgatassa bhikkhuno paṭisāraṇīyakammaṁ nappaṭippassambhetabbaṁ. yāya āpattiyā saṅghena paṭisāraṇīyakammaṁ kataṁ hoti taṁ āpattiṁ āpajjati, aññaṁ vā tādisikaṁ, tato vā pāpiṭṭhataraṁ; kammaṁ garahati, kammike garahati -- imehi kho, bhikkhave, pañcahaṅgehi samannāgatassa bhikkhuno paṭisāraṇīyakammaṁ nappaṭippassambhetabbaṁ.

“aṭṭhahi, bhikkhave, aṅgehi samannāgatassa bhikkhuno paṭisāraṇīyakammaṁ nappaṭippassambhetabbaṁ. pakatattassa bhikkhuno uposathaṁ ṭhapeti, pavāraṇaṁ ṭhapeti, savacanīyaṁ karoti, anuvādaṁ paṭṭhapeti, okāsaṁ kāreti, codeti, sāreti, bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno paṭisāraṇīyakammaṁ nappaṭippassambhetabbaṁ”.

paṭisāraṇīyakamme nappaṭippassambhetabbaaṭṭhārasakaṁ niṭṭhitaṁ.

paṭippassambhetabbaaṭṭhārasakaṁ

44. “pañcahi, bhikkhave, aṅgehi samannāgatassa bhikkhuno paṭisāraṇīyakammaṁ paṭippassambhetabbaṁ. na upasampādeti, na nissayaṁ deti, na sāmaṇeraṁ upaṭṭhāpeti, na bhikkhunovādakasammutiṁ sādiyati, sammatopi bhikkhuniyo na ovadati -- imehi kho, bhikkhave, pañcahaṅgehi samannāgatassa bhikkhuno paṭisāraṇīyakammaṁ paṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno paṭisāraṇīyakammaṁ paṭippassambhetabbaṁ. yāya āpattiyā saṅghena paṭisāraṇīyakammaṁ kataṁ hoti taṁ āpattiṁ na āpajjati, aññaṁ vā tādisikaṁ, tato vā pāpiṭṭhataraṁ; kammaṁ na garahati, kammike na garahati -- imehi kho, bhikkhave, pañcahaṅgehi samannāgatassa bhikkhuno paṭisāraṇīyakammaṁ paṭippassambhetabbaṁ.

“aṭṭhahi, bhikkhave, aṅgehi samannāgatassa bhikkhuno paṭisāraṇīyakammaṁ paṭippassambhetabbaṁ. na pakatattassa bhikkhuno uposathaṁ ṭhapeti, na pavāraṇaṁ ṭhapeti, na savacanīyaṁ karoti, na anuvādaṁ paṭṭhapeti, na okāsaṁ kāreti, na codeti, na sāreti, na bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno paṭisāraṇīyakammaṁ paṭippassambhetabbaṁ.

paṭisāraṇīyakamme paṭippassambhetabbaaṭṭhārasakaṁ niṭṭhitaṁ.

45. “evañca pana, bhikkhave, paṭippassambhetabbaṁ. tena {tena hi (syā0 ka0)}, bhikkhave, sudhammena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, saṅghena paṭisāraṇīyakammakato sammā vattāmi, lomaṁ pātemi, netthāraṁ vattāmi, paṭisāraṇīyassa kammassa paṭippassaddhiṁ yācāmī'ti. dutiyampi yācitabbā. tatiyampi yācitabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ sudhammo bhikkhu saṅghena paṭisāraṇīyakammakato sammā vattati, lomaṁ pāteti, netthāraṁ vattati, paṭisāraṇīyassa kammassa paṭippassaddhiṁ yācati. yadi saṅghassa pattakallaṁ, saṅgho sudhammassa bhikkhuno paṭisāraṇīyakammaṁ paṭippassambheyya. esā ñatti.

“suṇātu me, bhante, saṅgho. ayaṁ sudhammo bhikkhu saṅghena paṭisāraṇīyakammakato sammā vattati, lomaṁ pāteti, netthāraṁ vattati, paṭisāraṇīyassa kammassa paṭippassaddhiṁ yācati. saṅgho sudhammassa bhikkhuno paṭisāraṇīyakammaṁ paṭippassambheti. yassāyasmato khamati sudhammassa bhikkhuno paṭisāraṇīyassa kammassa paṭippassaddhi, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, bhante, saṅgho. ayaṁ sudhammo bhikkhu saṅghena paṭisāraṇīyakammakato sammā vattati, lomaṁ pāteti, netthāraṁ vattati, paṭisāraṇīyassa kammassa paṭippassaddhiṁ yācati. saṅgho sudhammassa bhikkhuno paṭisāraṇīyakammaṁ paṭippassambheti. yassāyasmato khamati sudhammassa bhikkhuno paṭisāraṇīyassa kammassa paṭippassaddhi, so tuṇhassa; yassa nakkhamati, so bhāseyya.

“paṭippassaddhaṁ saṅghena sudhammassa bhikkhuno paṭisāraṇīyakammaṁ. khamati saṅghassa, tasmā tuṇhī, evametaṁ dhārayāmī” ti.

paṭisāraṇīyakammaṁ niṭṭhitaṁ catutthaṁ.

5. āpattiyā adassane ukkhepanīyakammaṁ

46. tena samayena buddho bhagavā kosambiyaṁ viharati ghositārāme. tena kho pana samayena āyasmā channo āpattiṁ āpajjitvā na icchati āpattiṁ passituṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā channo āpattiṁ āpajjitvā na icchissati āpattiṁ passitu” nti. atha kho te bhikkhū bhagavato etamatthaṁ ārocesuṁ.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, channo bhikkhu āpattiṁ āpajjitvā na icchati āpattiṁ passitu” nti? “saccaṁ bhagavā” ti. vigarahi buddho bhagavā -- “ananucchavikaṁ ...pe0 ... kathañhi nāma so, bhikkhave, moghapuriso āpattiṁ āpajjitvā na icchissati āpattiṁ passituṁ? netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- tena hi, bhikkhave, saṅgho channassa bhikkhuno, āpattiyā adassane, ukkhepanīyakammaṁ karotu -- asambhogaṁ saṅghena. evañca pana, bhikkhave, kātabbaṁ -- paṭhamaṁ channo bhikkhu codetabbo, codetvā sāretabbo, sāretvā āpattiṁ āropetabbo, āpattiṁ āropetvā byattena bhikkhunā paṭibalena saṅgho ñāpetabbo --

47. “suṇātu me, bhante, saṅgho. ayaṁ channo bhikkhu āpattiṁ āpajjitvā na icchati āpattiṁ passituṁ. yadi saṅghassa pattakallaṁ, saṅgho channassa bhikkhuno, āpattiyā adassane, ukkhepanīyakammaṁ kareyya -- asambhogaṁ saṅghena. esā ñatti.

“suṇātu me, bhante, saṅgho. ayaṁ channo bhikkhu āpattiṁ āpajjitvā na icchati āpattiṁ passituṁ. saṅgho channassa bhikkhuno, āpattiyā adassane, ukkhepanīyakammaṁ karoti -- asambhogaṁ saṅghena. yassāyasmato khamati channassa bhikkhuno, āpattiyā adassane, ukkhepanīyassa kammassa karaṇaṁ -- asambhogaṁ saṅghena, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, bhante, saṅgho. ayaṁ channo bhikkhu āpattiṁ āpajjitvā na icchati āpattiṁ passituṁ. saṅgho channassa bhikkhuno, āpattiyā adassane, ukkhepanīyakammaṁ karoti -- asambhogaṁ saṅghena. yassāyasmato khamati channassa bhikkhuno, āpattiyā adassane, ukkhepanīyassa kammassa karaṇaṁ -- asambhogaṁ saṅghena, so tuṇhassa; yassa nakkhamati, so bhāseyya.

“kataṁ saṅghena channassa bhikkhuno, āpattiyā adassane, ukkhepanīyakammaṁ -- asambhogaṁ saṅghena. khamati saṅghassa, tasmā tuṇhī, evametaṁ dhārayāmīti.

“āvāsaparamparañca, bhikkhave, saṁsatha -- `channo bhikkhu saṅghena āpattiyā {channo bhikkhu āpattiyā (sī0 ka0)} adassane ukkhepanīyakammakato -- asambhogaṁ saṅghenā'ti.

adhammakammadvādasakaṁ

48. “tīhi, bhikkhave, aṅgehi samannāgataṁ, āpattiyā adassane, ukkhepanīyakammaṁ adhammakammañca hoti, avinayakammañca, duvūpasantañca. asammukhā kataṁ hoti, appaṭipucchā kataṁ hoti, appaṭiññāya kataṁ hoti -- imehi kho, bhikkhave, tīhaṅgehi samannāgataṁ, āpattiyā adassane, ukkhepanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ, āpattiyā adassane, ukkhepanīyakammaṁ adhammakammañca hoti, avinayakammañca, duvūpasantañca. anāpattiyā kataṁ hoti, adesanāgāminiyā āpattiyā kataṁ hoti, desitāya āpattiyā kataṁ hoti ...pe0 ... acodetvā kataṁ hoti, asāretvā kataṁ hoti, āpattiṁ anāropetvā kataṁ hoti ...pe0 ... asammukhā kataṁ hoti, adhammena kataṁ hoti, vaggena kataṁ hoti ...pe0 ... appaṭipucchā kataṁ hoti, adhammena kataṁ hoti, vaggena kataṁ hoti ...pe0 ... appaṭiññāya kataṁ hoti, adhammena kataṁ hoti, vaggena kataṁ hoti ...pe0 ... anāpattiyā kataṁ hoti, adhammena kataṁ hoti, vaggena kataṁ hoti ...pe0 ... adesanāgāminiyā āpattiyā kataṁ hoti, adhammena kataṁ hoti, vaggena kataṁ hoti ...pe0 ... desitāya āpattiyā kataṁ hoti, adhammena kataṁ hoti, vaggena kataṁ hoti ...pe0 ... acodetvā kataṁ hoti, adhammena kataṁ hoti, vaggena kataṁ hoti ...pe0 ... asāretvā kataṁ hoti, adhammena kataṁ hoti, vaggena kataṁ hoti ...pe0 ... āpattiṁ anāropetvā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ, āpattiyā adassane, ukkhepanīyakammaṁ adhammakammañca hoti, avinayakammañca, duvūpasantañca.

āpattiyā adassane ukkhepanīyakamme adhammakammadvādasakaṁ niṭṭhitaṁ.

dhammakammadvādasakaṁ

49. “tīhi, bhikkhave, aṅgehi samannāgataṁ, āpattiyā adassane, ukkhepanīyakammaṁ dhammakammañca hoti, vinayakammañca, suvūpasantañca. sammukhā kataṁ hoti, paṭipucchā kataṁ hoti, paṭiññāya kataṁ hoti -- imehi kho, bhikkhave, tīhaṅgehi samannāgataṁ, āpattiyā adassane, ukkhepanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ ...pe0 .... āpattiyā kataṁ hoti, desanāgāminiyā āpattiyā kataṁ hoti, adesitāya āpattiyā kataṁ hoti ...pe0 ... codetvā kataṁ hoti, sāretvā kataṁ hoti, āpattiṁ āropetvā kataṁ hoti ...pe0 ... sammukhā kataṁ hoti, dhammena kataṁ hoti, samaggena kataṁ hoti ...pe0 ... paṭipucchā kataṁ hoti, dhammena kataṁ hoti, samaggena kataṁ hoti ...pe0 ... paṭiññāya kataṁ hoti, dhammena kataṁ hoti, samaggena kataṁ hoti ...pe0 ... āpattiyā kataṁ hoti, dhammena kataṁ hoti, samaggena kataṁ hoti ...pe0 ... desanāgāminiyā āpattiyā kataṁ hoti, dhammena kataṁ hoti, samaggena kataṁ hoti ...pe0 ... adesitāya āpattiyā kataṁ hoti, dhammena kataṁ hoti, samaggena kataṁ hoti ...pe0 ... codetvā kataṁ hoti, dhammena kataṁ hoti, samaggena kataṁ hoti ...pe0 ... sāretvā kataṁ hoti, dhammena kataṁ hoti, samaggena kataṁ hoti ...pe0 ... āpattiṁ āropetvā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ, āpattiyā adassane, ukkhepanīyakammaṁ dhammakammañca hoti, vinayakammañca, suvūpasantañca.

āpattiyā adassane ukkhepanīyakamme dhammakammadvādasakaṁ niṭṭhitaṁ.

ākaṅkhamānachakkaṁ

50. {pari0 323} “tīhi, bhikkhave, aṅgehi samannāgatassa bhikkhuno, ākaṅkhamāno saṅgho, āpattiyā adassane, ukkhepanīyakammaṁ kareyya. bhaṇḍanakārako hoti kalahakārako vivādakārako bhassakārako saṅghe adhikaraṇakārako ; bālo hoti abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, āpattiyā adassane, ukkhepanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, āpattiyā adassane, ukkhepanīyakammaṁ kareyya. adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, āpattiyā adassane, ukkhepanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, āpattiyā adassane, ukkhepanīyakammaṁ kareyya. buddhassa avaṇṇaṁ bhāsati, dhammassa avaṇṇaṁ bhāsati, saṅghassa avaṇṇaṁ bhāsati -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, āpattiyā adassane, ukkhepanīyakammaṁ kareyya.

“tiṇṇaṁ, bhikkhave, bhikkhūnaṁ, ākaṅkhamāno saṅgho, āpattiyā adassane, ukkhepanīyakammaṁ kareyya. eko bhaṇḍanakārako hoti kalahakārako vivādakārako bhassakārako saṅghe adhikaraṇakārako; eko bālo hoti abyatto āpattibahulo anapadāno; eko gihisaṁsaṭṭho viharati ananulomikehi gihisaṁsaggehi -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, āpattiyā adassane, ukkhepanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, āpattiyā adassane, ukkhepanīyakammaṁ kareyya. eko adhisīle sīlavipanno hoti, eko ajjhācāre ācāravipanno hoti, eko atidiṭṭhiyā diṭṭhivipanno hoti -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, āpattiyā adassane, ukkhepanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, āpattiyā adassane, ukkhepanīyakammaṁ kareyya. eko buddhassa avaṇṇaṁ bhāsati, eko dhammassa avaṇṇaṁ bhāsati, eko saṅghassa avaṇṇaṁ bhāsati -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, āpattiyā adassane, ukkhepanīyakammaṁ kareyya.

āpattiyā adassane ukkhepanīyakamme

ākaṅkhamānachakkaṁ niṭṭhitaṁ.

tecattālīsavattaṁ

51. “āpattiyā adassane ukkhepanīyakammakatena, bhikkhave, bhikkhunā sammā vattitabbaṁ. tatrāyaṁ sammāvattanā -- na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. yāya āpattiyā saṅghena, āpattiyā adassane, ukkhepanīyakammaṁ kataṁ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṁ na garahitabbaṁ, kammikā na garahitabbā. na pakatattassa bhikkhuno abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāro, seyyābhihāro, pādodakaṁ, pādapīṭhaṁ pādakathalikaṁ, pattacīvarappaṭiggahaṇaṁ, nahāne piṭṭhiparikammaṁ sāditabbaṁ. na pakatatto bhikkhu sīlavipattiyā anuddhaṁsetabbo, na ācāravipattiyā anuddhaṁsetabbo, na diṭṭhivipattiyā anuddhaṁsetabbo, na ājīvavipattiyā anuddhaṁsetabbo, na bhikkhu bhikkhūhi bhedetabbo {na bhikkhū bhikkhūhi bhedetabbā (syā0)}, na gihiddhajo dhāretabbo, na titthiyaddhajo dhāretabbo, na titthiyā sevitabbā; bhikkhū sevitabbā, bhikkhusikkhāya sikkhitabbaṁ {bhikkhusikkhā sikkhitabbā (syā0)}. na pakatattena bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse vā vatthabbaṁ, pakatattaṁ bhikkhuṁ disvā āsanā vuṭṭhātabbaṁ, na pakatatto bhikkhu āsādetabbo anto vā bahi vā. na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabban”-ti.

āpattiyā adassane ukkhepanīyakamme

tecattālīsavattaṁ niṭṭhitaṁ.

52. atha kho saṅgho channassa bhikkhuno, āpattiyā adassane, ukkhepanīyakammaṁ akāsi -- asambhogaṁ saṅghena. so saṅghena, āpattiyā adassane, ukkhepanīyakammakato tamhā āvāsā aññaṁ āvāsaṁ agamāsi. tattha bhikkhū neva abhivādesuṁ, na paccuṭṭhesuṁ, na añjalikammaṁ na sāmīcikammaṁ akaṁsu, na sakkariṁsu, na garu kariṁsu {na garukariṁsu (ka0)}, na mānesuṁ, na pūjesuṁ. so bhikkhūhi asakkariyamāno agarukariyamāno amāniyamāno apūjiyamāno asakkārapakato tamhāpi āvāsā aññaṁ āvāsaṁ agamāsi. tatthapi bhikkhū neva abhivādesuṁ, na paccuṭṭhesuṁ, na añjalikammaṁ na sāmīcikammaṁ akaṁsu, na sakkariṁsu, na garuṁ kariṁsu, na mānesuṁ, na pūjesuṁ. so bhikkhūhi asakkariyamāno agarukariyamāno amāniyamāno apūjiyamāno asakkārapakato tamhāpi āvāsā aññaṁ āvāsaṁ agamāsi. tatthapi bhikkhū neva abhivādesuṁ, na paccuṭṭhesuṁ, na añjalikammaṁ na sāmīcikammaṁ akaṁsu, na sakkariṁsu, na garuṁ kariṁsu, na mānesuṁ, na pūjesuṁ. so bhikkhūhi asakkariyamāno agarukariyamāno amāniyamāno apūjiyamāno asakkārapakato punadeva kosambiṁ paccāgañchi. so sammā vattati, lomaṁ pāteti, netthāraṁ vattati, bhikkhū upasaṅkamitvā evaṁ vadeti -- “ahaṁ, āvuso, saṅghena, āpattiyā adassane, ukkhepanīyakammakato sammā vattāmi, lomaṁ pātemi, netthāraṁ vattāmi. kathaṁ nu kho mayā paṭipajjitabban”-ti? bhikkhū bhagavato etamatthaṁ ārocesuṁ ...pe0 .... “tena hi, bhikkhave, saṅgho channassa bhikkhuno, āpattiyā adassane, ukkhepanīyakammaṁ paṭippassambhetu.

nappaṭippassambhetabba-tecattālīsakaṁ

53. “pañcahi, bhikkhave, aṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ. upasampādeti, nissayaṁ deti, sāmaṇeraṁ upaṭṭhāpeti, bhikkhunovādakasammutiṁ sādiyati, sammatopi bhikkhuniyo ovadati -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ.

{pari0 420} “aparehipi, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ. yāya āpattiyā saṅghena, āpattiyā adassane, ukkhepanīyakammaṁ kataṁ hoti taṁ āpattiṁ āpajjati, aññaṁ vā tādisikaṁ, tato vā pāpiṭṭhataraṁ; kammaṁ garahati, kammike garahati -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ. pakatattassa bhikkhuno abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ sādiyati -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ. pakatattassa bhikkhuno seyyābhihāraṁ, pādodakaṁ pādapīṭhaṁ, pādakathalikaṁ, pattacīvarappaṭiggahaṇaṁ, nahāne piṭṭhiparikammaṁ sādiyati -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ. pakatattaṁ bhikkhuṁ sīlavipattiyā anuddhaṁseti, ācāravipattiyā anuddhaṁseti, diṭṭhivipattiyā anuddhaṁseti, ājīvavipattiyā anuddhaṁseti, bhikkhuṁ {bhikkhū (sī0 syā0)} bhikkhūhi bhedeti -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ. gihiddhajaṁ dhāreti, titthiyaddhajaṁ dhāreti, titthiye sevati; bhikkhū na sevati, bhikkhusikkhāya na sikkhati -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ. pakatattena bhikkhunā saddhiṁ ekacchanne āvāse vasati, ekacchanne anāvāse vasati, ekacchanne āvāse vā anāvāse vā vasati; pakatattaṁ bhikkhuṁ disvā āsanā na vuṭṭhāti; pakatattaṁ bhikkhuṁ āsādeti anto vā bahi vā -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ.

“aṭṭhahi, bhikkhave, aṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ. pakatattassa bhikkhuno uposathaṁ ṭhapeti, pavāraṇaṁ ṭhapeti, savacanīyaṁ karoti, anuvādaṁ paṭṭhapeti, okāsaṁ kāreti, codeti, sāreti, bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno, āpattiyā adassane, ukkhepanīyakammaṁ nappaṭippassambhetabbaṁ.

āpattiyā adassane ukkhepanīyakamme

nappaṭippassambhetabba-tecattālīsakaṁ niṭṭhitaṁ.

paṭippassambhetabba-tecattālīsakaṁ

54. “pañcahi, bhikkhave, aṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ. na upasampādeti, na nissayaṁ deti, na sāmaṇeraṁ upaṭṭhāpeti, na bhikkhunovādakasammutiṁ sādiyati, sammatopi bhikkhuniyo na ovadati -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ. yāya āpattiyā saṅghena āpattiyā adassane ukkhepanīyakammaṁ kataṁ hoti taṁ āpattiṁ na āpajjati, aññaṁ vā tādisikaṁ, tato vā pāpiṭṭhataraṁ; kammaṁ na garahati, kammike na garahati -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ. na pakatattassa bhikkhuno abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ sādiyati -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ. na pakatattassa bhikkhuno seyyābhihāraṁ, pādodakaṁ pādapīṭhaṁ, pādakathalikaṁ, pattacīvarappaṭiggahaṇaṁ, nahāne piṭṭhiparikammaṁ sādiyati -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ. na pakatattaṁ bhikkhuṁ sīlavipattiyā anuddhaṁseti, na ācāravipattiyā anuddhaṁseti, na diṭṭhivipattiyā anuddhaṁseti, na ājīvavipattiyā anuddhaṁseti, na bhikkhuṁ bhikkhūhi bhedeti -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ. na gihiddhajaṁ dhāreti, na titthiyaddhajaṁ dhāreti, na titthiye sevati, bhikkhū sevati, bhikkhusikkhāya sikkhati -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ. na pakatattena bhikkhunā saddhiṁ ekacchanne āvāse vasati, na ekacchanne anāvāse vasati, na ekacchanne āvāse vā anāvāse vā vasati, pakatattaṁ bhikkhuṁ disvā āsanā vuṭṭhāti, na pakatattaṁ bhikkhuṁ āsādeti anto vā bahi vā -- imehi kho, bhikkhave, pañcahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ.

“aṭṭhahi, bhikkhave, aṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ. na pakatattassa bhikkhuno uposathaṁ ṭhapeti, na pavāraṇaṁ ṭhapeti, na savacanīyaṁ karoti, na anuvādaṁ paṭṭhapeti, na okāsaṁ kāreti, na codeti, na sāreti, na bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno, āpattiyā adassane, ukkhepanīyakammaṁ paṭippassambhetabbaṁ.

āpattiyā adassane ukkhepanīyakamme

paṭippassambhetabbatecattālīsakaṁ niṭṭhitaṁ.

55. “evañca pana, bhikkhave, paṭippassambhetabbaṁ. tena, bhikkhave, channena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, saṅghena, āpattiyā adassane, ukkhepanīyakammakato sammā vattāmi, lomaṁ pātemi, netthāraṁ vattāmi, āpattiyā adassane ukkhepanīyassa kammassa paṭippassaddhiṁ yācāmī'ti. dutiyampi yācitabbā. tatiyampi yācitabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ channo bhikkhu saṅghena, āpattiyā adassane, ukkhepanīyakammakato sammā vattati, lomaṁ pāteti, netthāraṁ vattati, āpattiyā adassane ukkhepanīyassa kammassa paṭippassaddhiṁ yācati. yadi saṅghassa pattakallaṁ, saṅgho channassa bhikkhuno, āpattiyā adassane, ukkhepanīyakammaṁ paṭippassambheyya. esā ñatti.

“suṇātu me, bhante, saṅgho. ayaṁ channo bhikkhu saṅghena, āpattiyā adassane, ukkhepanīyakammakato sammā vattati, lomaṁ pāteti, netthāraṁ vattati, āpattiyā adassane, ukkhepanīyassa kammassa paṭippassaddhiṁ yācati. saṅgho channassa bhikkhuno, āpattiyā adassane, ukkhepanīyakammaṁ paṭippassambheti. yassāyasmato khamati channassa bhikkhuno, āpattiyā adassane, ukkhepanīyassa kammassa paṭippassaddhi, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, bhante, saṅgho. ayaṁ channo bhikkhu saṅghena, āpattiyā adassane, ukkhepanīyakammakato sammā vattati, lomaṁ pāteti, netthāraṁ vattati, āpattiyā adassane, ukkhepanīyassa kammassa paṭippassaddhiṁ yācati. saṅgho channassa bhikkhuno, āpattiyā adassane, ukkhepanīyakammaṁ paṭippassambheti. yassāyasmato khamati channassa bhikkhuno, āpattiyā adassane, ukkhepanīyassa kammassa paṭippassaddhi, so tuṇhassa; yassa nakkhamati, so bhāseyya.

“paṭippassaddhaṁ saṅghena channassa bhikkhuno, āpattiyā adassane, ukkhepanīyakammaṁ. khamati saṅghassa, tasmā tuṇhī, evametaṁ dhārayāmī” ti.

āpattiyā adassane ukkhepanīyakammaṁ niṭṭhitaṁ pañcamaṁ.

6. āpattiyā appaṭikamme ukkhepanīyakammaṁ

56. tena samayena buddho bhagavā kosambiyaṁ viharati ghositārāme. tena kho pana samayena āyasmā channo āpattiṁ āpajjitvā na icchati āpattiṁ paṭikātuṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā channo āpattiṁ āpajjitvā na icchissati āpattiṁ paṭikātu” nti? atha kho te bhikkhū bhagavato etamatthaṁ ārocesuṁ.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, channo bhikkhu āpattiṁ āpajjitvā na icchati āpattiṁ paṭikātu” nti? “saccaṁ bhagavā” ti. vigarahi buddho bhagavā -- “ananucchavikaṁ ...pe0 ... kathañhi nāma so, bhikkhave, moghapuriso āpattiṁ āpajjitvā na icchissati āpattiṁ paṭikātuṁ. netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- tena hi, bhikkhave, saṅgho channassa bhikkhuno, āpattiyā appaṭikamme, ukkhepanīyakammaṁ karotu -- asambhogaṁ saṅghena. evañca pana, bhikkhave, kātabbaṁ -- paṭhamaṁ channo bhikkhu codetabbo, codetvā sāretabbo, sāretvā āpattiṁ āropetabbo, āpattiṁ āropetvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ channo bhikkhu āpattiṁ āpajjitvā na icchati āpattiṁ paṭikātuṁ. yadi saṅghassa pattakallaṁ, saṅgho channassa bhikkhuno, āpattiyā appaṭikamme, ukkhepanīyakammaṁ kareyya -- asambhogaṁ saṅghena. esā ñatti.

“suṇātu me, bhante, saṅgho. ayaṁ channo bhikkhu āpattiṁ āpajjitvā na icchati āpattiṁ paṭikātuṁ. saṅgho channassa bhikkhuno, āpattiyā appaṭikamme, ukkhepanīyakammaṁ karoti -- asambhogaṁ saṅghena. yassāyasmato khamati channassa bhikkhuno, āpattiyā appaṭikamme, ukkhepanīyassa kammassa karaṇaṁ -- asambhogaṁ saṅghena, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, bhante, saṅgho. ayaṁ channo bhikkhu āpattiṁ āpajjitvā na icchati āpattiṁ paṭikātuṁ. saṅgho channassa bhikkhuno, āpattiyā appaṭikamme, ukkhepanīyakammaṁ karoti -- asambhogaṁ saṅghena. yassāyasmato khamati channassa bhikkhuno, āpattiyā appaṭikamme, ukkhepanīyassa kammassa karaṇaṁ -- asambhogaṁ saṅghena, so tuṇhassa; yassa nakkhamati, so bhāseyya.

“kataṁ saṅghena channassa bhikkhuno, āpattiyā appaṭikamme, ukkhepanīyakammaṁ -- asambhogaṁ saṅghena. khamati saṅghassa, tasmā tuṇhī, evametaṁ dhārayāmīti.

“āvāsaparamparañca, bhikkhave, saṁsatha -- `channo bhikkhu, saṅghena āpattiyā {channo bhikkhu āpattiyā (sī0 ka0)} appaṭikamme, ukkhepanīyakammakato -- asambhogaṁ saṅghenā'ti.

adhammakammadvādasakaṁ

57. “tīhi, bhikkhave, aṅgehi samannāgataṁ, āpattiyā appaṭikamme, ukkhepanīyakammaṁ adhammakammañca hoti, avinayakammañca, duvūpasantañca. asammukhā kataṁ hoti, appaṭipucchā kataṁ hoti, appaṭiññāya kataṁ hoti -- imehi kho, bhikkhave, tīhaṅgehi samannāgataṁ, āpattiyā appaṭikamme, ukkhepanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ, āpattiyā appaṭikamme, ukkhepanīyakammaṁ adhammakammañca hoti, avinayakammañca, duvūpasantañca. anāpattiyā kataṁ hoti, adesanāgāminiyā āpattiyā kataṁ hoti, desitāya āpattiyā kataṁ hoti ...pe0 ... acodetvā kataṁ hoti, asāretvā kataṁ hoti, āpattiṁ anāropetvā kataṁ hoti ...pe0 ... asammukhā kataṁ hoti, adhammena kataṁ hoti, vaggena kataṁ hoti ...pe0 ... appaṭipucchā kataṁ hoti, adhammena kataṁ hoti, vaggena kataṁ hoti ...pe0 ... appaṭiññāya kataṁ hoti, adhammena kataṁ hoti, vaggena kataṁ hoti ...pe0 ... anāpattiyā kataṁ hoti, adhammena kataṁ hoti, vaggena kataṁ hoti ...pe0 ... adesanāgāminiyā āpattiyā kataṁ hoti, adhammena kataṁ hoti, vaggena kataṁ hoti ...pe0 ... desitāya āpattiyā kataṁ hoti, adhammena kataṁ hoti, vaggena kataṁ hoti ...pe0 ... acodetvā kataṁ hoti, adhammena kataṁ hoti, vaggena kataṁ hoti ...pe0 ... asāretvā kataṁ hoti, adhammena kataṁ hoti, vaggena kataṁ hoti ...pe0 ... āpattiṁ anāropetvā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ, āpattiyā appaṭikamme, ukkhepanīyakammaṁ adhammakammañca hoti, avinayakammañca, duvūpasantañca.

āpattiyā appaṭikamme ukkhepanīyakamme

adhammakammadvādasakaṁ niṭṭhitaṁ.

dhammakammadvādasakaṁ

58. “tīhi, bhikkhave, aṅgehi samannāgataṁ, āpattiyā appaṭikamme, ukkhepanīyakammaṁ dhammakammañca hoti, vinayakammañca, suvūpasantañca. sammukhā kataṁ hoti, paṭipucchā kataṁ hoti, paṭiññāya kataṁ hoti -- imehi kho, bhikkhave, tīhaṅgehi samannāgataṁ, āpattiyā appaṭikamme, ukkhepanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ, āpattiyā appaṭikamme, ukkhepanīyakammaṁ dhammakammañca hoti, vinayakammañca, suvūpasantañca. āpattiyā kataṁ hoti, desanāgāminiyā āpattiyā kataṁ hoti, adesitāya āpattiyā kataṁ hoti ...pe0 ... codetvā kataṁ hoti, sāretvā kataṁ hoti, āpattiṁ āropetvā kataṁ hoti ...pe0 ... sammukhā kataṁ hoti, dhammena kataṁ hoti, samaggena kataṁ hoti ...pe0 ... paṭipucchā kataṁ hoti, dhammena kataṁ hoti, samaggena kataṁ hoti ...pe0 ... paṭiññāya kataṁ hoti, dhammena kataṁ hoti, samaggena kataṁ hoti ...pe0 ... āpattiyā kataṁ hoti, dhammena kataṁ hoti, samaggena kataṁ hoti ...pe0 ... desanāgāminiyā āpattiyā kataṁ hoti, dhammena kataṁ hoti, samaggena kataṁ hoti ...pe0 ... adesitāya āpattiyā kataṁ hoti, dhammena kataṁ hoti, samaggena kataṁ hoti ...pe0 ... codetvā kataṁ hoti, dhammena kataṁ hoti, samaggena kataṁ hoti ...pe0 ... sāretvā kataṁ hoti, dhammena kataṁ hoti, samaggena kataṁ hoti ...pe0 ... āpattiṁ āropetvā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ, āpattiyā appaṭikamme, ukkhepanīyakammaṁ dhammakammañca hoti, vinayakammañca, suvūpasantañca.

āpattiyā appaṭikamme ukkhepanīyakamme

dhammakammadvādasakaṁ niṭṭhitaṁ.

ākaṅkhamānachakkaṁ

59. {pari0 323} “tīhi, bhikkhave, aṅgehi samannāgatassa bhikkhuno, ākaṅkhamāno saṅgho, āpattiyā appaṭikamme, ukkhepanīyakammaṁ kareyya. bhaṇḍanakārako hoti kalahakārako vivādakārako bhassakārako saṅghe adhikaraṇakārako; bālo hoti abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, āpattiyā appaṭikamme, ukkhepanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, āpattiyā appaṭikamme, ukkhepanīyakammaṁ kareyya. adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, āpattiyā appaṭikamme, ukkhepanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, āpattiyā appaṭikamme, ukkhepanīyakammaṁ kareyya. buddhassa avaṇṇaṁ bhāsati, dhammassa avaṇṇaṁ bhāsati, saṅghassa avaṇṇaṁ bhāsati -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, āpattiyā appaṭikamme, ukkhepanīyakammaṁ kareyya.

“tiṇṇaṁ, bhikkhave, bhikkhūnaṁ, ākaṅkhamāno saṅgho, āpattiyā appaṭikamme, ukkhepanīyakammaṁ kareyya. eko bhaṇḍanakārako hoti kalahakārako vivādakārako bhassakārako saṅghe adhikaraṇakārako; eko bālo hoti abyatto āpattibahulo anapadāno; eko gihisaṁsaṭṭho viharati ananulomikehi gihisaṁsaggehi -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, āpattiyā appaṭikamme, ukkhepanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, āpattiyā appaṭikamme, ukkhepanīyakammaṁ kareyya. eko adhisīle sīlavipanno hoti, eko ajjhācāre ācāravipanno hoti, eko atidiṭṭhiyā diṭṭhivipanno hoti -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, āpattiyā appaṭikamme, ukkhepanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, āpattiyā appaṭikamme, ukkhepanīyakammaṁ kareyya. eko buddhassa avaṇṇaṁ bhāsati, eko dhammassa avaṇṇaṁ bhāsati, eko saṅghassa avaṇṇaṁ bhāsati -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, āpattiyā appaṭikamme, ukkhepanīyakammaṁ kareyya.

āpattiyā appaṭikamme ukkhepanīyakamme

ākaṅkhamānachakkaṁ niṭṭhitaṁ.

tecattālīsavattaṁ

60. “āpattiyā appaṭikamme ukkhepanīyakammakatena, bhikkhave, bhikkhunā sammā vattitabbaṁ. tatrāyaṁ sammāvattanā -- na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. yāya āpattiyā saṅghena, āpattiyā appaṭikamme, ukkhepanīyakammaṁ kataṁ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṁ na garahitabbaṁ, kammikā na garahitabbā. na pakatattassa bhikkhuno abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāro, seyyābhihāro, pādodakaṁ pādapīṭhaṁ, pādakathalikaṁ, pattacīvarappaṭiggahaṇaṁ, nahāne piṭṭhiparikammaṁ sāditabbaṁ. na pakatatto bhikkhu sīlavipattiyā anuddhaṁsetabbo, na ācāravipattiyā anuddhaṁsetabbo, na diṭṭhivipattiyā anuddhaṁsetabbo, na ājīvavipattiyā anuddhaṁsetabbo, na bhikkhu bhikkhūhi bhedetabbo. na gihiddhajo dhāretabbo, na titthiyaddhajo dhāretabbo, na titthiyā sevitabbā; bhikkhū sevitabbā, bhikkhusikkhāya sikkhitabbaṁ. na pakatattena bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse vā vatthabbaṁ, pakatattaṁ bhikkhuṁ disvā āsanā vuṭṭhātabbaṁ, na pakatatto bhikkhu āsādetabbo anto vā bahi vā. na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabban”-ti.

āpattiyā appaṭikamme ukkhepanīyakamme

tecattālīsavattaṁ niṭṭhitaṁ.

61. atha kho saṅgho channassa bhikkhuno, āpattiyā appaṭikamme, ukkhepanīyakammaṁ akāsi -- asambhogaṁ saṅghena. so saṅghena, āpattiyā appaṭikamme, ukkhepanīyakammakato tamhā āvāsā aññaṁ āvāsaṁ agamāsi. tattha bhikkhū neva abhivādesuṁ, na paccuṭṭhesuṁ, na añjalikammaṁ na sāmīcikammaṁ akaṁsu, na sakkariṁsu, na garuṁ kariṁsu, na mānesuṁ, na pūjesuṁ. so bhikkhūhi asakkariyamāno agarukariyamāno amāniyamāno apūjiyamāno asakkārapakato tamhāpi āvāsā aññaṁ āvāsaṁ agamāsi. tatthapi bhikkhū neva abhivādesuṁ, na paccuṭṭhesuṁ, na añjalikammaṁ na sāmīcikammaṁ akaṁsu, na sakkariṁsu, na garuṁ kariṁsu, na mānesuṁ, na pūjesuṁ. so bhikkhūhi asakkariyamāno agarukariyamāno amāniyamāno apūjiyamāno asakkārapakato tamhāpi āvāsā aññaṁ āvāsaṁ agamāsi. tatthapi bhikkhū neva abhivādesuṁ, na paccuṭṭhesuṁ, na añjalikammaṁ na sāmīcikammaṁ akaṁsu, na sakkariṁsu, na garuṁ kariṁsu, na mānesuṁ, na pūjesuṁ. so bhikkhūhi asakkariyamāno agarukariyamāno amāniyamāno apūjiyamāno asakkārapakato punadeva kosambiṁ paccāgañchi. so sammā vattati, lomaṁ pāteti, netthāraṁ vattati, bhikkhū upasaṅkamitvā evaṁ vadeti -- “ahaṁ, āvuso, saṅghena, āpattiyā appaṭikamme, ukkhepanīyakammakato sammā vattāmi, lomaṁ pātemi, netthāraṁ vattāmi. kathaṁ nu kho mayā paṭipajjitabban”-ti? bhikkhū bhagavato etamatthaṁ ārocesuṁ ...pe0 .... “tena hi, bhikkhave, saṅgho channassa bhikkhuno, āpattiyā appaṭikamme, ukkhepanīyakammaṁ paṭippassambhetu.

nappaṭippassambhetabbatecattālīsakaṁ

62. “pañcahi, bhikkhave, aṅgehi samannāgatassa bhikkhuno, āpattiyā appaṭikamme, ukkhepanīyakammaṁ nappaṭippassambhetabbaṁ. upasampādeti, nissayaṁ deti, sāmaṇeraṁ upaṭṭhāpeti, bhikkhunovādakasammutiṁ sādiyati, sammatopi bhikkhuniyo ovadati -- imehi kho, bhikkhave, pañcahaṅgehi samannāgatassa bhikkhuno, āpattiyā appaṭikamme, ukkhepanīyakammaṁ nappaṭippassambhetabbaṁ.

{pari0 420} “aparehipi, bhikkhave, pañcahaṅgehi samannāgatassa bhikkhuno, āpattiyā appaṭikamme, ukkhepanīyakammaṁ nappaṭippassambhetabbaṁ. yāya āpattiyā saṅghena, āpattiyā appaṭikamme, ukkhepanīyakammaṁ kataṁ hoti taṁ āpattiṁ āpajjati, aññaṁ vā tādisikaṁ, tato vā pāpiṭṭhataraṁ; kammaṁ garahati, kammike garahati ...pe0 ... pakatattassa bhikkhuno abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ sādiyati ...pe0 ... pakatattassa bhikkhuno seyyābhihāraṁ, pādodakaṁ pādapīṭhaṁ, pādakathalikaṁ, pattacīvarappaṭiggahaṇaṁ, nahāne piṭṭhiparikammaṁ sādiyati ...pe0 ... pakatattaṁ bhikkhuṁ sīlavipattiyā anuddhaṁseti, ācāravipattiyā anuddhaṁseti, diṭṭhivipattiyā anuddhaṁseti, ājīvavipattiyā anuddhaṁseti, bhikkhuṁ bhikkhūhi bhedeti ...pe0 ... gihiddhajaṁ dhāreti, titthiyaddhajaṁ dhāreti, titthiye sevati, bhikkhū na sevati, bhikkhusikkhāya na sikkhati ...pe0 ... pakatattena bhikkhunā saddhiṁ ekacchanne āvāse vasati, ekacchanne anāvāse vasati, ekacchanne āvāse vā anāvāse vā vasati, pakatattaṁ bhikkhuṁ disvā āsanā na vuṭṭhāti, pakatattaṁ bhikkhuṁ āsādeti anto vā bahi vā -- imehi kho, bhikkhave, pañcahaṅgehi samannāgatassa bhikkhuno, āpattiyā appaṭikamme, ukkhepanīyakammaṁ nappaṭippassambhetabbaṁ.

“aṭṭhahi, bhikkhave, aṅgehi samannāgatassa bhikkhuno, āpattiyā appaṭikamme, ukkhepanīyakammaṁ nappaṭippassambhetabbaṁ. pakatattassa bhikkhuno uposathaṁ ṭhapeti, pavāraṇaṁ ṭhapeti, savacanīyaṁ karoti, anuvādaṁ paṭṭhapeti, okāsaṁ kāreti, codeti, sāreti, bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno, āpattiyā appaṭikamme, ukkhepanīyakammaṁ nappaṭippassambhetabbaṁ.

āpattiyā appaṭikamme ukkhepanīyakamme

nappaṭippassambhetabbatecattālīsakaṁ niṭṭhitaṁ.

paṭippassambhetabbatecattālīsakaṁ

63. “pañcahi, bhikkhave, aṅgehi samannāgatassa bhikkhuno, āpattiyā appaṭikamme, ukkhepanīyakammaṁ paṭippassambhetabbaṁ. na upasampādeti, na nissayaṁ deti, na sāmaṇeraṁ upaṭṭhāpeti, na bhikkhunovādakasammutiṁ sādiyati, sammatopi bhikkhuniyo na ovadati -- imehi kho, bhikkhave, pañcahaṅgehi samannāgatassa bhikkhuno, āpattiyā appaṭikamme, ukkhepanīyakammaṁ paṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, āpattiyā appaṭikamme, ukkhepanīyakammaṁ paṭippassambhetabbaṁ. yāya āpattiyā saṅghena, āpattiyā appaṭikamme, ukkhepanīyakammaṁ kataṁ hoti taṁ āpattiṁ na āpajjati, aññaṁ vā tādisikaṁ, tato vā pāpiṭṭhataraṁ ; kammaṁ na garahati, kammike na garahati ...pe0 ... na pakatattassa bhikkhuno abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ sādiyati ...pe0 ... na pakatattassa bhikkhuno seyyābhihāraṁ, pādodakaṁ pādapīṭhaṁ, pādakathalikaṁ, pattacīvarappaṭiggahaṇaṁ, nahāne piṭṭhiparikammaṁ sādiyati ...pe0 ... na pakatattaṁ bhikkhuṁ sīlavipattiyā anuddhaṁseti, na ācāravipattiyā anuddhaṁseti, na diṭṭhivipattiyā anuddhaṁseti, na ājīvavipattiyā anuddhaṁseti, na bhikkhuṁ bhikkhūhi bhedeti ...pe0 ... na gihiddhajaṁ dhāreti, na titthiyaddhajaṁ dhāreti, na titthiye sevati, bhikkhū sevati, bhikkhusikkhāya sikkhati ...pe0 ... na pakatattena bhikkhunā saddhiṁ ekacchanne āvāse vasati, na ekacchanne anāvāse vasati, na ekacchanne āvāse vā anāvāse vā vasati, pakatattaṁ bhikkhuṁ disvā āsanā vuṭṭhāti, na pakatattaṁ bhikkhuṁ āsādeti anto vā bahi vā -- imehi kho, bhikkhave, pañcahaṅgehi samannāgatassa bhikkhuno, āpattiyā appaṭikamme, ukkhepanīyakammaṁ paṭippassambhetabbaṁ.

“aṭṭhahi, bhikkhave, aṅgehi samannāgatassa bhikkhuno, āpattiyā appaṭikamme, ukkhepanīyakammaṁ paṭippassambhetabbaṁ. na pakatattassa bhikkhuno uposathaṁ ṭhapeti, na pavāraṇaṁ ṭhapeti, na savacanīyaṁ karoti, na anuvādaṁ paṭṭhapeti, na okāsaṁ kāreti, na codeti, na sāreti, na bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno, āpattiyā appaṭikamme, ukkhepanīyakammaṁ paṭippassambhetabbaṁ.

āpattiyā appaṭikamme ukkhepanīyakamme

paṭippassambhetabbatecattālīsakaṁ niṭṭhitaṁ.

64. “evañca pana, bhikkhave, paṭippassambhetabbaṁ. tena bhikkhave, channena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, saṅghena, āpattiyā appaṭikamme, ukkhepanīyakammakato sammā vattāmi, lomaṁ pātemi, netthāraṁ vattāmi, āpattiyā appaṭikamme ukkhepanīyassa kammassa paṭippassaddhiṁ yācāmī'ti. dutiyampi yācitabbā. tatiyampi yācitabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ channo bhikkhu saṅghena, āpattiyā appaṭikamme, ukkhepanīyakammakato sammā vattati, lomaṁ pāteti, netthāraṁ vattati, āpattiyā appaṭikamme ukkhepanīyassa kammassa paṭippassaddhiṁ yācati. yadi saṅghassa pattakallaṁ, saṅgho channassa bhikkhuno, āpattiyā appaṭikamme, ukkhepanīyakammaṁ paṭippassambheyya. esā ñatti.

“suṇātu me, bhante, saṅgho. ayaṁ channo bhikkhu saṅghena, āpattiyā appaṭikamme, ukkhepanīyakammakato sammā vattati, lomaṁ pāteti, netthāraṁ vattati, āpattiyā appaṭikamme ukkhepanīyassa kammassa paṭippassaddhiṁ yācati. saṅgho channassa bhikkhuno, āpattiyā appaṭikamme, ukkhepanīyakammaṁ paṭippassambheti. yassāyasmato khamati channassa bhikkhuno, āpattiyā appaṭikamme, ukkhepanīyassa kammassa paṭippassaddhi, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, bhante, saṅgho. ayaṁ channo bhikkhu saṅghena, āpattiyā appaṭikamme, ukkhepanīyakammakato sammā vattati, lomaṁ pāteti, netthāraṁ vattati, āpattiyā appaṭikamme, ukkhepanīyassa kammassa paṭippassaddhiṁ yācati. saṅgho channassa bhikkhuno, āpattiyā appaṭikamme, ukkhepanīyakammaṁ paṭippassambheti. yassāyasmato khamati channassa bhikkhuno, āpattiyā appaṭikamme, ukkhepanīyassa kammassa paṭippassaddhi, so tuṇhassa; yassa nakkhamati, so bhāseyya.

“paṭippassaddhaṁ saṅghena channassa bhikkhuno, āpattiyā appaṭikamme, ukkhepanīyakammaṁ. khamati saṅghassa, tasmā tuṇhī, evametaṁ dhārayāmī” ti.

āpattiyā appaṭikamme ukkhepanīyakammaṁ niṭṭhitaṁ chaṭṭhaṁ.

7. pāpikāya diṭṭhiyā appaṭinissagge ukkhepanīyakammaṁ

65. {idaṁ vatthu pāci0 417; ma0 ni0 234 ādayo} tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena ariṭṭhassa nāma bhikkhuno gaddhabādhipubbassa {gandhabādhipubbassa (ka0)} evarūpaṁ pāpakaṁ diṭṭhigataṁ uppannaṁ hoti -- “tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā” ti. assosuṁ kho sambahulā bhikkhū ariṭṭhassa nāma kira bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ -- “tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā” ti. atha kho te bhikkhū yena ariṭṭho bhikkhu gaddhabādhipubbo tenupasaṅkamiṁsu. upasaṅkamitvā ariṭṭhaṁ bhikkhuṁ gaddhabādhipubbaṁ etadavocuṁ -- “saccaṁ kira te, āvuso ariṭṭha, evarūpaṁ pāpakaṁ diṭṭhigataṁ uppannaṁ -- tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā” ti? “evaṁbyā kho ahaṁ, āvuso, bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā” ti.

“māvuso ariṭṭha, evaṁ avaca. mā bhagavantaṁ abbhācikkhi. na hi sādhu bhagavato abbhakkhānaṁ {abbhācikkhanaṁ (ka0)}. na hi bhagavā evaṁ vadeyya. anekapariyāyenāvuso ariṭṭha, antarāyikā dhammā antarāyikā vuttā bhagavatā. alañca pana te paṭisevato antarāyāya. appassādā kāmā vuttā bhagavatā, bahudukkhā bahupāyāsā {bahūpāyāsā (sī0 syā0)}, ādīnavo ettha bhiyyo. aṭṭhikaṅkalūpamā kāmā vuttā bhagavatā, bahudukkhā bahūpāyāsā, ādīnavo ettha bhiyyo. maṁsapesūpamā kāmā vuttā bhagavatā ...pe0 ... tiṇukkūpamā kāmā vuttā bhagavatā ...pe0 ... aṅgārakāsūpamā kāmā vuttā bhagavatā ... supinakūpamā kāmā vuttā bhagavatā ... yācitakūpamā kāmā vuttā bhagavatā ... rukkhaphalūpamā kāmā vuttā bhagavatā ... asisūnūpamā kāmā vuttā bhagavatā ... sattisūlūpamā kāmā vuttā bhagavatā ... sappasirūpamā kāmā vuttā bhagavatā, bahudukkhā bahūpāyāsā, ādīnavo ettha bhiyyo” ti.

evampi kho ariṭṭho bhikkhu gaddhabādhipubbo tehi bhikkhūhi vuccamāno tatheva taṁ pāpakaṁ diṭṭhigataṁ thāmasā parāmāsā abhinivissa voharati -- “evaṁbyā kho ahaṁ, āvuso, bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā” ti. yato ca kho te bhikkhū nāsakkhiṁsu ariṭṭhaṁ bhikkhuṁ gaddhabādhipubbaṁ etasmā pāpakā diṭṭhigatā vivecetuṁ, atha kho te bhikkhū yena bhagavā tenupasaṅkamiṁsu, upasaṅkamitvā bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā ariṭṭhaṁ bhikkhuṁ gaddhabādhipubbaṁ paṭipucchi -- “saccaṁ kira te, ariṭṭha, evarūpaṁ pāpakaṁ diṭṭhigataṁ uppannaṁ -- tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā” ti? “evaṁbyā kho ahaṁ, bhante, bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā” ti.

“kassa nu kho nāma tvaṁ, moghapurisa, mayā evaṁ dhammaṁ desitaṁ ājānāsi? nanu mayā, moghapurisa, anekapariyāyena antarāyikā dhammā antarāyikā vuttā? alañca pana te paṭisevato antarāyāya. appassādā kāmā vuttā mayā, bahudukkhā bahupāyāsā, ādīnavo ettha bhiyyo. aṭṭhikaṅkalūpamā kāmā vuttā mayā, bahudukkhā bahupāyāsā, ādīnavo ettha bhiyyo. maṁsapesūpamā kāmā vuttā mayā ...pe0 ... tiṇukkūpamā kāmā vuttā mayā ... aṅgārakāsūpamā kāmā vuttā mayā ... supinakūpamā kāmā vuttā mayā ...pe0 ... yācitakūpamā kāmā vuttā mayā ... rukkhaphalūpamā kāmā vuttā mayā ... asisūnūpamā kāmā vuttā mayā ... sattisūlūpamā kāmā vuttā mayā ... sappasirūpamā kāmā vuttā mayā, bahudukkhā bahupāyāsā, ādīnavo ettha bhiyyo. atha ca pana tvaṁ, moghapurisa, attanā duggahitena {duggahitena diṭṭhigatena (syā0)} amhe ceva abbhācikkhasi, attānañca khaṇasi, bahuñca apuññaṁ pasavasi. tañhi te, moghapurisa, bhavissati dīgharattaṁ ahitāya dukkhāya. netaṁ, moghapurisa, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- tena hi, bhikkhave, saṅgho ariṭṭhassa bhikkhuno gaddhabādhipubbassa, pāpikāya diṭṭhiyā appaṭinissagge, ukkhepanīyakammaṁ karotu -- asambhogaṁ saṅghena. evañca pana bhikkhave kātabbaṁ -- paṭhamaṁ ariṭṭho bhikkhu codetabbo, codetvā sāretabbo, sāretvā āpattiṁ āropetabbo, āpattiṁ āropetvā byattena bhikkhunā paṭibalena saṅgho ñāpetabbo --

66. “suṇātu me, bhante, saṅgho. ariṭṭhassa bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ -- tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyāti. so taṁ diṭṭhiṁ na paṭinissajjati. yadi saṅghassa pattakallaṁ, saṅgho ariṭṭhassa bhikkhuno gaddhabādhipubbassa, pāpikāya diṭṭhiyā appaṭinissagge, ukkhepanīyakammaṁ kareyya -- asambhogaṁ saṅghena. esā ñatti.

“suṇātu me, bhante, saṅgho. ariṭṭhassa bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ -- tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyāti. so taṁ diṭṭhiṁ na paṭinissajjati. saṅgho ariṭṭhassa bhikkhuno gaddhabādhipubbassa, pāpikāya diṭṭhiyā appaṭinissagge, ukkhepanīyakammaṁ karoti -- asambhogaṁ saṅghena. yassāyasmato khamati ariṭṭhassa bhikkhuno gaddhabādhipubbassa, pāpikāya diṭṭhiyā appaṭinissagge, ukkhepanīyassa kammassa karaṇaṁ -- asambhogaṁ saṅghena, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, bhante, saṅgho. ariṭṭhassa bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ -- tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyāti. so taṁ diṭṭhiṁ na paṭinissajjati. saṅgho ariṭṭhassa bhikkhuno gaddhabādhipubbassa, pāpikāya diṭṭhiyā appaṭinissagge, ukkhepanīyakammaṁ karoti -- asambhogaṁ saṅghena. yassāyasmato khamati ariṭṭhassa bhikkhuno gaddhabādhipubbassa, pāpikāya diṭṭhiyā appaṭinissagge, ukkhepanīyassa kammassa karaṇaṁ -- asambhogaṁ saṅghena, so tuṇhassa; yassa nakkhamati, so bhāseyya.

“kataṁ saṅghena ariṭṭhassa bhikkhuno gaddhabādhipubbassa, pāpikāya diṭṭhiyā appaṭinissagge, ukkhepanīyakammaṁ -- asambhogaṁ saṅghena. khamati saṅghassa, tasmā tuṇhī, evametaṁ dhārayāmīti.

“āvāsaparamparañca, bhikkhave, saṁsatha -- `ariṭṭho bhikkhu gaddhabādhipubbo, saṅghena pāpikāya {gaddhabādhipubbo pāpikāya (sī0 ka0)} diṭṭhiyā appaṭinissagge, ukkhepanīyakammakato -- asambhogaṁ saṅghenā” 'ti.

adhammakammadvādasakaṁ

67. “tīhi, bhikkhave, aṅgehi samannāgataṁ, pāpikāya diṭṭhiyā appaṭinissagge, ukkhepanīyakammaṁ adhammakammañca hoti, avinayakammañca, duvūpasantañca. asammukhā kataṁ hoti, appaṭipucchā kataṁ hoti, appaṭiññāya kataṁ hoti -- imehi kho, bhikkhave, tīhaṅgehi samannāgataṁ, pāpikāya diṭṭhiyā appaṭinissagge, ukkhepanīyakammaṁ adhammakammañca hoti, avinayakammañca, duvūpasantañca.

“aparehipi, bhikkhave, tīhaṅgehi samannāgataṁ, pāpikāya diṭṭhiyā appaṭinissagge, ukkhepanīyakammaṁ adhammakammañca hoti, avinayakammañca, duvūpasantañca. anāpattiyā kataṁ hoti, adesanāgāminiyā āpattiyā kataṁ hoti, desitāya āpattiyā kataṁ hoti ...pe0 ... acodetvā kataṁ hoti, asāretvā kataṁ hoti, āpattiṁ anāropetvā kataṁ hoti ...pe0 ... asammukhā kataṁ hoti, adhammena kataṁ hoti, vaggena kataṁ hoti ...pe0 ... appaṭipucchā kataṁ hoti, adhammena kataṁ hoti, vaggena kataṁ hoti ...pe0 ... appaṭiññāya kataṁ hoti, adhammena kataṁ hoti, vaggena kataṁ hoti ...pe0 ... anāpattiyā kataṁ hoti, adhammena kataṁ hoti, vaggena kataṁ hoti ...pe0 ... adesanāgāminiyā āpattiyā kataṁ hoti, adhammena kataṁ hoti, vaggena kataṁ hoti ...pe0 ... desitāya āpattiyā kataṁ hoti, adhammena kataṁ hoti, vaggena kataṁ hoti ...pe0 ... acodetvā kataṁ hoti, adhammena kataṁ hoti, vaggena kataṁ hoti ...pe0 ... asāretvā kataṁ hoti, adhammena kataṁ hoti, vaggena kataṁ hoti ...pe0 ... āpattiṁ anāropetvā kataṁ hoti, adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ, pāpikāya diṭṭhiyā appaṭinissagge, ukkhepanīyakammaṁ adhammakammañca hoti, avinayakammañca, duvūpasantañca.

pāpikāya diṭṭhiyā appaṭinissagge ukkhepanīyakamme

adhammakammadvādasakaṁ niṭṭhitaṁ.

dhammakammadvādasakaṁ

68. “tīhi, bhikkhave, aṅgehi samannāgataṁ, pāpikāya diṭṭhiyā appaṭinissagge, ukkhepanīyakammaṁ dhammakammañca hoti, vinayakammañca, suvūpasantañca. sammukhā kataṁ hoti, paṭipucchā kataṁ hoti, paṭiññāya kataṁ hoti -- imehi kho, bhikkhave, tīhaṅgehi samannāgataṁ, pāpikāya diṭṭhiyā appaṭinissagge, ukkhepanīyakammaṁ dhammakammañca hoti, vinayakammañca, suvūpasantañca.

“aparehipi, bhikkhave, tīhaṅgehi samannāgataṁ, pāpikāya diṭṭhiyā appaṭinissagge, ukkhepanīyakammaṁ dhammakammañca hoti, vinayakammañca, suvūpasantañca. āpattiyā kataṁ hoti, desanāgāminiyā āpattiyā kataṁ hoti, adesitāya āpattiyā kataṁ hoti ...pe0 ... codetvā kataṁ hoti, sāretvā kataṁ hoti, āpattiṁ āropetvā kataṁ hoti ...pe0 ... sammukhā kataṁ hoti, dhammena kataṁ hoti, samaggena kataṁ hoti ...pe0 ... paṭipucchā kataṁ hoti, dhammena kataṁ hoti, samaggena kataṁ hoti ...pe0 ... paṭiññāya kataṁ hoti, dhammena kataṁ hoti, samaggena kataṁ hoti ...pe0 ... āpattiyā kataṁ hoti, dhammena kataṁ hoti, samaggena kataṁ hoti ...pe0 ... desanāgāminiyā āpattiyā kataṁ hoti, dhammena kataṁ hoti, samaggena kataṁ hoti ...pe0 ... adesitāya āpattiyā kataṁ hoti, dhammena kataṁ hoti, samaggena kataṁ hoti ...pe0 ... codetvā kataṁ hoti, dhammena kataṁ hoti, samaggena kataṁ hoti ...pe0 ... sāretvā kataṁ hoti, dhammena kataṁ hoti, samaggena kataṁ hoti ...pe0 ... āpattiṁ āropetvā kataṁ hoti, dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ, pāpikāya diṭṭhiyā appaṭinissagge, ukkhepanīyakammaṁ dhammakammañca hoti, vinayakammañca, suvūpasantañca.

pāpikāya diṭṭhiyā appaṭinissagge ukkhepanīyakamme

dhammakammadvādasakaṁ niṭṭhitaṁ.

ākaṅkhamānachakkaṁ

69. {pari0 323} “tīhi, bhikkhave, aṅgehi samannāgatassa bhikkhuno, ākaṅkhamāno saṅgho, pāpikāya diṭṭhiyā appaṭinissagge, ukkhepanīyakammaṁ kareyya. bhaṇḍanakārako hoti kalahakārako vivādakārako bhassakārako saṅghe adhikaraṇakārako; bālo hoti abyatto āpattibahulo anapadāno ; gihisaṁsaṭṭho viharati ananulomikehi gihisaṁsaggehi -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, pāpikāya diṭṭhiyā appaṭinissagge, ukkhepanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, pāpikāya diṭṭhiyā appaṭinissagge, ukkhepanīyakammaṁ kareyya. adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, pāpikāya diṭṭhiyā appaṭinissagge, ukkhepanīyakammaṁ kareyya.

“aparehipi, bhikkhave, tīhaṅgehi samannāgatassa bhikkhuno, ākaṅkhamāno saṅgho, pāpikāya diṭṭhiyā appaṭinissagge, ukkhepanīyakammaṁ kareyya. buddhassa avaṇṇaṁ bhāsati, dhammassa avaṇṇaṁ bhāsati, saṅghassa avaṇṇaṁ bhāsati -- imehi kho, bhikkhave, tīhaṅgehi samannāgatassa bhikkhuno, ākaṅkhamāno saṅgho, pāpikāya diṭṭhiyā appaṭinissagge, ukkhepanīyakammaṁ kareyya.

“tiṇṇaṁ, bhikkhave, bhikkhūnaṁ, ākaṅkhamāno saṅgho, pāpikāya diṭṭhiyā appaṭinissagge, ukkhepanīyakammaṁ kareyya. eko bhaṇḍanakārako hoti kalahakārako vivādakārako bhassakārako saṅghe adhikaraṇakārako; eko bālo hoti abyatto āpattibahulo anapadāno; eko gihisaṁsaṭṭho viharati ananulomikehi gihisaṁsaggehi -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, pāpikāya diṭṭhiyā appaṭinissagge, ukkhepanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkamāno saṅgho, pāpikāya diṭṭhiyā appaṭinissagge, ukkhepanīyakammaṁ kareyya. eko adhisīle sīlavipanno hoti, eko ajjhācāre ācāravipanno hoti, eko atidiṭṭhiyā diṭṭhivipanno hoti -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, pāpikāya diṭṭhiyā appaṭinissagge, ukkhepanīyakammaṁ kareyya.

“aparesampi, bhikkhave, tiṇṇaṁ bhikkhūnaṁ, ākaṅkhamāno saṅgho, pāpikāya diṭṭhiyā appaṭinissagge, ukkhepanīyakammaṁ kareyya. eko buddhassa avaṇṇaṁ bhāsati, eko dhammassa avaṇṇaṁ bhāsati, eko saṅghassa avaṇṇaṁ bhāsati -- imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṅgho, pāpikāya diṭṭhiyā appaṭinissage, ukkhepanīyakammaṁ kareyya.

pāpikāya diṭṭhiyā appaṭinissage ukkhepanīyakamme

ākaṅkhamānachakkaṁ niṭṭhitaṁ.

tecattālīsavattaṁ

70. “pāpikāya diṭṭhiyā appaṭinissagge ukkhepanīyakammakatena, bhikkhave, bhikkhunā sammā vattitabbaṁ. tatrāyaṁ sammāvattanā -- na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. yāya āpattiyā saṅghena, pāpikāya diṭṭhiyā appaṭinissagge, ukkhepanīyakammaṁ kataṁ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṁ na garahitabbaṁ, kammikā na garahitabbā ...pe0 ... na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabban”-ti.

pāpikāya diṭṭhiyā appaṭinissagge ukkhepanīyakamme

tecattālīsavattaṁ niṭṭhitaṁ.

71. atha kho saṅgho ariṭṭhassa bhikkhuno gaddhabādhipubbassa, pāpikāya diṭṭhiyā appaṭinissagge, ukkhepanīyakammaṁ akāsi -- asambhogaṁ saṅghena. so saṅghena, pāpikāya diṭṭhiyā appaṭinissagge, ukkhepanīyakammakato vibbhami. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma ariṭṭho bhikkhu gaddhabādhipubbo saṅghena, pāpikāya diṭṭhiyā appaṭinissagge, ukkhepanīyakammakato vibbhamissatī” ti? atha kho te bhikkhū bhagavato etamatthaṁ ārocesuṁ.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, ariṭṭho bhikkhu gaddhabādhipubbo saṅghena, pāpikāya diṭṭhiyā appaṭinissagge, ukkhepanīyakammakato vibbhamatī” ti {vibbhamīti (sī0 ka0)}? “saccaṁ bhagavā” ti. vigarahi buddho bhagavā -- “ananucchavikaṁ ...pe0 ... kathañhi nāma so, bhikkhave, moghapuriso saṅghena, pāpikāya diṭṭhiyā appaṭinissagge, ukkhepanīyakammakato vibbhamissati? netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “tena hi, bhikkhave, saṅgho, pāpikāya diṭṭhiyā appaṭinissagge, ukkhepanīyakammaṁ paṭippassambhetu.

nappaṭippassambhetabbatecattālīsakaṁ

72. “pañcahi, bhikkhave, aṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ nappaṭippassambhetabbaṁ. upasampādeti, nissayaṁ deti, sāmaṇeraṁ upaṭṭhāpeti, bhikkhunovādakasammutiṁ sādiyati, sammatopi bhikkhuniyo ovadati -- imehi kho, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissage, ukkhepanīyakammaṁ nappaṭippassambhetabbaṁ.

{pari0 420} “aparehipi, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ nappaṭippassambhetabbaṁ. yāya āpattiyā saṅghena pāpikāya diṭṭhiyā appaṭinissagge ukkhepanīyakammaṁ kataṁ hoti taṁ āpattiṁ āpajjati, aññaṁ vā tādisikaṁ, tato vā pāpiṭṭhataraṁ; kammaṁ garahati, kammike garahati -- imehi kho, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ nappaṭippassambhetabbaṁ ...pe0 ....

“aṭṭhahi, bhikkhave, aṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ nappaṭippassambhetabbaṁ. pakatattassa bhikkhuno uposathaṁ ṭhapeti, pavāraṇaṁ ṭhapeti, savacanīyaṁ karoti, anuvādaṁ paṭṭhapeti, okāsaṁ kāreti, codeti, sāreti, bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ nappaṭippassambhetabbaṁ.

pāpikāya diṭṭhiyā appaṭinissagge ukkhepanīyakamme

nappaṭippassambhetabbatecattālīsakaṁ niṭṭhitaṁ.

paṭippassambhetabbatecattālīsakaṁ

73. “pañcahi, bhikkhave, aṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambhetabbaṁ. na upasampādeti, na nissayaṁ deti, na sāmaṇeraṁ upaṭṭhāpeti, na bhikkhunovādakasammutiṁ sādiyati, sammatopi bhikkhuniyo na ovadati -- imehi kho, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambhetabbaṁ.

“aparehipi, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambhetabbaṁ. yāya āpattiyā saṅghena, pāpikāya diṭṭhiyā appaṭinissagge, ukkhepanīyakammaṁ kataṁ hoti taṁ āpattiṁ na āpajjati, aññaṁ vā tādisikaṁ, tato vā pāpiṭṭhataraṁ; kammaṁ na garahati, kammike na garahati -- imehi kho, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambhetabbaṁ ...pe0 ....

“aṭṭhahi, bhikkhave, aṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambhetabbaṁ. na pakatattassa bhikkhuno uposathaṁ ṭhapeti, na pavāraṇaṁ ṭhapeti, na savacanīyaṁ karoti, na anuvādaṁ paṭṭhapeti, na okāsaṁ kāreti, na codeti, na sāreti, na bhikkhūhi sampayojeti -- imehi kho, bhikkhave, aṭṭhahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambhetabbaṁ”.

pāpikāya diṭṭhiyā appaṭinissagge ukkhepanīyakamme

paṭippassambhetabbatecattālīsakaṁ niṭṭhitaṁ.

74. “evañca pana, bhikkhave, paṭippassambhetabbaṁ. tena, bhikkhave, pāpikāya diṭṭhiyā appaṭinissagge, ukkhepanīyakammakatena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, saṅghena, pāpikāya diṭṭhiyā appaṭinissagge, ukkhepanīyakammakato sammā vattāmi, lomaṁ pātemi, netthāraṁ vattāmi, pāpikāya diṭṭhiyā appaṭinissagge, ukkhepanīyassa kammassa paṭippassaddhiṁ yācāmī'ti. dutiyampi yācitabbā. tatiyampi yācitabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ itthannāmo bhikkhu saṅghena, pāpikāya diṭṭhiyā appaṭinissagge, ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge, ukkhepanīyassa kammassa paṭippassaddhiṁ yācati. yadi saṅghassa pattakallaṁ, saṅgho itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambheyya. esā ñatti.

“suṇātu me, bhante, saṅgho. ayaṁ itthannāmo bhikkhu saṅghena, pāpikāya diṭṭhiyā appaṭinissagge, ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge, ukkhepanīyassa kammassa paṭippassaddhiṁ yācati. saṅgho itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambheti. yassāyasmato khamati itthannāmassa bhikkhuno, pāpikāya diṭṭhiyā appaṭinissagge, ukkhepanīyassa kammassa paṭippassaddhi, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, bhante, saṅgho. ayaṁ itthannāmo bhikkhu saṅghena, pāpikāya diṭṭhiyā appaṭinissagge, ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṁ yācati. saṅgho itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambheti. yassāyasmato khamati itthannāmassa bhikkhuno, pāpikāya diṭṭhiyā appaṭinissagge, ukkhepanīyassa kammassa paṭippassaddhi, so tuṇhassa; yassa nakkhamati, so bhāseyya.

“paṭippassaddhaṁ saṅghena itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṁ. khamati saṅghassa, tasmā tuṇhī, evametaṁ dhārayāmī” ti.

pāpikāya diṭṭhiyā appaṭinissagge ukkhepanīyakammaṁ niṭṭhitaṁ sattamaṁ.

kammakkhandhako paṭhamo.

imamhi khandhake vatthū satta.

tassuddānaṁ --

paṇḍulohitakā bhikkhū, sayaṁ bhaṇḍanakārakā.

tādise upasaṅkamma, ussahiṁsu ca bhaṇḍane..

anuppannāpi jāyanti {anuppannāni jāyanti (sī0 syā0)}, uppannānipi vaḍḍhare {uppannāni pavaḍḍhare (sī0), uppannāpi pavaḍḍhanti (ka0)}.

appicchā pesalā bhikkhū, ujjhāyanti padassato {parīsato (syā0), parassato (sī0)}..

saddhammaṭṭhitiko buddho, sayambhū aggapuggalo.

āṇāpesi tajjanīyakammaṁ sāvatthiyaṁ jino..

asammukhāppaṭipucchāppaṭiññāya katañca yaṁ.

anāpatti adesane, desitāya katañca yaṁ..

acodetvā asāretvā, anāropetvā ca yaṁ kataṁ.

asammukhā adhammena, vaggena cāpi {vaggenāpi ca (sī0 syā0)} yaṁ kataṁ..

appaṭipucchā adhammena, puna vaggena {vaggenāpi ca (sī0 syā0)} yaṁ kataṁ.

appaṭiññāya adhammena, vaggena cāpi {vaggenāpi ca (sī0 syā0)} yaṁ kataṁ..

anāpatti {anāpattiyā (sī0 syā0)} adhammena, vaggena

cāpi {vaggenāpi ca (sī0 syā0)} yaṁ kataṁ.

adesanāgāminiyā, adhammavaggameva ca..

desitāya adhammena, vaggenāpi tatheva ca.

acodetvā adhammena, vaggenāpi tatheva ca..

asāretvā adhammena, vaggenāpi tatheva ca.

anāropetvā adhammena, vaggenāpi tatheva ca..

kaṇhavāranayeneva, sukkavāraṁ vijāniyā.

saṅgho ākaṅkhamāno ca yassa tajjaniyaṁ kare..

bhaṇḍanaṁ bālo saṁsaṭṭho, adhisīle ajjhācāre.

atidiṭṭhivipannassa, saṅgho tajjaniyaṁ kare..

buddhadhammassa saṅghassa, avaṇṇaṁ yo ca bhāsati.

tiṇṇannampi ca bhikkhūnaṁ, saṅgho tajjaniyaṁ kare..

bhaṇḍanaṁ kārako eko, bālo saṁsagganissito.

adhisīle ajjhācāre, tatheva atidiṭṭhiyā..

buddhadhammassa saṅghassa, avaṇṇaṁ yo ca bhāsati.

tajjanīyakammakato, evaṁ sammānuvattanā..

upasampadanissayā, sāmaṇeraṁ upaṭṭhanā.

ovādasammatenāpi, na kare tajjanīkato..

nāpajje tañca āpattiṁ, tādisañca tato paraṁ.

kammañca kammike cāpi, na garahe tathāvidho..

uposathaṁ pavāraṇaṁ, pakatattassa naṭṭhape.

savacaniṁ {na savacaniyaṁ (sī0 syā0)} anuvādo, okāso codanena ca..

sāraṇaṁ sampayogañca, na kareyya tathāvidho.

upasampadanissayā, sāmaṇeraṁ upaṭṭhanā..

ovādasammatenāpi, pañcahaṅgehi {pañcaaṅgo (ka0)} na sammati.

tañcāpajjati āpattiṁ, tādisañca tato paraṁ..

kammañca kammike cāpi, garahanto na sammati.

uposathaṁ pavāraṇaṁ, savacanīyā ca novādo..

okāso codanañceva, sāraṇā sampayojanā.

imehaṭṭhaṅgehi yo yutto, tajjanānupasammati..

kaṇhavāranayeneva, sukkavāraṁ vijāniyā.

bālo āpattibahulo, saṁsaṭṭhopi ca seyyaso..

niyassakammaṁ sambuddho, āṇāpesi mahāmuni.

kīṭāgirismiṁ dve bhikkhū, assajipunabbasukā..

anācārañca vividhaṁ, ācariṁsu asaññatā.

pabbājanīyaṁ sambuddho, kammaṁ sāvatthiyaṁ jino.

macchikāsaṇḍe sudhammo, cittassāvāsiko ahu..

jātivādena khuṁseti, sudhammo cittupāsakaṁ.

paṭisāraṇīyakammaṁ, āṇāpesi tathāgato..

kosambiyaṁ channaṁ bhikkhuṁ, nicchantāpattiṁ passituṁ.

adassane ukkhipituṁ, āṇāpesi jinuttamo..

channo taṁyeva āpattiṁ, paṭikātuṁ na icchati.

ukkhepanāppaṭikamme, āṇāpesi vināyako..

pāpadiṭṭhi ariṭṭhassa, āsi aññāṇanissitā.

diṭṭhiyāppaṭinissagge {diṭṭhiappaṭinissagge (ka0)}, ukkhepaṁ jinabhāsitaṁ..

niyassakammaṁ pabbajjaṁ {pabbājaṁ (ka0)}, tatheva paṭisāraṇī.

adassanāppaṭikamme, anissagge ca diṭṭhiyā..

davānācārūpaghāti, micchāājīvameva ca.

pabbājanīyakammamhi, atirekapadā ime..

alābhāvaṇṇā dve pañca, dve pañcakāti nāmakā {dve pañcakoti nāmako (ka0)}.

paṭisāraṇīyakammamhi, atirekapadā ime..

tajjanīyaṁ niyassañca, duve kammāpi sādisā {kammesu sadisaṁ (ka0)}.

pabbajjā {pabbājā (ka0)} paṭisārī ca, atthi padātirittatā..

tayo ukkhepanā kammā, sadisā te vibhattito.

tajjanīyanayenāpi, sesakammaṁ vijāniyāti..

kammakkhandhakaṁ niṭṭhitaṁ.

2. pārivāsikakkhandhakaṁ

1. pārivāsikavattaṁ

75. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena pārivāsikā bhikkhū sādiyanti pakatattānaṁ bhikkhūnaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ, seyyābhihāraṁ, pādodakaṁ pādapīṭhaṁ, pādakathalikaṁ, pattacīvarapaṭiggahaṇaṁ, nahāne piṭṭhiparikammaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma pārivāsikā bhikkhū sādiyissanti pakatattānaṁ bhikkhūnaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ, seyyābhihāraṁ, pādodakaṁ pādapīṭhaṁ, pādakathalikaṁ, pattacīvarapaṭiggahaṇaṁ, nahāne piṭṭhiparikamman”-ti! atha kho te bhikkhū bhagavato etamatthaṁ ārocesuṁ.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, pārivāsikā bhikkhū sādiyanti pakatattānaṁ bhikkhūnaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ, seyyābhihāraṁ, pādodakaṁ pādapīṭhaṁ, pādakathalikaṁ, pattacīvarapaṭiggahaṇaṁ, nahāne piṭṭhiparikamman”-ti? “saccaṁ bhagavā” ti. vigarahi buddho bhagavā -- “ananucchavikaṁ ...pe0 ... kathañhi nāma, bhikkhave, pārivāsikā bhikkhū sādiyissanti pakatattānaṁ bhikkhūnaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ, seyyābhihāraṁ, pādodakaṁ pādapīṭhaṁ, pādakathalikaṁ, pattacīvarapaṭiggahaṇaṁ, nahāne piṭṭhiparikammaṁ. netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, pārivāsikena bhikkhunā sāditabbaṁ pakatattānaṁ bhikkhūnaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāro, seyyābhihāro, pādodakaṁ pādapīṭhaṁ, pādakathalikaṁ, pattacīvarapaṭiggahaṇaṁ, nahāne piṭṭhiparikammaṁ. yo sādiyeyya, āpatti dukkaṭassa.

“anujānāmi, bhikkhave, pārivāsikānaṁ bhikkhūnaṁ mithu yathāvuḍḍhaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ, seyyābhihāraṁ, pādodakaṁ pādapīṭhaṁ, pādakathalikaṁ, pattacīvarapaṭiggahaṇaṁ, nahāne piṭṭhiparikammaṁ.

“anujānāmi, bhikkhave, pārivāsikānaṁ bhikkhūnaṁ pañca yathāvuḍḍhaṁ -- uposathaṁ, pavāraṇaṁ, vassikasāṭikaṁ, oṇojanaṁ, bhattaṁ. tena hi, bhikkhave, pārivāsikānaṁ bhikkhūnaṁ vattaṁ paññapessāmi yathā pārivāsikehi bhikkhūhi vattitabbaṁ.

76. “pārivāsikena, bhikkhave, bhikkhunā sammā vattitabbaṁ. tatrāyaṁ sammāvattanā --

na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. yāya āpattiyā saṅghena parivāso dinno hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṁ na garahitabbaṁ, kammikā na garahitabbā. na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabbaṁ.

“na, bhikkhave, pārivāsikena bhikkhunā pakatattassa bhikkhuno purato gantabbaṁ, na purato nisīditabbaṁ. yo hoti saṅghassa āsanapariyanto seyyāpariyanto vihārapariyanto so tassa padātabbo. tena ca so sāditabbo.

“na, bhikkhave, pārivāsikena bhikkhunā pakatattena bhikkhunā puresamaṇena vā pacchāsamaṇena vā kulāni upasaṅkamitabbāni, na āraññikaṅgaṁ samādātabbaṁ {samāditabbaṁ (ka0)}, na piṇḍapātikaṅgaṁ samādātabbaṁ, na ca tappaccayā piṇḍapāto nīharāpetabbo -- mā maṁ jāniṁsūti.

“pārivāsikena, bhikkhave, bhikkhunā āgantukena ārocetabbaṁ, āgantukassa ārocetabbaṁ, uposathe ārocetabbaṁ, pavāraṇāya ārocetabbaṁ. sace gilāno hoti, dūtenapi ārocetabbaṁ.

“na, bhikkhave, pārivāsikena bhikkhunā sabhikkhukā āvāsā abhikkhuko āvāso gantabbo, aññatra pakatattena, aññatra antarāyā.

“na, bhikkhave, pārivāsikena bhikkhunā sabhikkhukā āvāsā abhikkhuko anāvāso gantabbo, aññatra pakatattena, aññatra antarāyā. na, bhikkhave, pārivāsikena bhikkhunā sabhikkhukā āvāsā abhikkhuko āvāso vā anāvāso vā gantabbo, aññatra pakatattena, aññatra antarāyā.

“na, bhikkhave, pārivāsikena bhikkhunā sabhikkhukā anāvāsā abhikkhuko āvāso gantabbo, aññatra pakatattena, aññatra antarāyā. na, bhikkhave, pārivāsikena bhikkhunā sabhikkhukā anāvāsā abhikkhuko anāvāso gantabbo, aññatra pakatattena, aññatra antarāyā. na, bhikkhave, pārivāsikena bhikkhunā sabhikkhukā anāvāsā abhikkhuko āvāso vā anāvāso vā gantabbo, aññatra pakatattena, aññatra antarāyā.

“na, bhikkhave, pārivāsikena bhikkhunā sabhikkhukā āvāsā vā anāvāsā vā abhikkhuko āvāso gantabbo, aññatra pakatattena, aññatra antarāyā. na, bhikkhave, pārivāsikena bhikkhunā sabhikkhukā āvāsā vā anāvāsā vā abhikkhuko anāvāso gantabbo, aññatra pakatattena, aññatra antarāyā. na, bhikkhave, pārivāsikena bhikkhunā sabhikkhukā āvāsā vā anāvāsā vā abhikkhuko āvāso vā anāvāso vā gantabbo, aññatra pakatattena, aññatra antarāyā.

“na, bhikkhave, pārivāsikena bhikkhunā sabhikkhukā āvāsā sabhikkhuko āvāso gantabbo, yatthassu bhikkhū nānāsaṁvāsakā, aññatra pakatattena, aññatra antarāyā. na, bhikkhave, pārivāsikena bhikkhunā sabhikkhukā āvāsā sabhikkhuko anāvāso gantabbo, yatthassu bhikkhū nānāsaṁvāsakā, aññatra pakatattena, aññatra antarāyā. na, bhikkhave, pārivāsikena bhikkhunā sabhikkhukā āvāsā sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra pakatattena, aññatra antarāyā.

“na, bhikkhave, pārivāsikena bhikkhunā sabhikkhukā anāvāsā sabhikkhuko āvāso gantabbo, yatthassu bhikkhū nānāsaṁvāsakā, aññatra pakatattena, aññatra antarāyā. na, bhikkhave, pārivāsikena bhikkhunā sabhikkhukā anāvāsā sabhikkhuko anāvāso gantabbo, yatthassu bhikkhū nānāsaṁvāsakā, aññatra pakatattena, aññatra antarāyā. na, bhikkhave, pārivāsikena bhikkhunā sabhikkhukā anāvāsā sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra pakatattena, aññatra antarāyā.

“na, bhikkhave, pārivāsikena bhikkhunā sabhikkhukā āvāsā vā anāvāsā vā sabhikkhuko āvāso gantabbo, yatthassu bhikkhū nānāsaṁvāsakā, aññatra pakatattena, aññatra antarāyā. na, bhikkhave, pārivāsikena bhikkhunā sabhikkhukā āvāsā vā anāvāsā vā sabhikkhuko anāvāso gantabbo, yatthassu bhikkhū nānāsaṁvāsakā, aññatra pakatattena, aññatra antarāyā. na, bhikkhave, pārivāsikena bhikkhunā sabhikkhukā āvāsā vā anāvāsā vā sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra pakatattena, aññatra antarāyā.

80. “gantabbo, bhikkhave, pārivāsikena bhikkhunā sabhikkhukā āvāsā sabhikkhuko āvāso, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, pārivāsikena bhikkhunā sabhikkhukā āvāsā sabhikkhuko anāvāso, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, pārivāsikena bhikkhunā sabhikkhukā āvāsā sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, pārivāsikena bhikkhunā sabhikkhukā anāvāsā sabhikkhuko āvāso, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, pārivāsikena bhikkhunā sabhikkhukā anāvāsā sabhikkhuko anāvāso, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, pārivāsikena bhikkhunā sabhikkhukā anāvāsā sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, pārivāsikena bhikkhunā sabhikkhukā āvāsā vā anāvāsā vā sabhikkhuko āvāso, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, pārivāsikena bhikkhunā sabhikkhukā āvāsā vā anāvāsā vā sabhikkhuko anāvāso, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, pārivāsikena bhikkhunā sabhikkhukā āvāsā vā anāvāsā vā sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

81. “na, bhikkhave, pārivāsikena bhikkhunā pakatattena bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse vā vatthabbaṁ. pakatattaṁ bhikkhuṁ disvā āsanā vuṭṭhātabbaṁ. pakatatto bhikkhu āsanena nimantetabbo. na pakatattena bhikkhunā saddhiṁ ekāsane nisīditabbaṁ, na nīce āsane nisinne ucce āsane nisīditabbaṁ, na chamāyaṁ nisinne āsane nisīditabbaṁ; na ekacaṅkame caṅkamitabbaṁ, na nīce caṅkame caṅkamante ucce caṅkame caṅkamitabbaṁ, na chamāyaṁ caṅkamante {caṅkamantaṁ (aṭṭhakathāyaṁ saṁvaṇṇetabbapāṭho)} caṅkame caṅkamitabbaṁ.

82. “na, bhikkhave, pārivāsikena bhikkhunā pārivāsikena vuḍḍhatarena bhikkhunā saddhiṁ ...pe0 ... mūlāyapaṭikassanārahena bhikkhunā saddhiṁ ...pe0 ... mānattārahena bhikkhunā saddhiṁ ...pe0 ... mānattacārikena bhikkhunā saddhiṁ ...pe0 ... abbhānārahena bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse vā vatthabbaṁ; na ekāsane nisīditabbaṁ, na nīce āsane nisinne ucce āsane nisīditabbaṁ, na chamāyaṁ nisinne āsane nisīditabbaṁ; na ekacaṅkame caṅkamitabbaṁ, na nīce caṅkame caṅkamante ucce caṅkame caṅkamitabbaṁ, na chamāyaṁ caṅkamante caṅkame caṅkamitabbaṁ.

{mahāva0 393} “pārivāsikacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya, akammaṁ {akammaṁ taṁ (syā0)}, na ca karaṇīyan”-ti.

catunnavutipārivāsikavattaṁ niṭṭhitaṁ.

83. atha kho āyasmā upāli yena bhagavā tenupasaṅkami. upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā upāli bhagavantaṁ etadavoca -- “kati nu kho, bhante, pārivāsikassa bhikkhuno ratticchedā” ti? “tayo kho, upāli, pārivāsikassa bhikkhuno ratticchedā. sahavāso, vippavāso, anārocanā -- ime kho, upāli, tayo pārivāsikassa bhikkhuno ratticchedā” ti.

84. tena kho pana samayena sāvatthiyaṁ mahābhikkhusaṅgho sannipatito hoti. na sakkonti pārivāsikā bhikkhū parivāsaṁ sodhetuṁ. bhagavato {te bhikkhū bhagavato (syā0, evamuparipi)} etamatthaṁ ārocesuṁ. “anujānāmi, bhikkhave, parivāsaṁ nikkhipituṁ. evañca pana, bhikkhave, nikkhipitabbo. tena pārivāsikena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- `parivāsaṁ nikkhipāmī'ti. nikkhitto hoti parivāso. `vattaṁ nikkhipāmī'ti. nikkhitto hoti parivāso.

85. tena kho pana samayena sāvatthiyā bhikkhū tahaṁ tahaṁ pakkamiṁsu. sakkonti pārivāsikā bhikkhū parivāsaṁ sodhetuṁ. bhagavato etamatthaṁ ārocesuṁ. “anujānāmi, bhikkhave, parivāsaṁ samādiyituṁ {samādātuṁ (syā0 kaṁ0)}. evañca pana, bhikkhave, samādiyitabbo {samāditabbo (sī0 syā0 kaṁ0)}. tena pārivāsikena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- `parivāsaṁ samādiyāmī'ti. samādinno hoti parivāso. `vattaṁ samādiyāmī'ti. samādinno hoti parivāso”.

pārivāsikavattaṁ niṭṭhitaṁ.

2. mūlāyapaṭikassanārahavattaṁ

86. tena kho pana samayena mūlāyapaṭikassanārahā bhikkhū sādiyanti pakatattānaṁ bhikkhūnaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ, seyyābhihāraṁ, pādodakaṁ pādapīṭhaṁ, pādakathalikaṁ, pattacīvarapaṭiggahaṇaṁ, nahāne piṭṭhiparikammaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma mūlāyapaṭikassanārahā bhikkhū sādiyissanti pakatattānaṁ bhikkhūnaṁ abhivādanaṁ, paccuṭṭhānaṁ ...pe0 ... nahāne piṭṭhiparikamman”-ti. atha kho te bhikkhū bhagavato etamatthaṁ ārocesuṁ.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, mūlāyapaṭikassanārahā bhikkhū sādiyanti pakatattānaṁ bhikkhūnaṁ abhivādanaṁ, paccuṭṭhānaṁ ...pe0 ... nahāne piṭṭhiparikamman”-ti? “saccaṁ bhagavā” ti. vigarahi buddho bhagavā -- “ananucchavikaṁ ...pe0 ... kathañhi nāma, bhikkhave, mūlāyapaṭikassanārahā bhikkhū sādiyissanti pakatattānaṁ bhikkhūnaṁ abhivādanaṁ, paccuṭṭhānaṁ ...pe0 ... nahāne piṭṭhiparikammaṁ! netaṁ bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, mūlāyapaṭikassanārahena bhikkhunā sāditabbaṁ pakatattānaṁ bhikkhūnaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāro, seyyābhihāro, pādodakaṁ pādapīṭhaṁ, pādakathalikaṁ, pattacīvarapaṭiggahaṇaṁ, nahāne piṭṭhiparikammaṁ. yo sādiyeyya, āpatti dukkaṭassa. anujānāmi, bhikkhave, mūlāyapaṭikassanārahānaṁ bhikkhūnaṁ mithu yathāvuḍḍhaṁ abhivādanaṁ, paccuṭṭhānaṁ ...pe0 ... nahāne piṭṭhiparikammaṁ. anujānāmi, bhikkhave, mūlāyapaṭikassanārahānaṁ bhikkhūnaṁ pañca yathāvuḍḍhaṁ -- uposathaṁ, pavāraṇaṁ, vassikasāṭikaṁ, oṇojanaṁ, bhattaṁ. tena hi, bhikkhave, mūlāyapaṭikassanārahānaṁ bhikkhūnaṁ vattaṁ paññāpessāmi yathā mūlāyapaṭikassanārahehi bhikkhūhi vattitabbaṁ.

87. “mūlāyapaṭikassanārahena, bhikkhave, bhikkhunā sammā vattitabbaṁ. tatrāyaṁ sammāvattanā --

na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. yāya āpattiyā saṅghena mūlāya paṭikassanāraho kato hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṁ na garahitabbaṁ, kammikā na garahitabbā. na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabbaṁ.

“na, bhikkhave, mūlāyapaṭikassanārahena bhikkhunā pakatattassa bhikkhuno purato gantabbaṁ, na purato nisīditabbaṁ. yo hoti saṅghassa āsanapariyanto seyyāpariyanto vihārapariyanto so tassa padātabbo. tena ca so sāditabbo.

“na, bhikkhave, mūlāyapaṭikassanārahena bhikkhunā pakatattena bhikkhunā puresamaṇena vā pacchāsamaṇena vā kulāni upasaṅkamitabbāni, na āraññikaṅgaṁ samādātabbaṁ, na piṇḍapātikaṅgaṁ samādātabbaṁ, na ca tappaccayā piṇḍapāto nīharāpetabbo -- mā maṁ jāniṁsūti.

“na, bhikkhave, mūlāyapaṭikassanārahena bhikkhunā sabhikkhukā āvāsā abhikkhuko āvāso gantabbo, aññatra pakatattena, aññatra antarāyā.

“na, bhikkhave, mūlāyapaṭikassanārahena bhikkhunā sabhikkhukā āvāsā abhikkhuko anāvāso gantabbo, aññatra pakatattena, aññatra antarāyā.

“na, bhikkhave, mūlāyapaṭikassanārahena bhikkhunā sabhikkhukā āvāsā abhikkhuko āvāso vā anāvāso vā gantabbo, aññatra pakatattena, aññatra antarāyā.

“na, bhikkhave, mūlāyapaṭikassanārahena bhikkhunā sabhikkhukā anāvāsā abhikkhuko āvāso gantabbo ...pe0 ... abhikkhuko anāvāso gantabbo ...pe0 ... abhikkhuko āvāso vā anāvāso vā gantabbo, aññatra pakatattena, aññatra antarāyā.

“na, bhikkhave, mūlāyapaṭikassanārahena bhikkhunā sabhikkhukā āvāsā vā anāvāsā vā abhikkhuko āvāso gantabbo ...pe0 ... abhikkhuko anāvāso gantabbo ...pe0 ... abhikkhuko āvāso vā anāvāso vā gantabbo, aññatra pakatattena, aññatra antarāyā.

“na, bhikkhave, mūlāyapaṭikassanārahena bhikkhunā sabhikkhukā āvāsā sabhikkhuko āvāso gantabbo ...pe0 ... sabhikkhuko anāvāso gantabbo ...pe0 ... sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra pakatattena, aññatra antarāyā.

“na, bhikkhave, mūlāyapaṭikassanārahena bhikkhunā sabhikkhukā anāvāsā sabhikkhuko āvāso gantabbo ...pe0 ... sabhikkhuko anāvāso gantabbo ...pe0 ... sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra pakatattena, aññatra antarāyā.

“na, bhikkhave, mūlāyapaṭikassanārahena bhikkhunā sabhikkhukā āvāsā vā anāvāsā vā sabhikkhuko āvāso gantabbo ...pe0 ... sabhikkhuko anāvāso gantabbo ...pe0 ... sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra pakatattena, aññatra antarāyā.

“gantabbo, bhikkhave, mūlāyapaṭikassanārahena bhikkhunā sabhikkhukā āvāsā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, mūlāyapaṭikassanārahena bhikkhunā sabhikkhukā anāvāsā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, mūlāyapaṭikassanārahena bhikkhunā sabhikkhukā āvāsā vā anāvāsā vā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“na, bhikkhave, mūlāyapaṭikassanārahena bhikkhunā pakatattena bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse vā vatthabbaṁ; pakatattaṁ bhikkhuṁ disvā āsanā vuṭṭhātabbaṁ, pakatatto bhikkhu āsanena nimantetabbo; na pakatattena bhikkhunā saddhiṁ ekāsane nisīditabbaṁ; na nīce āsane nisinne ucce āsane nisīditabbaṁ; na chamāyaṁ nisinne āsane nisīditabbaṁ; na ekacaṅkame caṅkamitabbaṁ, na nīce caṅkame caṅkamante ucce caṅkame caṅkamitabbaṁ, na chamāyaṁ caṅkamante caṅkame caṅkamitabbaṁ.

“na, bhikkhave, mūlāyapaṭikassanārahena bhikkhunā pārivāsikena bhikkhunā saddhiṁ ...pe0 ... mūlāyapaṭikassanārahena vuḍḍhatarena bhikkhunā saddhiṁ ...pe0 ... mānattārahena bhikkhunā saddhiṁ ...pe0 ... mānattacārikena bhikkhunā saddhiṁ ...pe0 ... abbhānārahena bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse vā vatthabbaṁ; na ekāsane nisīditabbaṁ; na nīce āsane nisinne ucce āsane nisīditabbaṁ, na chamāyaṁ nisinne āsane nisīditabbaṁ; na ekacaṅkame caṅkamitabbaṁ, na nīce caṅkame caṅkamante ucce caṅkame caṅkamitabbaṁ, na chamāyaṁ caṅkamante caṅkame caṅkamitabbaṁ.

{mahāva0 393} “mūlāyapaṭikassanārahacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya, akammaṁ, na ca karaṇīyan”-ti.

mūlāyapaṭikassanārahavattaṁ niṭṭhitaṁ.

3. mānattārahavattaṁ

88. tena kho pana samayena mānattārahā bhikkhū sādiyanti pakatattānaṁ bhikkhūnaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ, seyyābhihāraṁ, pādodakaṁ pādapīṭhaṁ, pādakathalikaṁ, pattacīvarapaṭiggahaṇaṁ, nahāne piṭṭhiparikammaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma mānattārahā bhikkhū sādiyissanti pakatattānaṁ bhikkhūnaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ, seyyābhihāraṁ, pādodakaṁ pādapīṭhaṁ, pādakathalikaṁ, pattacīvarapaṭiggahaṇaṁ, nahāne piṭṭhiparikamman”-ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, mānattārahā bhikkhū sādiyanti pakatattānaṁ bhikkhūnaṁ abhivādanaṁ, paccuṭṭhānaṁ ...pe0 ... nahāne piṭṭhiparikamman”-ti? “saccaṁ bhagavā” ti. vigarahi buddho bhagavā -- “ananucchavikaṁ ...pe0 ... kathañhi nāma, bhikkhave, mānattārahā bhikkhū sādiyissanti pakatattānaṁ bhikkhūnaṁ abhivādanaṁ ...pe0 ... nahāne piṭṭhiparikammaṁ! netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, mānattārahena bhikkhunā sāditabbaṁ pakatattānaṁ bhikkhūnaṁ abhivādanaṁ, paccuṭṭhānaṁ ...pe0 ... nahāne piṭṭhiparikammaṁ. yo sādiyeyya, āpatti dukkaṭassa. anujānāmi, bhikkhave, mānattārahānaṁ bhikkhūnaṁ mithu yathāvuḍḍhaṁ abhivādanaṁ, paccuṭṭhānaṁ ...pe0 ... nahāne piṭṭhiparikammaṁ. anujānāmi, bhikkhave, mānattārahānaṁ bhikkhūnaṁ pañca yathāvuḍḍhaṁ -- uposathaṁ, pavāraṇaṁ, vassikasāṭikaṁ, oṇojanaṁ, bhattaṁ. tena hi, bhikkhave, mānattārahānaṁ bhikkhūnaṁ vattaṁ paññāpessāmi yathā mānattārahehi bhikkhūhi vattitabbaṁ.

89. “mānattārahena, bhikkhave, bhikkhunā sammā vattitabbaṁ. tatrāyaṁ sammāvattanā --

na upasampādetabbaṁ ...pe0 ... (yathā mūlāya paṭikassanā, tathā vitthāretabbaṁ.) na bhikkhūhi sampayojetabbaṁ.

“na, bhikkhave, mānattārahena bhikkhunā pakatattassa bhikkhuno purato gantabbaṁ, na purato nisīditabbaṁ. yo hoti saṅghassa āsanapariyanto seyyāpariyanto vihārapariyanto so tassa padātabbo. tena ca so sāditabbo.

“na, bhikkhave, mānattārahena bhikkhunā pakatattena bhikkhunā puresamaṇena vā pacchāsamaṇena vā kulāni upasaṅkamitabbāni, na āraññikaṅgaṁ samādātabbaṁ, na piṇḍapātikaṅgaṁ samādātabbaṁ, na ca tappaccayā piṇḍapāto nīharāpetabbo -- mā maṁ jāniṁsūti.

“na, bhikkhave, mānattārahena bhikkhunā sabhikkhukā āvāsā abhikkhuko āvāso gantabbo, aññatra pakatattena, aññatra antarāyā.

“na, bhikkhave, manattārahena bhikkhunā sabhikkhukā āvāsā abhikkhuko anāvāso gantabbo, aññatra pakatattena, aññatra antarāyā.

“na, bhikkhave, mānattārahena bhikkhunā sabhikkhukā āvāsā abhikkhuko āvāso vā anāvāso vā gantabbo, aññatra pakatattena, aññatra antarāyā.

“na, bhikkhave, mānattārahena bhikkhunā sabhikkhukā anāvāsā abhikkhuko āvāso gantabbo ...pe0 ... abhikkhuko anāvāso gantabbo ...pe0 ... abhikkhuko āvāso vā anāvāso vā gantabbo, aññatra pakatattena, aññatra antarāyā.

“na, bhikkhave, mānattārahena bhikkhunā sabhikkhukā āvāsā vā anāvāsā vā abhikkhuko āvāso gantabbo ...pe0 ... abhikkhuko anāvāso gantabbo ...pe0 ... abhikkhuko āvāso vā anāvāso vā gantabbo, aññatra pakatattena, aññatra antarāyā.

“na, bhikkhave, mānattārahena bhikkhunā sabhikkhukā āvāsā sabhikkhuko āvāso gantabbo ...pe0 ... sabhikkhuko anāvāso gantabbo ...pe0 ... sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra pakatattena, aññatra antarāyā.

“na, bhikkhave, mānattārahena bhikkhunā sabhikkhukā anāvāsā sabhikkhuko āvāso gantabbo ...pe0 ... sabhikkhuko anāvāso gantabbo ...pe0 ... sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra pakatattena, aññatra antarāyā.

“na, bhikkhave, mānattārahena bhikkhunā sabhikkhukā āvāsā vā anāvāsā vā sabhikkhuko āvāso gantabbo ...pe0 ... sabhikkhuko anāvāso gantabbo ...pe0 ... sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra pakatattena, aññatra antarāyā.

“gantabbo, bhikkhave, mānattārahena bhikkhunā sabhikkhukā āvāsā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, mānattārahena bhikkhunā sabhikkhukā anāvāsā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, mānattārahena bhikkhunā sabhikkhukā āvāsā vā anāvāsā vā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“na, bhikkhave, mānattārahena bhikkhunā pakatattena bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse vā vatthabbaṁ. pakatattaṁ bhikkhuṁ disvā āsanā vuṭṭhātabbaṁ. pakatatto bhikkhu āsanena nimantetabbo. na pakatattena bhikkhunā saddhiṁ ekāsane nisīditabbaṁ, na nīce āsane nisinne ucce āsane nisīditabbaṁ, na chamāyaṁ nisinne āsane nisīditabbaṁ; na ekacaṅkame caṅkamitabbaṁ, na nīce caṅkame caṅkamante ucce caṅkame caṅkamitabbaṁ, na chamāyaṁ caṅkamante caṅkame caṅkamitabbaṁ.

“na, bhikkhave, mānattārahena bhikkhunā pārivāsikena bhikkhunā saddhiṁ ...pe0 ... mūlāyapaṭikassanārahena bhikkhunā saddhiṁ ...pe0 ... mānattārahena vuḍḍhatarena bhikkhunā saddhiṁ ...pe0 ... mānattacārikena bhikkhunā saddhiṁ ...pe0 ... abbhānārahena bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse vā vatthabbaṁ; na ekāsane nisīditabbaṁ, na nīce āsane nisinne ucce āsane nisīditabbaṁ, na chamāyaṁ nisinne āsane nisīditabbaṁ; na ekacaṅkame caṅkamitabbaṁ, na nīce caṅkame caṅkamante ucce caṅkame caṅkamitabbaṁ, na chamāyaṁ caṅkamante caṅkame caṅkamitabbaṁ.

{mahāva0 393} “mānattārahacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya, akammaṁ, na ca karaṇīyan”-ti.

mānattārahavattaṁ niṭṭhitaṁ.

4. mānattacārikavattaṁ

90. tena kho pana samayena mānattacārikā bhikkhū sādiyanti pakatattānaṁ bhikkhūnaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāraṁ, seyyābhihāraṁ, pādodakaṁ pādapīṭhaṁ, pādakathalikaṁ, pattacīvarapaṭiggahaṇaṁ, nahāne piṭṭhiparikammaṁ. ye te bhikkhū appicchā ...pe0 ... te ujhāyanti khiyyanti vipācenti -- “kathañhi nāma mānattacārikā bhikkhū sādiyissanti pakatattānaṁ bhikkhūnaṁ abhivādanaṁ, paccuṭṭhānaṁ ...pe0 ... nahāne piṭṭhiparikamman”-ti! atha kho te bhikkhū bhagavato etamatthaṁ ārocesuṁ.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, mānattacārikā bhikkhū sādiyanti pakatattānaṁ bhikkhūnaṁ abhivādanaṁ, paccuṭṭhānaṁ ...pe0 ... nahāne piṭṭhiparikamman”-ti? “saccaṁ bhagavā” ti. vigarahi buddho bhagavā -- “ananucchavikaṁ ...pe0 ... kathañhi nāma, bhikkhave, mānattacārikā bhikkhū sādiyissanti pakatattānaṁ bhikkhūnaṁ abhivādanaṁ ...pe0 ... nahāne piṭṭhiparikammaṁ! netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

“na, bhikkhave, mānattacārikena bhikkhunā sāditabbaṁ pakatattānaṁ bhikkhūnaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, āsanābhihāro, seyyābhihāro, pādodakaṁ pādapīṭhaṁ, pādakathalikaṁ, pattacīvarapaṭiggahaṇaṁ, nahāne piṭṭhiparikammaṁ. yo sādiyeyya, āpatti dukkaṭassa. anujānāmi, bhikkhave, mānattacārikānaṁ bhikkhūnaṁ mithu yathāvuḍḍhaṁ abhivādanaṁ, paccuṭṭhānaṁ ...pe0 ... nahāne piṭṭhiparikammaṁ. anujānāmi, bhikkhave, mānattacārikānaṁ bhikkhūnaṁ pañca yathāvuḍḍhaṁ -- uposathaṁ, pavāraṇaṁ, vassikasāṭikaṁ, oṇojanaṁ, bhattaṁ. tena hi, bhikkhave, mānattacārikānaṁ bhikkhūnaṁ vattaṁ paññapessāmi yathā mānattacārikehi bhikkhūhi vattitabbaṁ.

91. “mānattacārikena, bhikkhave, bhikkhunā sammā vattitabbaṁ. tatrāyaṁ sammāvattanā --

na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. yāya āpattiyā saṅghena mānattaṁ dinnaṁ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṁ na garahitabbaṁ, kammikā na garahitabbā. na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabbaṁ.

“na, bhikkhave, mānattacārikena bhikkhunā pakatattassa bhikkhuno purato gantabbaṁ, na purato nisīditabbaṁ. yo hoti saṅghassa āsanapariyanto seyyāpariyanto vihārapariyanto so tassa padātabbo. tena ca so sāditabbo.

“na, bhikkhave, mānattacārikena bhikkhunā pakatattena bhikkhunā puresamaṇena vā pacchāsamaṇena vā kulāni upasaṅkamitabbāni, na āraññikaṅgaṁ samādātabbaṁ, na piṇḍapātikaṅgaṁ samādātabbaṁ, na ca tappaccayā piṇḍapāto nīharāpetabbo -- mā maṁ jāniṁsūti.

“mānattacārikena, bhikkhave, bhikkhunā āgantukena ārocetabbaṁ, āgantukassa ārocetabbaṁ, uposathe ārocetabbaṁ, pavāraṇāya ārocetabbaṁ, devasikaṁ ārocetabbaṁ. sace gilāno hoti, dūtenapi ārocetabbaṁ.

“na, bhikkhave, mānattacārikena bhikkhunā sabhikkhukā āvāsā abhikkhuko āvāso gantabbo, aññatra saṅghena, aññatra antarāyā.

“na, bhikkhave, mānattacārikena bhikkhunā sabhikkhukā āvāsā abhikkhuko anāvāso gantabbo, aññatra saṅghena, aññatra antarāyā.

“na, bhikkhave, mānattacārikena bhikkhunā sabhikkhukā āvāsā abhikkhuko āvāso vā anāvāso vā gantabbo, aññatra saṅghena, aññatra antarāyā.

“na, bhikkhave, mānattacārikena bhikkhunā sabhikkhukā anāvāsā abhikkhuko āvāso gantabbo ...pe0 ... abhikkhuko anāvāso gantabbo ...pe0 ... abhikkhuko āvāso vā anāvāso vā gantabbo, aññatra saṅghena, aññatra antarāyā.

“na, bhikkhave, mānattacārikena bhikkhunā sabhikkhukā āvāsā vā anāvāsā vā abhikkhuko āvāso gantabbo ...pe0 ... abhikkhuko anāvāso gantabbo ...pe0 ... abhikkhuko āvāso vā anāvāso vā gantabbo, aññatra saṅghena, aññatra antarāyā.

“na, bhikkhave, mānattacārikena bhikkhunā sabhikkhukā āvāsā sabhikkhuko āvāso gantabbo ...pe0 ... sabhikkhuko anāvāso gantabbo ...pe0 ... sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra saṅghena, aññatra antarāyā.

“na bhikkhave, mānattacārikena bhikkhunā sabhikkhukā anāvāsā sabhikkhuko āvāso gantabbo ...pe0 ... sabhikkhuko anāvāso gantabbo ...pe0 ... sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra saṅghena, aññatra antarāyā.

“na, bhikkhave, mānattacārikena bhikkhunā sabhikkhukā āvāsā vā anāvāsā vā sabhikkhuko āvāso gantabbo ...pe0 ... sabhikkhuko anāvāso gantabbo ...pe0 ... sabhikkhuko āvāso vā anāvāso vā gantabbo, yatthassu bhikkhū nānāsaṁvāsakā, aññatra saṅghena, aññatra antarāyā.

“gantabbo, bhikkhave mānattacārikena bhikkhunā sabhikkhukā āvāsā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, mānattacārikena bhikkhunā sabhikkhukā anāvāsā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“gantabbo, bhikkhave, mānattacārikena bhikkhunā sabhikkhukā āvāsā vā anāvāsā vā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“na, bhikkhave, mānattacārikena bhikkhunā pakatattena bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse vā vatthabbaṁ. pakatattaṁ bhikkhuṁ disvā āsanā vuṭṭhātabbaṁ. pakatatto bhikkhu āsanena nimantetabbo. na pakatattena bhikkhunā saddhiṁ ekāsane nisīditabbaṁ, na nīce āsane nisinne ucce āsane nisīditabbaṁ, na chamāyaṁ nisinne āsane nisīditabbaṁ; na ekacaṅkame caṅkamitabbaṁ, na nīce caṅkame caṅkamante ucce caṅkame caṅkamitabbaṁ, na chamāyaṁ caṅkamante caṅkame caṅkamitabbaṁ.

“na, bhikkhave, mānattacārikena bhikkhunā pārivāsikena bhikkhunā saddhiṁ ...pe0 ... mūlāyapaṭikassanārahena bhikkhunā saddhiṁ ...pe0 ... mānattārahena bhikkhunā saddhiṁ ...pe0 ... mānattacārikena vuḍḍhatarena bhikkhunā saddhiṁ ...pe0 ... abbhānārahena bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse vā vatthabbaṁ; na ekāsane nisīditabbaṁ, na nīce āsane nisinne ucce āsane nisīditabbaṁ, na chamāyaṁ nisinne āsane nisīditabbaṁ; na ekacaṅkame caṅkamitabbaṁ, na nīce caṅkame caṅkamante ucce caṅkame caṅkamitabbaṁ, na chamāyaṁ caṅkamante caṅkame caṅkamitabbaṁ.

{mahāva0 393} “mānattacārikacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya, akammaṁ, na ca karaṇīyan”-ti.

92. atha kho āyasmā upāli yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā upāli bhagavantaṁ etadavoca -- “kati nu kho, bhante, mānattacārikassa bhikkhuno ratticchedā” ti? “cattāro kho, upāli, mānattacārikassa bhikkhuno ratticchedā. sahavāso, vippavāso, anārocanā, ūne gaṇe caraṇaṁ {caraṇanti (ka0)} -- ime kho, upāli, cattāro mānattacārikassa bhikkhuno ratticchedā” ti.

93. tena kho pana samayena sāvatthiyaṁ mahābhikkhusaṅgho sannipatito hoti. na sakkonti mānattacārikā bhikkhū mānattaṁ sodhetuṁ. bhagavato etamatthaṁ ārocesuṁ. “anujānāmi, bhikkhave, mānattaṁ nikkhipituṁ. evañca pana, bhikkhave, nikkhipitabbaṁ. tena mānattacārikena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- `mānattaṁ nikkhipāmī'ti. nikkhittaṁ hoti mānattaṁ. `vattaṁ nikkhipāmī'ti. nikkhittaṁ hoti mānattan”-ti.

94. tena kho pana samayena sāvatthiyā bhikkhū tahaṁ tahaṁ pakkamiṁsu. sakkonti mānattacārikā bhikkhū mānattaṁ sodhetuṁ. bhagavato etamatthaṁ ārocesuṁ. “anujānāmi, bhikkhave, mānattaṁ samādiyituṁ. evañca pana, bhikkhave, samādiyitabbaṁ. tena mānattacārikena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā, evamassa vacanīyo -- `mānattaṁ samādiyāmī'ti. samādinnaṁ hoti mānattaṁ. `vattaṁ samādiyāmī'ti. samādinnaṁ hoti mānattan”-ti.

mānattacārikavattaṁ niṭṭhitaṁ.

5. abbhānārahavattaṁ

95. tena kho pana samayena abbhānārahā bhikkhū sādiyanti pakatattānaṁ bhikkhūnaṁ abhivādanaṁ paccuṭṭhānaṁ ...pe0 ... nahāne piṭṭhiparikammaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma abbhānārahā bhikkhū sādiyissanti pakatattānaṁ bhikkhūnaṁ abhivādanaṁ paccuṭṭhānaṁ ...pe0 ... nahāne piṭṭhiparikamman”-ti! atha kho te bhikkhū bhagavato etamatthaṁ ārocesuṁ.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, abbhānārahā bhikkhū sādiyanti pakatattānaṁ bhikkhūnaṁ abhivādanaṁ paccuṭṭhānaṁ ...pe0 ... nahāne piṭṭhiparikammanti? “saccaṁ bhagavā” ti. vigarahi buddho bhagavā -- “ananucchavikaṁ ...pe0 ... kathañhi nāma, bhikkhave, abbhānārahā bhikkhū sādiyissanti pakatattānaṁ bhikkhūnaṁ abhivādanaṁ paccuṭṭhānaṁ ...pe0 ... nahāne piṭṭhiparikammaṁ ! netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, abbhānārahena bhikkhunā sāditabbaṁ pakatattānaṁ bhikkhūnaṁ abhivādanaṁ paccupaṭṭhānaṁ ...pe0 ... nahāne piṭṭhiparikammaṁ. yo sādiyeyya, āpatti dukkaṭassa. anujānāmi, bhikkhave, abbhānārahānaṁ bhikkhūnaṁ mithu yathāvuḍḍhaṁ abhivādanaṁ paccuṭṭhānaṁ ...pe0 ... nahāne piṭṭhiparikammaṁ. anujānāmi, bhikkhave, abbhānārahānaṁ bhikkhūnaṁ pañca yathāvuḍḍhaṁ -- uposathaṁ, pavāraṇaṁ, vassikasāṭikaṁ, oṇojanaṁ, bhattaṁ. tena hi, bhikkhave, abbhānārahānaṁ bhikkhūnaṁ vattaṁ paññāpessāmi yathā abbhānārahehi bhikkhūhi vattitabbaṁ.

96. “abbhānārahena, bhikkhave, bhikkhunā sammā vattitabbaṁ. tatrāyaṁ sammāvattanā --

na upasampādetabbaṁ ...pe0 ... (yathā heṭṭhā, tathā vitthāretabbaṁ,) na bhikkhūhi sampayojetabbaṁ.

“na, bhikkhave, abbhānārahena bhikkhunā pakatattassa bhikkhuno purato gantabbaṁ, na purato nisīditabbaṁ. yo hoti saṅghassa āsanapariyanto seyyāpariyanto vihārapariyanto so tassa padātabbo. tena ca so sāditabbo.

“na, bhikkhave, abbhānārahena bhikkhunā pakatattena bhikkhunā puresamaṇena vā pacchāsamaṇena vā kulāni upasaṅkamitabbāni; na āraññikaṅgaṁ samādātabbaṁ; na piṇḍapātikaṅgaṁ samādātabbaṁ; na ca tappaccayā piṇḍapāto nīharāpetabbo -- mā maṁ jāniṁsūti.

“na, bhikkhave, abbhānārahena bhikkhunā sabhikkhukā āvāsā abhikkhuko āvāso gantabbo, aññatra pakatattena, aññatra antarāyā.

“na, bhikkhave, abbhānārahena bhikkhunā sabhikkhukā āvāsā abhikkhuko anāvāso gantabbo, aññatra pakatattena, aññatra antarāyā ...pe0 .... (yathā heṭṭhā, tathā vitthāretabbā.)

“gantabbo, bhikkhave, abbhānārahena bhikkhunā sabhikkhukā āvāsā ...pe0 ... anāvāsā ...pe0 ... āvāsā vā anāvāsā vā sabhikkhuko āvāso ...pe0 ... sabhikkhuko anāvāso ...pe0 ... sabhikkhuko āvāso vā anāvāso vā, yatthassu bhikkhū samānasaṁvāsakā, yaṁ jaññā sakkomi ajjeva gantunti.

“na, bhikkhave, abbhānārahena bhikkhunā pakatattena bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse vā vatthabbaṁ; pakatattaṁ bhikkhuṁ disvā āsanā vuṭṭhātabbaṁ, pakatatto bhikkhu āsanena nimantetabbo; na pakatattena bhikkhunā saddhiṁ ekāsane nisīditabbaṁ, na nīce āsane nisinne ucce āsane nisīditabbaṁ, na chamāyaṁ nisinne āsane nisīditabbaṁ; na ekacaṅkame caṅkamitabbaṁ, na nīce caṅkame caṅkamante ucce caṅkame caṅkamitabbaṁ, na chamāyaṁ caṅkamante caṅkame caṅkamitabbaṁ.

“na, bhikkhave, abbhānārahena bhikkhunā pārivāsikena bhikkhunā saddhiṁ ...pe0 ... mūlāyapaṭikassanārahena bhikkhunā saddhiṁ ...pe0 ... mānattārahena bhikkhunā saddhiṁ ...pe0 ... mānattacārikena bhikkhunā saddhiṁ ...pe0 ... abbhānārahena vuḍḍhatarena bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ; na ekacchanne āvāse vā anāvāse vā vatthabbaṁ; na ekāsane nisīditabbaṁ, na nīce āsane nisinne ucce āsane nisīditabbaṁ, na chamāyaṁ nisinne āsane nisīditabbaṁ; na ekacaṅkame caṅkamitabbaṁ, na nīce caṅkame caṅkamante ucce caṅkame caṅkamitabbaṁ, na chamāyaṁ caṅkamante caṅkame caṅkamitabbaṁ.

{mahāva0 393} “abbhānārahacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya, akammaṁ, na ca karaṇīyan”-ti.

abbhānārahavattaṁ niṭṭhitaṁ.

pārivāsikakkhandhako dutiyo.

imamhi khandhake vatthū pañca.

tassuddānaṁ --

pārivāsikā sādenti, pakatattāna bhikkhunaṁ.

abhivādanaṁ paccuṭṭhānaṁ, añjaliñca sāmīciyaṁ..

āsanaṁ seyyābhihāraṁ, pādo pīṭhaṁ kathalikaṁ.

pattaṁ nahāne parikammaṁ, ujjhāyanti ca pesalā..

dukkaṭaṁ sādiyantassa, mithu pañca yathāvuḍḍhaṁ {punāpare (ka0)}.

uposathaṁ pavāraṇaṁ, vassikoṇojabhojanaṁ..

sammā ca vattanā tattha, pakatattassa gacchantaṁ.

yo ca hoti pariyanto, pure pacchā tatheva ca {na pure pacchāsamaṇena (sī0 syā0)}..

āraññapiṇḍanīhāro, āgantuke uposathe.

pavāraṇāya dūtena, gantabbo ca sabhikkhuko..

ekacchanne ca vuṭṭhānaṁ, tatheva ca nimantaye.

āsane nīce caṅkame, chamāyaṁ caṅkamena ca..

vuḍḍhatarena akammaṁ, ratticchedā ca sodhanā.

nikkhipanaṁ samādānaṁ, vattaṁva pārivāsike {ratti vā pārivāsike (ka0), ñātabbaṁ pārivāsikā (sī0 syā0)}..

mūlāya mānattārahā, tathā mānattacārikā.

abbhānārahe nayo cāpi, sambhedaṁ nayato {sambhedanayato (syā0)} puna..

pārivāsikesu tayo, catu mānattacārike.

na samenti ratticchedesu {ratticchede (itipi), ratticchedā (syā0)}, mānattesu ca devasi.

dve kammā sadisā sesā, tayo kammā samāsamāti {samā matāti (sī0)}..

pārivāsikakkhandhakaṁ niṭṭhitaṁ.

3. samuccayakkhandhakaṁ

1. sukkavissaṭṭhi

97. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā udāyī ekaṁ āpattiṁ āpanno hoti sañcetanikaṁ sukkavissaṭṭhiṁ appaṭicchannaṁ. so bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. kathaṁ nu kho mayā paṭipajjitabban”-ti? bhagavato {te bhikkhū bhagavato (syā0)} etamatthaṁ ārocesuṁ. “tena hi, bhikkhave, saṅgho udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ detu. evañca pana, bhikkhave, dātabbaṁ --

appaṭicchannamānattaṁ

98. “tena, bhikkhave, udāyinā bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ, bhante, saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yācāmi. ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. dutiyampi, sohaṁ {dutiyampi (sī0 ka0)} bhante, saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yācāmi. ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. tatiyampi sohaṁ {tatiyampi (sī0 ka0)}, bhante, saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yācāmī'ti. “byattena bhikkhunā paṭibalena saṅgho ñāpetabbo --

99. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yācati. yadi saṅghassa pattakallaṁ, saṅgho udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ dadeyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yācati. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ deti. yassāyasmato khamati udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattassa dānaṁ, so tuṇhassa ; yassa nakkhamati, so bhāseyya.

“dutiyampi etamatthaṁ vadāmi -- suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yācati. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ deti. yassāyasmato khamati udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattassa dānaṁ, so tuṇhassa; yassa nakkhamati, so bhāseyya.

“tatiyampi etamatthaṁ vadāmi -- suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yācati. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ deti. yassāyasmato khamati udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattassa dānaṁ, so tuṇhassa; yassa nakkhamati, so bhāseyya.

“dinnaṁ saṅghena udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ. khamati saṅghassa, tasmā tuṇhī, evametaṁ dhārayāmī” ti.

appaṭicchannaabbhānaṁ

100. so ciṇṇamānatto bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. sohaṁ ciṇṇamānatto. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyiṁ bhikkhuṁ abbhetu. evañca pana, bhikkhave, abbhetabbo --

tena, bhikkhave, udāyinā bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- “ahaṁ bhante ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ, sohaṁ saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. sohaṁ, bhante, ciṇṇamānatto saṅghaṁ abbhānaṁ yācāmi.

“ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. sohaṁ ciṇṇamānatto dutiyampi, bhante, saṅghaṁ abbhānaṁ yācāmi.

“ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. sohaṁ ciṇṇamānatto tatiyampi, bhante, saṅghaṁ abbhānaṁ yācāmīti. byattena bhikkhunā paṭibalena saṅgho ñāpetabbo --

101. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. so ciṇṇamānatto saṅghaṁ abbhānaṁ yācati. yadi saṅghassa pattakallaṁ, saṅgho udāyiṁ bhikkhuṁ abbheyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. so ciṇṇamānatto saṅghaṁ abbhānaṁ yācati. saṅgho udāyiṁ bhikkhuṁ abbheti. yassāyasmato khamati udāyissa bhikkhuno abbhānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi -- suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. so ciṇṇamānatto saṅghaṁ abbhānaṁ yācati. saṅgho udāyiṁ bhikkhuṁ abbheti. yassāyasmato khamati udāyissa bhikkhuno abbhānaṁ, so tuṇhassa; yassa nakkhamati, so bhāseyya.

“tatiyampi etamatthaṁ vadāmi -- suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. so ciṇṇamānatto saṅghaṁ abbhānaṁ yācati. saṅgho udāyiṁ bhikkhuṁ abbheti. yassāyasmato khamati udāyissa bhikkhuno abbhānaṁ, so tuṇhassa; yassa nakkhamati, so bhāseyya.

“abbhito saṅghena udāyī bhikkhu. khamati saṅghassa, tasmā tuṇhī, evametaṁ dhārayāmī” ti.

ekāhappaṭicchannaparivāsaṁ

102. tena kho pana samayena āyasmā udāyī ekaṁ āpattiṁ āpanno hoti sañcetanikaṁ sukkavissaṭṭhiṁ ekāhappaṭicchannaṁ. so bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhappaṭicchannaṁ. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ detu. evañca pana, bhikkhave, dātabbo --

“tena, bhikkhave, udāyinā bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhappaṭicchannaṁ. sohaṁ, bhante, saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ yācāmī'ti. dutiyampi yācitabbo. tatiyampi yācitabbo. “byattena bhikkhunā paṭibalena saṅgho ñāpetabbo --

103. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ ekāhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ yācati. yadi saṅghassa pattakallaṁ, saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ dadeyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ ekāhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ yācati. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ deti. yassāyasmato khamati udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinno saṅghena udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāso. khamati saṅghassa, tasmā tuṇhī, evametaṁ dhārayāmī” ti.

ekāhappaṭicchannamānattaṁ

104. so parivutthaparivāso bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ adāsi. sohaṁ parivutthaparivāso. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ detu. evañca pana, bhikkhave, dātabbaṁ --

“tena, bhikkhave, udāyinā bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ adāsi. sohaṁ, bhante, parivutthaparivāso saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ yācāmī'ti. dutiyampi yācitabbaṁ {yācitabbo (sī0 evamuparipi)}. tatiyampi yācitabbaṁ {yācitabbo (sī0 evamuparipi)}. byattena bhikkhunā paṭibalena saṅgho ñāpetabbo --

105. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ ekāhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ adāsi. so parivutthaparivāso saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ yācati. yadi saṅghassa pattakallaṁ, saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ dadeyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ ekāhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ adāsi. so parivutthaparivāso saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ yācati. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ deti. yassāyasmato khamati udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinnaṁ saṅghena udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ. khamati saṅghassa, tasmā tuṇhī, evametaṁ dhārayāmī” ti.

ekāhappaṭicchannaabbhānaṁ

106. so ciṇṇamānatto bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ adāsi. sohaṁ parivutthaparivāso saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ adāsi. sohaṁ ciṇṇamānatto. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyiṁ bhikkhuṁ abbhetu. evañca pana, bhikkhave, abbhetabbo --

“tena bhikkhave, udāyinā bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ adāsi. sohaṁ parivutthaparivāso saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ adāsi. sohaṁ, bhante, ciṇṇamānatto saṅghaṁ abbhānaṁ yācāmī'ti. dutiyampi yācitabbaṁ. tatiyampi yācitabbaṁ. byattena bhikkhunā paṭibalena saṅgho ñāpetabbo --

107. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ ekāhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ adāsi. so parivutthaparivāso saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ adāsi. so ciṇṇamānatto saṅghaṁ abbhānaṁ yācati. yadi saṅghassa pattakallaṁ, saṅgho udāyiṁ bhikkhuṁ abbheyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ ekāhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ adāsi. so parivutthaparivāso saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā ekāhappaṭicchannāya chārattaṁ mānattaṁ adāsi. so ciṇṇamānatto saṅghaṁ abbhānaṁ yācati. saṅgho udāyiṁ bhikkhuṁ abbheti. yassāyasmato khamati udāyissa bhikkhuno abbhānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“abbhito saṅghena udāyī bhikkhu. khamati saṅghassa, tasmā tuṇhī, evametaṁ dhārayāmī” ti.

pañcāhappaṭicchannaparivāso

108. tena kho pana samayena āyasmā udāyī ekaṁ āpattiṁ āpanno hoti sañcetanikaṁ sukkavissaṭṭhiṁ dvīhappaṭicchannaṁ ...pe0 ... tīhappaṭicchannaṁ ...pe0 ... catūhappaṭicchannaṁ ...pe0 ... pañcāhappaṭicchannaṁ. so bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ detu. evañca pana, bhikkhave, dātabbo --

“tena, bhikkhave, udāyinā bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. sohaṁ, bhante, saṅghaṁ ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ yācāmī'ti. dutiyampi yācitabbo. tatiyampi yācitabbo. byattena bhikkhunā paṭibalena saṅgho ñāpetabbo --

109. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ yācati. yadi saṅghassa pattakallaṁ, saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ dadeyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ yācati. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ deti. yassāyasmato khamati udāyissa bhikkhuno ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinno saṅghena udāyissa bhikkhuno ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāso. khamati saṅghassa, tasmā tuṇhī, evametaṁ dhārayāmī” ti.

pārivāsikamūlāyapaṭikassanā

110. so parivasanto antarā ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ adāsi. sohaṁ parivasanto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassatu. evañca pana, bhikkhave, mūlāya paṭikassitabbo --

“tena, bhikkhave, udāyinā bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ adāsi. sohaṁ parivasanto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ, bhante, saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassanaṁ yācāmī'ti. dutiyampi yācitabbā {yācitabbo (sī0 evamuparipi)}. tatiyampi yācitabbā {yācitabbo (sī0 evamuparipi)}. byattena bhikkhunā paṭibalena saṅgho ñāpetabbo --

111. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ adāsi. so parivasanto antarā ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yācati. yadi saṅghassa pattakallaṁ, saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikasseyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ adāsi. so parivasanto antarā ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yācati. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassati. yassāyasmato khamati udāyissa bhikkhuno antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanā, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“paṭikassito saṅghena udāyī bhikkhu antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanā {mūlāya (syā0)}. khamati saṅghassa, tasmā tuṇhī, evametaṁ dhārayāmī” ti.

mānattārahamūlāyapaṭikassanā

112. so parivutthaparivāso mānattāraho antarā ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ adāsi. sohaṁ parivasanto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yāciṁ. taṁ maṁ saṅgho antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassi. sohaṁ parivutthaparivāso mānattāraho antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassatu. evañca pana, bhikkhave, mūlāya paṭikassitabbo --

“tena, bhikkhave, udāyinā bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ ...pe0 ... sohaṁ parivutthaparivāso mānattāraho antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yācāmī'ti. dutiyampi yācitabbā. tatiyampi yācitabbā. byattena bhikkhunā paṭibalena saṅgho ñāpetabbo --

113. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ ...pe0 ... so parivutthaparivāso mānattāraho antarā ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yācati. yadi saṅghassa pattakallaṁ, saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikasseyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ ...pe0 ... so parivutthaparivāso mānattāraho antarā ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yācati. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassati. yassāyasmato khamati udāyissa bhikkhuno antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanā, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“paṭikassito saṅghena udāyī bhikkhu antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanā. khamati saṅghassa, tasmā tuṇhī, evametaṁ dhārayāmī” ti.

tikāpattimānattaṁ

114. so parivutthaparivāso bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ ...pe0 ... sohaṁ parivutthaparivāso. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyissa bhikkhuno tissannaṁ āpattīnaṁ chārattaṁ mānattaṁ detu. evañca pana, bhikkhave, dātabbaṁ --

“tena, bhikkhave, udāyinā bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ adāsi ...pe0 ... sohaṁ, bhante, parivutthaparivāso saṅghaṁ tissannaṁ āpattīnaṁ chārattaṁ mānattaṁ yācāmī'ti. dutiyampi yācitabbaṁ. tatiyampi yācitabbaṁ. byattena bhikkhunā paṭibalena saṅgho ñāpetabbo --

115. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ ...pe0 ... so parivutthaparivāso saṅghaṁ tissannaṁ āpattīnaṁ chārattaṁ mānattaṁ yācati. yadi saṅghassa pattakallaṁ, saṅgho udāyissa bhikkhuno tissannaṁ āpattīnaṁ chārattaṁ mānattaṁ dadeyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ ...pe0 ... so parivutthaparivāso saṅghaṁ tissannaṁ āpattīnaṁ chārattaṁ mānattaṁ yācati. saṅgho udāyissa bhikkhuno tissannaṁ āpattīnaṁ chārattaṁ mānattaṁ deti. yassāyasmato khamati udāyissa bhikkhuno tissannaṁ āpattīnaṁ chārattaṁ mānattassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinnaṁ saṅghena udāyissa bhikkhuno tissannaṁ āpattīnaṁ chārattaṁ mānattaṁ. khamati saṅghassa, tasmā tuṇhī, evametaṁ dhārayāmī” ti.

mānattacārikamūlāyapaṭikassanā

116. so mānattaṁ caranto antarā ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ ...pe0 ... sohaṁ mānattaṁ caranto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassitvā chārattaṁ mānattaṁ detu. evañca pana, bhikkhave, mūlāya paṭikassitabbo -- tena, bhikkhave, udāyinā bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ ...pe0 ... sohaṁ mānattaṁ caranto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ, bhante, saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yācāmī'ti. dutiyampi yācitabbā. tatiyampi yācitabbā. “byattena bhikkhunā paṭibalena saṅgho ñāpetabbo --

117. “suṇātu me, bhante, saṅgho. ayaṁ udāyī bhikkhu ...pe0 ... mūlāyapaṭikassanaṁ yācati. yadi saṅghassa pattakallaṁ, saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikasseyya. esā ñatti ...pe0 ... paṭikassito saṅghena udāyī bhikkhu antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanā. khamati saṅghassa, tasmā tuṇhī, evametaṁ dhārayāmīti.

“evañca pana, bhikkhave, chārattaṁ mānattaṁ dātabbaṁ -- tena, bhikkhave, udāyinā bhikkhunā ...pe0 ... evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ ...pe0 ... sohaṁ mānattaṁ caranto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yāciṁ. taṁ maṁ saṅgho antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassi. sohaṁ, bhante, saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yācāmī'ti. dutiyampi yācitabbaṁ. tatiyampi yācitabbaṁ. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ udāyī bhikkhu ...pe0 ... chārattaṁ mānattaṁ yācati. yadi saṅghassa pattakallaṁ, saṅgho udāyissa bhikkhuno antarā ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ dadeyya. esā ñatti ...pe0 ... dinnaṁ saṅghena udāyissa bhikkhuno antarā ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ. khamati saṅghassa, tasmā tuṇhī, evametaṁ dhārayāmī” ti.

abbhānārahamūlāyapaṭikassanā

118. so ciṇṇamānatto abbhānāraho antarā ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ ...pe0 ... sohaṁ ciṇṇamānatto abbhānāraho antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassitvā chārattaṁ mānattaṁ detu. evañca pana, bhikkhave, mūlāya paṭikassitabbo ...pe0 ....

“evañca pana, bhikkhave, chārattaṁ mānattaṁ dātabbaṁ ...pe0 ....

“dinnaṁ saṅghena udāyissa bhikkhuno antarā ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ. khamati saṅghassa, tasmā tuṇhī, evametaṁ dhārayāmī” ti.

mūlāyapaṭikassitaabbhānaṁ

119. so ciṇṇamānatto bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ ...pe0 ... sohaṁ ciṇṇamānatto. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. tena hi, bhikkhave, saṅgho udāyiṁ bhikkhuṁ abbhetu. evañca pana, bhikkhave, abbhetabbo --

“tena, bhikkhave, udāyinā bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ adāsi. sohaṁ parivasanto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yāciṁ. taṁ maṁ saṅgho antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassi. sohaṁ parivutthaparivāso mānattāraho antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yāciṁ. taṁ maṁ saṅgho antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassi. sohaṁ parivutthaparivāso saṅghaṁ tissannaṁ āpattīnaṁ chārattaṁ mānattaṁ yāciṁ. tassa me saṅgho tissannaṁ āpattīnaṁ chārattaṁ mānattaṁ adāsi. sohaṁ mānattaṁ caranto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yāciṁ. taṁ maṁ saṅgho antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassi. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāciṁ. tassa me saṅgho antarā ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. sohaṁ ciṇṇamānatto abbhānāraho antarā ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yāciṁ. taṁ maṁ saṅgho antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassi. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāciṁ. tassa me saṅgho antarā ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. sohaṁ, bhante, ciṇṇamānatto saṅghaṁ abbhānaṁ yācāmī” 'ti.

“dutiyampi yācitabbaṁ. tatiyampi yācitabbaṁ. byattena bhikkhunā paṭibalena saṅgho ñāpetabbo --

120. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ adāsi. so parivasanto antarā ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yāci. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassi. so parivutthaparivāso mānattāraho antarā ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yāci. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassi. so parivutthaparivāso saṅghaṁ tissannaṁ āpattīnaṁ chārattaṁ mānattaṁ yāci. saṅgho udāyissa bhikkhuno tissannaṁ āpattīnaṁ chārattaṁ mānattaṁ adāsi. so mānattaṁ caranto antarā ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yāci. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassi. so saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāci. saṅgho udāyissa bhikkhuno antarā ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. so ciṇṇamānatto abbhānāraho antarā ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāyapaṭikassanaṁ yāci. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā appaṭicchannāya mūlāya paṭikassi. so saṅghaṁ antarā ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāci. saṅgho udāyissa bhikkhuno antarā ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi. so ciṇṇamānatto saṅghaṁ abbhānaṁ yācati. yadi saṅghassa pattakallaṁ, saṅgho udāyiṁ bhikkhuṁ abbheyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ ...pe0 ... so ciṇṇamānatto saṅghaṁ abbhānaṁ yācati. saṅgho udāyiṁ bhikkhuṁ abbheti. yassāyasmato khamati udāyissa bhikkhuno abbhānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“abbhito saṅghena udāyī bhikkhu. khamati saṅghassa, tasmā tuṇhī, evametaṁ dhārayāmī” ti.

pakkhappaṭicchannaparivāso

121. tena kho pana samayena āyasmā udāyī ekaṁ āpattiṁ āpanno hoti sañcetanikaṁ sukkavissaṭṭhiṁ pakkhappaṭicchannaṁ. so bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pakkhappaṭicchannaṁ. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ detu. evañca pana, bhikkhave, dātabbo --

“tena, bhikkhave, udāyinā bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pakkhappaṭicchannaṁ. sohaṁ, bhante, saṅghaṁ ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ yācāmī'ti. dutiyampi yācitabbo. tatiyampi yācitabbo. byattena bhikkhuno paṭibalena saṅgho ñāpetabbo --

122. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pakkhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ yācati. yadi saṅghassa pattakallaṁ, saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ dadeyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pakkhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ yācati. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ deti. yassāyasmato khamati udāyissa bhikkhuno ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinno saṅghena udāyissa bhikkhuno ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāso. khamati saṅghassa, tasmā tuṇhī, evametaṁ dhārayāmī” ti.

pakkhapārivāsikamūlāyapaṭikassanā

123. so parivasanto antarā ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pakkhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ adāsi. sohaṁ parivasanto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. kathaṁ nu kho mayā paṭipajjitabban”-ti! bhagavato etamatthaṁ ārocesuṁ. “tena hi, bhikkhave, saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassitvā purimāya āpattiyā samodhānaparivāsaṁ detu. evañca pana, bhikkhave, mūlāya paṭikassitabbo --

“tena, bhikkhave, udāyinā bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pakkhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ adāsi. sohaṁ parivasanto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. sohaṁ, bhante, saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yācāmī'ti. dutiyampi yācitabbā. tatiyampi yācitabbā. byattena bhikkhunā paṭibalena saṅgho ñāpetabbo --

124. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pakkhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ adāsi. so parivasanto antarā ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yācati. yadi saṅghassa pattakallaṁ, saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikasseyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pakkhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ adāsi. so parivasanto antarā ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yācati. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassati. yassāyasmato khamati udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanā, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“paṭikassito saṅghena udāyī bhikkhu antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanā. khamati saṅghassa, tasmā tuṇhī, evametaṁ dhārayāmī” ti.

samodhānaparivāso

125. “evañca pana, bhikkhave, purimāya āpattiyā samodhānaparivāso dātabbo -- tena, bhikkhave, udāyinā bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pakkhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ adāsi. sohaṁ parivasanto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yāciṁ. taṁ maṁ saṅgho antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassi. sohaṁ, bhante, saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ yācāmī” 'ti.

“dutiyampi yācitabbo. tatiyampi yācitabbo. byattena bhikkhunā paṭibalena saṅgho ñāpetabbo --

126. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pakkhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ adāsi. so parivasanto antarā ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yāci. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassi. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ yācati. yadi saṅghassa pattakallaṁ, saṅgho udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ dadeyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pakkhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ adāsi. so parivasanto antarā ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yāci. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassi. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ yācati. saṅgho udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ deti. yassāyasmato khamati udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinno saṅghena udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāso. khamati saṅghassa, tasmā tuṇhī, evametaṁ dhārayāmī” ti.

mānattārahamūlāyapaṭikassanādi

127. so parivutthaparivāso mānattāraho antarā ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pakkhappaṭicchannaṁ ...pe0 ... sohaṁ parivutthaparivāso mānattāraho antarā ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassitvā purimāya āpattiyā samodhānaparivāsaṁ detu. evañca pana, bhikkhave, mūlāya paṭikassitabbo ...pe0 ....

“evañca pana, bhikkhave, purimāya āpattiyā samodhānaparivāso dātabbo ...pe0 ... deti ...pe0 ....

“dinno saṅghena udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāso. khamati saṅghassa, tasmā tuṇhī, evametaṁ dhārayāmī” ti.

tikāpattimānattaṁ

128. so parivutthaparivāso bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pakkhappaṭicchannaṁ ...pe0 ... sohaṁ parivutthaparivāso. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyissa bhikkhuno tissannaṁ āpattīnaṁ chārattaṁ mānattaṁ detu. evañca pana, bhikkhave, dātabbaṁ --

“tena, bhikkhave, udāyinā bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pakkhappaṭicchannaṁ ...pe0 ... sohaṁ, bhante, parivutthaparivāso saṅghaṁ tissannaṁ āpattīnaṁ chārattaṁ mānattaṁ yācāmī'ti. dutiyampi yācitabbaṁ. tatiyampi yācitabbaṁ. byattena bhikkhunā paṭibalena saṅgho ñāpetabbo --

129. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pakkhappaṭicchannaṁ ...pe0 ... so parivutthaparivāso saṅghaṁ tissannaṁ āpattīnaṁ chārattaṁ mānattaṁ yācati. yadi saṅghassa pattakallaṁ, saṅgho udāyissa bhikkhuno tissannaṁ āpattīnaṁ chārattaṁ mānattaṁ dadeyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pakkhappaṭicchannaṁ ...pe0 ... so parivutthaparivāso saṅghaṁ tissannaṁ āpattīnaṁ chārattaṁ mānattaṁ yācati. saṅgho udāyissa bhikkhuno tissannaṁ āpattīnaṁ chārattaṁ mānattaṁ deti. yassāyasmato khamati udāyissa bhikkhuno tissannaṁ āpattīnaṁ chārattaṁ mānattassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinnaṁ saṅghena udāyissa bhikkhuno tissannaṁ āpattīnaṁ chārattaṁ mānattaṁ. khamati saṅghassa, tasmā tuṇhī, evametaṁ dhārayāmī” ti.

mānattacārikamūlāyapaṭikassanādi

130. so mānattaṁ caranto antarā ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pakkhappaṭicchannaṁ ...pe0 ... sohaṁ mānattaṁ caranto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassitvā purimāya āpattiyā samodhānaparivāsaṁ datvā chārattaṁ mānattaṁ detu. evañca pana, bhikkhave, mūlāya paṭikassitabbo ...pe0 ....

“evañca pana, bhikkhave, purimāya āpattiyā samodhānaparivāso dātabbo ...pe0 ....

“evañca pana, bhikkhave, chārattaṁ mānattaṁ dātabbaṁ ...pe0 ... deti ...pe0 ....

“dinnaṁ saṅghena udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya chārattaṁ mānattaṁ. khamati saṅghassa, tasmā tuṇhī, evametaṁ dhārayāmī” ti.

abbhānārahamūlāyapaṭikassanādi

131. so ciṇṇamānatto abbhānāraho antarā ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pakkhappaṭicchannaṁ ...pe0 ... sohaṁ ciṇṇamānatto abbhānāraho antarā ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassitvā purimāya āpattiyā samodhānaparivāsaṁ datvā chārattaṁ mānattaṁ detu. evañca pana, bhikkhave, mūlāya paṭikassitabbo ...pe0 ....

“evañca pana, bhikkhave, purimāya āpattiyā samodhānaparivāso dātabbo ...pe0 ....

“evañca pana, bhikkhave, chārattaṁ mānattaṁ dātabbaṁ ...pe0 ... deti ...pe0 ....

“dinnaṁ saṅghena udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya chārattaṁ mānattaṁ. khamati saṅghassa, tasmā tuṇhī, evametaṁ dhārayāmī” ti.

pakkhappaṭicchannaabbhānaṁ

132. so ciṇṇamānatto bhikkhūnaṁ ārocesi -- “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pakkhappaṭicchannaṁ ...pe0 ... sohaṁ ciṇṇamānatto. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho udāyiṁ bhikkhuṁ abbhetu. evañca pana, bhikkhave, abbhetabbo --

“tena, bhikkhave, udāyinā bhikkhunā saṅghaṁ upasaṅkamitvā, ekaṁsaṁ uttarāsaṅgaṁ karitvā, vuḍḍhānaṁ bhikkhūnaṁ pāde vanditvā, ukkuṭikaṁ nisīditvā, añjaliṁ paggahetvā, evamassa vacanīyo -- `ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pakkhappaṭicchannaṁ. sohaṁ saṅghaṁ ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ yāciṁ. tassa me saṅgho ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ adāsi. sohaṁ parivasanto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yāciṁ. taṁ maṁ saṅgho antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassi. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ yāciṁ. tassa me saṅgho antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ adāsi. sohaṁ parivutthaparivāso mānattāraho antarā ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yāciṁ. taṁ maṁ saṅgho antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassi. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ yāciṁ. tassa me saṅgho antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ adāsi. sohaṁ parivutthaparivāso saṅghaṁ tissannaṁ āpattīnaṁ chārattaṁ mānattaṁ yāciṁ. tassa me saṅgho tissannaṁ āpattīnaṁ chārattaṁ mānattaṁ adāsi. sohaṁ mānattaṁ caranto antarā ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yāciṁ. taṁ maṁ saṅgho antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassi. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ yāciṁ. tassa me saṅgho antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ adāsi. sohaṁ parivutthaparivāso saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya chārattaṁ mānattaṁ yāciṁ. tassa me saṅgho antarā ekissā āpattiyā sañcetanikāya sukkavissaṭṭhiyā pañcāhappaṭicchannāya chārattaṁ mānattaṁ adāsi. sohaṁ ciṇṇamānatto abbhānāraho antarā ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yāciṁ. taṁ maṁ saṅgho antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassi. sohaṁ saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ yāciṁ. tassa me saṅgho antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ adāsi. sohaṁ parivutthaparivāso saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya chārattaṁ mānattaṁ yāciṁ. tassa me saṅgho antarā ekissā āpattiyā sañcetanikāya sukkavissaṭṭhiyā pañcāhappaṭicchannāya chārattaṁ mānattaṁ adāsi. sohaṁ, bhante, ciṇṇamānatto saṅghaṁ abbhānaṁ yācāmī” 'ti.

“dutiyampi yācitabbaṁ. tatiyampi yācitabbaṁ. byattena bhikkhunā paṭibalena saṅgho ñāpetabbo --

133. “suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pakkhappaṭicchannaṁ. so saṅghaṁ ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ yāci. saṅgho udāyissa bhikkhuno ekissā āpattiyā sañcetanikāya sukkavissaṭṭhiyā pakkhappaṭicchannāya pakkhaparivāsaṁ adāsi. so parivasanto antarā ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yāci. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassi. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ yāci. saṅgho udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ adāsi. so parivutthaparivāso mānattāraho antarā ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yāci. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassi. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ yāci. saṅgho udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ adāsi. so parivutthaparivāso saṅghaṁ tissannaṁ āpattīnaṁ chārattaṁ mānattaṁ yāci. saṅgho udāyissa bhikkhuno tissannaṁ āpattīnaṁ chārattaṁ mānattaṁ adāsi. so mānattaṁ caranto antarā ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yāci. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassi. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ yāci. saṅgho udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ adāsi. so parivutthaparivāso saṅghaṁ {so saṁghaṁ (ka0)} antarā ekissā āpattiyā sañcetanikāya sukkavissaṭṭhiyā pañcāhappaṭicchannāya chārattaṁ mānattaṁ yāci. saṅgho udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya chārattaṁ mānattaṁ adāsi. so ciṇṇamānatto abbhānāraho antarā ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāyapaṭikassanaṁ yāci. saṅgho udāyiṁ bhikkhuṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassi. so saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ yāci. saṅgho udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya purimāya āpattiyā samodhānaparivāsaṁ adāsi. so parivutthaparivāso saṅghaṁ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya chārattaṁ mānattaṁ yāci. saṅgho udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya chārattaṁ mānattaṁ adāsi. so ciṇṇamānatto saṅghaṁ abbhānaṁ yācati. yadi saṅghassa pattakallaṁ, saṅgho udāyiṁ bhikkhuṁ abbheyya. esā ñatti.

“suṇātu me, bhante, saṅgho. ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pakkhappaṭicchannaṁ ...pe0 ... so ciṇṇamānatto saṅghaṁ abbhānaṁ yācati. saṅgho udāyiṁ bhikkhuṁ abbheti. yassāyasmato khamati udāyissa bhikkhuno abbhānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“abbhito saṅghena udāyī bhikkhu. khamati saṅghassa, tasmā tuṇhī, evametaṁ dhārayāmī” ti.

sukkavissaṭṭhi samattā.

2. parivāso

agghasamodhānaparivāso

134. tena kho pana samayena aññataro bhikkhu sambahulā saṅghādisesā āpattiyo āpanno hoti -- ekā āpatti ekāhappaṭicchannā, ekā āpatti dvīhappaṭicchannā, ekā āpatti tīhappaṭicchannā, ekā āpatti catūhappaṭicchannā, ekā āpatti pañcāhappaṭicchannā, ekā āpatti chāhappaṭicchannā, ekā āpatti sattāhappaṭicchannā, ekā āpatti aṭṭhāhappaṭicchannā, ekā āpatti navāhappaṭicchannā, ekā āpatti dasāhappaṭicchannā. so bhikkhūnaṁ ārocesi -- “ahaṁ, āvuso, sambahulā saṅghādisesā āpattiyo āpajjiṁ -- ekā āpatti ekāhappaṭicchannā ...pe0 ... ekā āpatti dasāhappaṭicchannā. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho tassa bhikkhuno tāsaṁ āpattīnaṁ yā āpatti dasāhappaṭicchannā tassā agghena samodhānaparivāsaṁ detu. evañca pana, bhikkhave, dātabbo --

“tena, bhikkhave, bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, sambahulā saṅghādisesā āpattiyo āpajjiṁ -- ekā āpatti ekāhappaṭicchannā ...pe0 ... ekā āpatti dasāhappaṭicchannā. sohaṁ, bhante, saṅghaṁ tāsaṁ āpattīnaṁ yā āpatti dasāhappaṭicchannā tassā agghena samodhānaparivāsaṁ yācāmī'ti. dutiyampi yācitabbo. tatiyampi yācitabbo. byattena bhikkhunā paṭibalena saṅgho ñāpetabbo --

135. “suṇātu me, bhante, saṅgho. ayaṁ itthannāmo bhikkhu sambahulā saṅghādisesā āpattiyo āpajji -- ekā āpatti ekāhappaṭicchannā ...pe0 ... ekā āpatti dasāhappaṭicchannā. so saṅghaṁ tāsaṁ āpattīnaṁ yā āpatti dasāhappaṭicchannā tassā agghena samodhānaparivāsaṁ yācati. yadi saṅghassa pattakallaṁ, saṅgho itthannāmassa bhikkhuno tāsaṁ āpattīnaṁ yā āpatti dasāhappaṭicchannā tassā agghena samodhānaparivāsaṁ dadeyya. esā ñatti.

“suṇātu me, bhante, saṅgho. ayaṁ itthannāmo bhikkhu sambahulā saṅghādisesā āpattiyo āpajji -- ekā āpatti ekāhappaṭicchannā ...pe0 ... ekā āpatti dasāhappaṭicchannā. so saṅghaṁ tāsaṁ āpattīnaṁ yā āpatti dasāhappaṭicchannā tassā agghena samodhānaparivāsaṁ yācati. saṅgho itthannāmassa bhikkhuno tāsaṁ āpattīnaṁ yā āpatti dasāhappaṭicchannā tassā agghena samodhānaparivāsaṁ deti. yassāyasmato khamati itthannāmassa bhikkhuno tāsaṁ āpattīnaṁ yā āpatti dasāhappaṭicchannā; tassā agghena samodhānaparivāsassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinno saṅghena itthannāmassa bhikkhuno tāsaṁ āpattīnaṁ yā āpatti dasāhappaṭicchannā tassā agghena samodhānaparivāso. khamati saṅghassa, tasmā tuṇhī, evametaṁ dhārayāmī” ti.

sabbacirappaṭicchannaagghasamodhānaṁ

136. tena kho pana samayena aññataro bhikkhu sambahulā saṅghādisesā āpattiyo āpanno hoti -- ekā āpatti ekāhappaṭicchannā, dve āpattiyo dvīhappaṭicchannāyo {dvīhappaṭicchannā (ka0 evaṁ yāvadasāhappaṭicchannā)}, tisso āpattiyo tīhappaṭicchannāyo, catasso āpattiyo catūhappaṭicchannāyo, pañca āpattiyo pañcāhappaṭicchannāyo, cha āpattiyo chāhappaṭicchannāyo, satta āpattiyo sattāhappaṭicchannāyo, aṭṭha āpattiyo aṭṭhāhappaṭicchannāyo, nava āpattiyo navāhappaṭicchannāyo, dasa āpattiyo dasāhappaṭicchannāyo. so bhikkhūnaṁ ārocesi -- “ahaṁ, āvuso, sambahulā saṅghādisesā āpattiyo āpajjiṁ, ekā āpatti ekāhappaṭicchannā ...pe0 ... dasa āpattiyo dasāhappaṭicchannāyo. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho tassa bhikkhuno tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsaṁ detu. evañca pana, bhikkhave, dātabbo --

“tena, bhikkhave, bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, sambahulā saṅghādisesā āpattiyo āpajjiṁ, ekā āpatti ekāhappaṭicchannā ...pe0 ... dasa āpattiyo dasāhappaṭicchannāyo. sohaṁ, bhante, saṅghaṁ tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsaṁ yācāmī'ti. dutiyampi yācitabbo. tatiyampi yācitabbo. “byattena bhikkhunā paṭibalena saṅgho ñāpetabbo --

137. suṇātu me, bhante, saṅgho. ayaṁ itthannāmo bhikkhu sambahulā saṅghādisesā āpattiyo āpajji, ekā āpatti ekāhappaṭicchannā ...pe0 ... dasa āpattiyo dasāhappaṭicchannāyo. so saṅghaṁ tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsaṁ yācati. yadi saṅghassa pattakallaṁ saṅgho itthannāmassa bhikkhuno tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsaṁ dadeyya. esā ñatti.

“suṇātu me, bhante, saṅgho. ayaṁ itthannāmo bhikkhu sambahulā saṅghādisesā āpattiyo āpajji -- ekā āpatti ekāhappaṭicchannā ...pe0 ... dasa āpattiyo dasāhappaṭicchannāyo. so saṅghaṁ tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsaṁ yācati. saṅgho itthannāmassa bhikkhuno tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsaṁ deti. yassāyasmato khamati itthannāmassa bhikkhuno tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinno saṅghena itthannāmassa bhikkhuno tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāso. khamati saṅghassa, tasmā tuṇhī, evametaṁ dhārayāmī” ti.

dvemāsaparivāso

138. tena kho pana samayena aññataro bhikkhu dve saṅghādisesā āpattiyo āpanno hoti dvemāsappaṭicchannāyo. tassa etadahosi -- “ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāceyyan”-ti. so saṅghaṁ ekissā āpattiyā dvemāsappaṭicchannāya dvemāsaparivāsaṁ yāci. tassa saṅgho ekissā āpattiyā dvemāsappaṭicchannāya dvemāsaparivāsaṁ adāsi. tassa parivasantassa lajjīdhammo okkami -- ahaṁ kho dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- “ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāceyyanti. sohaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāciṁ. tassa me saṅgho ekissā āpattiyā dvemāsappaṭicchannāya dvemāsaparivāsaṁ adāsi. tassa me parivasantassa lajjīdhammo okkami. yaṁnūnāhaṁ saṅghaṁ itarissāpi āpattiyā dvemāsappaṭicchannāya dvemāsaparivāsaṁ yāceyyan”-ti.

so bhikkhūnaṁ ārocesi -- “ahaṁ, āvuso, dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāceyya'nti. sohaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāciṁ. tassa me saṅgho ekissā āpattiyā dvemāsappaṭicchannāya dvemāsaparivāsaṁ adāsi. tassa me parivasantassa lajjīdhammo okkami -- ahaṁ kho dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāceyya'nti. sohaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāciṁ. tassa me saṅgho ekissā āpattiyā dvemāsappaṭicchannāya dvemāsaparivāsaṁ adāsi. tassa me parivasantassa lajjīdhammo okkami -- yaṁnūnāhaṁ saṅghaṁ itarissāpi āpattiyā dvemāsappaṭicchannāya dvemāsaparivāsaṁ yāceyyanti. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho tassa bhikkhuno itarissāpi āpattiyā dvemāsappaṭicchannāya dvemāsaparivāsaṁ detu. evañca pana, bhikkhave, dātabbo --

“tena, bhikkhave, bhikkhunā saṅghaṁ upasaṅkamitvā, ekaṁsaṁ uttarāsaṅgaṁ karitvā, vuḍḍhānaṁ bhikkhūnaṁ pāde vanditvā, ukkuṭikaṁ nisīditvā, añjaliṁ paggahetvā, evamassa vacanīyo -- `ahaṁ, bhante, dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāceyya'nti. sohaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāciṁ. tassa me saṅgho ekissā āpattiyā dvemāsappaṭicchannāya dvemāsaparivāsaṁ adāsi. tassa me parivasantassa lajjīdhammo okkami -- ahaṁ kho dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāceyya'nti. sohaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāciṁ. tassa me saṅgho ekissā āpattiyā dvemāsappaṭicchannāya dvemāsaparivāsaṁ adāsi. tassa me parivasantassa lajjīdhammo okkami -- yaṁnūnāhaṁ saṅghaṁ itarissāpi āpattiyā dvemāsappaṭicchannāya dvemāsaparivāsaṁ yāceyyanti. sohaṁ, bhante, saṅghaṁ itarissāpi āpattiyā dvemāsappaṭicchannāya dvemāsaparivāsaṁ yācāmīti.

“dutiyampi yācitabbo. tatiyampi yācitabbo. “byattena bhikkhunā paṭibalena saṅgho ñāpetabbo --

139. “suṇātu me, bhante, saṅgho. ayaṁ itthannāmo bhikkhu dve saṅghādisesā āpattiyo āpajji dvemāsappaṭicchannāyo. tassa etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāceyya'nti. so saṅghaṁ ekissā āpattiyā dvemāsappaṭicchannāya dvemāsaparivāsaṁ yāci. tassa saṅgho ekissā āpattiyā dvemāsappaṭicchannāya dvemāsaparivāsaṁ adāsi. tassa parivasantassa lajjīdhammo okkami -- ahaṁ kho dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāceyya'nti. sohaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāciṁ. tassa me saṅgho ekissā āpattiyā dvemāsappaṭicchannāya dvemāsaparivāsaṁ adāsi. tassa me parivasantassa lajjīdhammo okkami. yaṁnūnāhaṁ saṅghaṁ itarissāpi āpattiyā dvemāsappaṭicchannāya dvemāsaparivāsaṁ yāceyyanti. so saṅghaṁ itarissāpi āpattiyā dvemāsappaṭicchannāya dvemāsaparivāsaṁ yācati. yadi saṅghassa pattakallaṁ, saṅgho itthannāmassa bhikkhuno itarissāpi āpattiyā dvemāsappaṭicchannāya dvemāsaparivāsaṁ dadeyya. esā ñatti.

“suṇātu me, bhante, saṅgho. ayaṁ itthannāmo bhikkhu dve saṅghādisesā āpattiyo āpajji dvemāsappaṭicchannāyo. tassa etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāceyya'nti. so saṅghaṁ ekissā āpattiyā dvemāsappaṭicchannāya dvemāsaparivāsaṁ yāci. tassa saṅgho ekissā āpattiyā dvemāsappaṭicchannāya dvemāsaparivāsaṁ adāsi. tassa parivasantassa lajjīdhammo okkami -- ahaṁ kho dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāceyya'nti. sohaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāciṁ. tassa me saṅgho ekissā āpattiyā dvemāsappaṭicchannāya dvemāsaparivāsaṁ adāsi. tassa me parivasantassa lajjīdhammo okkami. yaṁnūnāhaṁ saṅghaṁ itarissāpi āpattiyā dvemāsappaṭicchannāya dvemāsaparivāsaṁ yāceyyanti. so saṅghaṁ itarissāpi āpattiyā dvemāsappaṭicchannāya dvemāsaparivāsaṁ yācati. saṅgho itthannāmassa bhikkhuno itarissāpi āpattiyā dvemāsappaṭicchannāya dvemāsaparivāsaṁ deti. yassāyasmato khamati itthannāmassa bhikkhuno itarissāpi āpattiyā dvemāsappaṭicchannāya dvemāsaparivāsassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinno saṅghena itthannāmassa bhikkhuno itarissāpi āpattiyā dvemāsappaṭicchannāya dvemāsaparivāso. khamati saṅghassa, tasmā tuṇhī, evametaṁ dhārayāmī” ti. tena, bhikkhave, bhikkhunā tadupādāya dve māsā parivasitabbā.

dve māsā parivasitabbavidhi

140. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo. tassa evaṁ hoti -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāceyya'nti. so saṅghaṁ ekissā āpattiyā dvemāsappaṭicchannāya dvemāsaparivāsaṁ yācati. tassa saṅgho ekissā āpattiyā dvemāsappaṭicchannāya dvemāsaparivāsaṁ deti. tassa parivasantassa lajjīdhammo okkami -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāceyya'nti. sohaṁ saṅghaṁ ekissā āpattiyā dvemāsappaṭicchannāya dvemāsaparivāsaṁ yāciṁ. tassa me saṅgho ekissā āpattiyā dvemāsappaṭicchannāya dvemāsaparivāsaṁ adāsi. tassa me parivasantassa lajjīdhammo okkami. yaṁnūnāhaṁ saṅghaṁ itarissāpi āpattiyā dvemāsappaṭicchannāya dvemāsaparivāsaṁ yāceyyanti. so saṅghaṁ itarissāpi āpattiyā dvemāsappaṭicchannāya dvemāsaparivāsaṁ yācati. tassa saṅgho itarissāpi āpattiyā dvemāsappaṭicchannāya dvemāsaparivāsaṁ deti. tena, bhikkhave, bhikkhunā tadupādāya dve māsā parivasitabbā.

141. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo ; ekaṁ āpattiṁ jānāti, ekaṁ āpattiṁ na jānāti. so saṅghaṁ yaṁ āpattiṁ jānāti tassā āpattiyā dvemāsappaṭicchannāya dvemāsaparivāsaṁ yācati. tassa saṅgho tassā āpattiyā dvemāsappaṭicchannāya dvemāsaparivāsaṁ deti. so parivasanto itarampi āpattiṁ jānāti. tassa evaṁ hoti -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo; ekaṁ āpattiṁ jāniṁ, ekaṁ āpattiṁ na jāniṁ. sohaṁ saṅghaṁ yaṁ āpattiṁ jāniṁ tassā āpattiyā dvemāsappaṭicchannāya dvemāsaparivāsaṁ yāciṁ. tassa me saṅgho tassā āpattiyā dvemāsappaṭicchannāya dvemāsaparivāsaṁ adāsi. sohaṁ parivasanto itarampi āpattiṁ jānāmi. yaṁnūnāhaṁ saṅghaṁ itarissāpi āpattiyā dvemāsappaṭicchannāya dvemāsaparivāsaṁ yāceyya'nti. so saṅghaṁ itarissāpi āpattiyā dvemāsappaṭicchannāya dvemāsaparivāsaṁ yācati. tassa saṅgho itarissāpi āpattiyā dvemāsappaṭicchannāya dvemāsaparivāsaṁ deti. tena, bhikkhave, bhikkhunā tadupādāya dve māsā parivasitabbā.

142. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo; ekaṁ āpattiṁ sarati, ekaṁ āpattiṁ nassarati. so saṅghaṁ yaṁ āpattiṁ sarati tassā āpattiyā dvemāsappaṭicchannāya dvemāsaparivāsaṁ yācati. tassa saṅgho tassā āpattiyā dvemāsappaṭicchannāya dvemāsaparivāsaṁ deti. so parivasanto itarampi āpattiṁ sarati. tassa evaṁ hoti -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo; ekaṁ āpattiṁ sariṁ, ekaṁ āpattiṁ nassariṁ. sohaṁ saṅghaṁ yaṁ āpattiṁ sariṁ, tassā āpattiyā dvemāsappaṭicchannāya dvemāsaparivāsaṁ yāciṁ. tassa me saṅgho tassā āpattiyā dvemāsappaṭicchannāya dvemāsaparivāsaṁ adāsi. sohaṁ parivasanto itarampi āpattiṁ sarāmi. yaṁnūnāhaṁ saṅghaṁ itarissāpi āpattiyā dvemāsappaṭicchannāya dvemāsaparivāsaṁ yāceyya'nti. so saṅghaṁ itarissāpi āpattiyā dvemāsappaṭicchannāya dvemāsaparivāsaṁ yācati. tassa saṅgho itarissāpi āpattiyā dvemāsappaṭicchannāya dvemāsaparivāsaṁ deti. tena, bhikkhave, bhikkhunā tadupādāya dve māsā parivasitabbā.

143. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo; ekāya āpattiyā nibbematiko, ekāya āpattiyā vematiko. so saṅghaṁ yāya āpattiyā nibbematiko tassā āpattiyā dvemāsappaṭicchannāya dvemāsaparivāsaṁ yācati. tassa saṅgho tassā āpattiyā dvemāsappaṭicchannāya dvemāsaparivāsaṁ deti. so parivasanto itarissāpi āpattiyā nibbematiko hoti. tassa evaṁ hoti -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo; ekāya āpattiyā nibbematiko, ekāya āpattiyā vematiko. sohaṁ saṅghaṁ yāya āpattiyā nibbematiko tassā āpattiyā dvemāsappaṭicchannāya dvemāsaparivāsaṁ yāciṁ. tassa me saṅgho tassā āpattiyā dvemāsappaṭicchannāya dvemāsaparivāsaṁ adāsi. sohaṁ parivasanto itarissāpi āpattiyā nibbematiko. yaṁnūnāhaṁ saṅghaṁ itarissāpi āpattiyā dvemāsappaṭicchannāya dvemāsaparivāsaṁ yāceyya'nti. so saṅghaṁ itarissāpi āpattiyā dvemāsappaṭicchannāya dvemāsaparivāsaṁ yācati. tassa saṅgho itarissāpi āpattiyā dvemāsappaṭicchannāya dvemāsaparivāsaṁ deti. tena, bhikkhave, bhikkhunā tadupādāya dve māsā parivasitabbā.

144. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo; ekā āpatti jānappaṭicchannā, ekā āpatti ajānappaṭicchannā. so saṅghaṁ tāsaṁ āpattīnaṁ dvemāsappaṭicchannānaṁ dvemāsaparivāsaṁ yācati. tassa saṅgho tāsaṁ āpattīnaṁ dvemāsappaṭicchannānaṁ dvemāsaparivāsaṁ deti. tassa parivasantassa añño bhikkhu āgacchati bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. so evaṁ vadeti -- `kiṁ ayaṁ, āvuso, bhikkhu āpanno? kissāyaṁ bhikkhu parivasatī'ti? te evaṁ vadenti -- `ayaṁ, āvuso, bhikkhu dve saṅghādisesā āpattiyo āpajji dvemāsappaṭicchannāyo; ekā āpatti jānappaṭicchannā, ekā āpatti ajānappaṭicchannā. so saṅghaṁ tāsaṁ āpattīnaṁ dvemāsappaṭicchannānaṁ dvemāsaparivāsaṁ yācati. tassa saṅgho tāsaṁ āpattīnaṁ dvemāsappaṭicchannānaṁ dvemāsaparivāsaṁ adāsi. tāyo ayaṁ, āvuso, bhikkhu āpanno, tāsāyaṁ bhikkhu parivasatī'ti. so evaṁ vadeti -- `yāyaṁ, āvuso, āpatti jānappaṭicchannā, dhammikaṁ tassā āpattiyā parivāsadānaṁ; dhammattā ruhati. yā ca khvāyaṁ, āvuso, āpatti ajānappaṭicchannā, adhammikaṁ tassā āpattiyā parivāsadānaṁ; adhammattā na ruhati. ekissā, āvuso, āpattiyā bhikkhu mānattāraho” 'ti.

145. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo; ekā āpatti saramānappaṭicchannā, ekā āpatti assaramānappaṭicchannā. so saṅghaṁ tāsaṁ āpattīnaṁ dvemāsappaṭicchannānaṁ dvemāsaparivāsaṁ yācati. tassa saṅgho tāsaṁ āpattīnaṁ dvemāsappaṭicchannānaṁ dvemāsaparivāsaṁ deti. tassa parivasantassa añño bhikkhu āgacchati bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. so evaṁ vadeti -- `ki ayaṁ, āvuso, bhikkhu āpanno? kissāyaṁ bhikkhu parivasatī'ti? te evaṁ vadenti -- `ayaṁ, āvuso, bhikkhu dve saṅghādisesā āpattiyo āpajji dvemāsappaṭicchannāyo; ekā āpatti saramānappaṭicchannā, ekā āpatti assaramānappaṭicchannā. so saṅghaṁ tāsaṁ āpattīnaṁ dvemāsappaṭicchannānaṁ dvemāsaparivāsaṁ yāci. tassa saṅgho tāsaṁ āpattīnaṁ dvemāsappaṭicchannānaṁ dvemāsaparivāsaṁ adāsi. tāyo ayaṁ, āvuso, bhikkhu āpanno; tāsāyaṁ bhikkhu parivasatī'ti. so evaṁ vadeti -- `yāyaṁ, āvuso, āpatti saramānappaṭicchannā dhammikaṁ tassā āpattiyā parivāsadānaṁ; dhammattā ruhati. yā ca khvāyaṁ, āvuso, āpatti assaramānappaṭicchannā, adhammikaṁ tassā āpattiyā parivāsadānaṁ; adhammattā na ruhati. ekissā, āvuso, āpattiyā bhikkhu mānattāraho” 'ti.

146. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo; ekā āpatti nibbematikappaṭicchannā, ekā āpatti vematikappaṭicchannā. so saṅghaṁ tāsaṁ āpattīnaṁ dvemāsappaṭicchannānaṁ dvemāsaparivāsaṁ yācati. tassa saṅgho tāsaṁ āpattīnaṁ dvemāsappaṭicchannānaṁ dvemāsaparivāsaṁ deti. tassa parivasantassa añño bhikkhu āgacchati bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. so evaṁ vadeti -- `kiṁ ayaṁ, āvuso, bhikkhu āpanno? kissāyaṁ bhikkhu parivasatī'ti? te evaṁ vadenti -- `ayaṁ, āvuso, bhikkhu dve saṅghādisesā āpattiyo āpajji dvemāsappaṭicchannāyo; ekā āpatti nibbematikappaṭicchannā, ekā āpatti vematikappaṭicchannā. so saṅghaṁ tāsaṁ āpattīnaṁ dvemāsappaṭicchannānaṁ dvemāsaparivāsaṁ yāci. tassa saṅgho tāsaṁ āpattīnaṁ dvemāsappaṭicchannānaṁ dvemāsaparivāsaṁ adāsi. tāyo ayaṁ, āvuso, bhikkhu āpanno; tāsāyaṁ bhikkhu parivasatī'ti. so evaṁ vadeti -- `yāyaṁ, āvuso, āpatti nibbematikappaṭicchannā, dhammikaṁ tassā āpattiyā parivāsadānaṁ; dhammattā ruhati. yā ca khvāyaṁ, āvuso, āpatti vematikappaṭicchannā adhammikaṁ tassā āpattiyā parivāsadānaṁ; adhammattā na ruhati. ekissā, āvuso, āpattiyā bhikkhu mānattāraho” ti.

147. tena kho pana samayena aññattaro bhikkhu dve saṅghādisesā āpattiyo āpanno hoti dvemāsappaṭicchannāyo. tassa etadahosi -- “ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāceyyan”-ti. so saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāci. tassa saṅgho dvinnaṁ āpattīnaṁ dvemāsappaṭicchannānaṁ ekamāsaparivāsaṁ adāsi. tassa parivasantassa lajjīdhammo okkami -- “ahaṁ kho dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāceyya'nti. sohaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāciṁ. tassa me saṅgho dvinnaṁ āpattīnaṁ dvemāsappaṭicchannānaṁ ekamāsaparivāsaṁ adāsi. tassa me parivasantassa lajjīdhammo okkami. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ {itarampi māsaparivāsaṁ (syā0 ka0 evamuparipi)} yāceyyan”-ti.

so bhikkhūnaṁ ārocesi -- “ahaṁ kho, āvuso, dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāceyya'nti. sohaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāciṁ. tassa me saṅgho dvinnaṁ āpattīnaṁ dvemāsappaṭicchannānaṁ ekamāsaparivāsaṁ adāsi. tassa me parivasantassa lajjīdhammo okkami -- ahaṁ kho dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāceyya'nti. sohaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāciṁ. tassa me saṅgho dvinnaṁ āpattīnaṁ dvemāsappaṭicchannānaṁ ekamāsaparivāsaṁ adāsi. tassa me parivasantassa lajjīdhammo okkami. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yāceyya'nti. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho tassa bhikkhuno dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ detu. evañca pana, bhikkhave, dātabbo --

“tena, bhikkhave, bhikkhunā saṅghaṁ upasaṅkamitvā ...pe0 ... evamassa vacanīyo -- ahaṁ, bhante, dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāceyya'nti. sohaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāciṁ. tassa me saṅgho dvinnaṁ āpattīnaṁ dvemāsappaṭicchannānaṁ ekamāsaparivāsaṁ adāsi. tassa me parivasantassa lajjīdhammo okkami -- ahaṁ kho dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāceyya'nti. sohaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāciṁ. tassa me saṅgho dvinnaṁ āpattīnaṁ dvemāsappaṭicchannānaṁ ekamāsaparivāsaṁ adāsi. tassa me parivasantassa lajjīdhammo okkami. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yāceyyanti. sohaṁ, bhante, saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yācāmīti. dutiyampi yācitabbo. tatiyampi yācitabbo. byattena bhikkhunā paṭibalena saṅgho ñāpetabbo --

148. “suṇātu me, bhante, saṅgho. ayaṁ itthannāmo bhikkhu dve saṅghādisesā āpattiyo āpajji dvemāsappaṭicchannāyo. tassa etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāceyya'nti. so saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāci. tassa saṅgho dvinnaṁ āpattīnaṁ dvemāsappaṭicchannānaṁ ekamāsaparivāsaṁ adāsi. tassa parivasantassa lajjīdhammo okkami -- ahaṁ kho dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāceyya'nti. sohaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāciṁ. tassa me saṅgho dvinnaṁ āpattīnaṁ dvemāsappaṭicchannānaṁ ekamāsaparivāsaṁ adāsi. tassa me parivasantassa lajjīdhammo okkami. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yāceyyanti. so saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yācati. yadi saṅghassa pattakallaṁ, saṅgho itthannāmassa bhikkhuno dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ dadeyya. esā ñatti.

“suṇātu me, bhante, saṅgho. ayaṁ itthannāmo bhikkhu dve saṅghādisesā āpattiyo āpajji dvemāsappaṭicchannāyo. tassa etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāceyya'nti. so saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāci. tassa saṅgho dvinnaṁ āpattīnaṁ dvemāsappaṭicchannānaṁ ekamāsaparivāsaṁ adāsi. tassa parivasantassa lajjīdhammo okkami -- ahaṁ kho dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāceyya'nti. sohaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāciṁ. tassa me saṅgho dvinnaṁ āpattīnaṁ dvemāsappaṭicchannānaṁ ekamāsaparivāsaṁ adāsi. tassa me parivasantassa lajjīdhammo okkami. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yāceyya'nti. so saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yācati. saṅgho itthannāmassa bhikkhuno dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ deti. yassāyasmato khamati itthannāmassa bhikkhuno dvinnaṁ āpattīnaṁ dvemāsappaṭicchannānaṁ itarampi māsaṁ parivāsassa {itarampi māsaparivāsassa (ka0), itarassapi māsaparivāsassa (syā0)} dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinno saṅghena itthannāmassa bhikkhuno dvinnaṁ āpattīnaṁ dvemāsappaṭicchannānaṁ itarampi māsaṁ parivāso {itarampi māsaparivāso (ka0), itaropi māsaparivāso (syā0)}. khamati saṅghassa, tasmā tuṇhī, evametaṁ dhārayāmī” ti.

“tena, bhikkhave, bhikkhunā purimaṁ upādāya dve māsā parivasitabbā.

149. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo. tassa evaṁ hoti -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāceyya'nti. so saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yācati. tassa saṅgho dvinnaṁ āpattīnaṁ dvemāsappaṭicchannānaṁ ekamāsaparivāsaṁ deti. tassa parivasantassa lajjīdhammo okkami -- ahaṁ kho dve saṅghādisesā āpattiyo āpajjiṁ dvemāsappaṭicchannāyo. tassa me etadahosi -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāceyya'nti. sohaṁ saṅghaṁ dvinnaṁ āpattīnaṁ dvemāsappaṭicchannānaṁ ekamāsaparivāsaṁ yāciṁ. tassa me saṅgho dvinnaṁ āpattīnaṁ dvemāsappaṭicchannānaṁ ekamāsaparivāsaṁ adāsi. tassa me parivasantassa lajjīdhammo okkami. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yāceyya'nti. so saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yācati. tassa saṅgho dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ deti. tena, bhikkhave, bhikkhunā purimaṁ upādāya dve māsā parivasitabbā.

150. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo; ekaṁ māsaṁ jānāti, ekaṁ māsaṁ na jānāti. so saṅghaṁ dvinnaṁ āpattīnaṁ dvemāsappaṭicchannānaṁ yaṁ māsaṁ jānāti taṁ māsaṁ parivāsaṁ yācati. tassa saṅgho dvinnaṁ āpattīnaṁ dvemāsappaṭicchannānaṁ yaṁ māsaṁ jānāti taṁ māsaṁ parivāsaṁ deti. so parivasanto itarampi māsaṁ jānāti. tassa evaṁ hoti -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo; ekaṁ māsaṁ jāniṁ, ekaṁ māsaṁ na jāniṁ. sohaṁ saṅghaṁ dvinnaṁ āpattīnaṁ dvemāsappaṭicchannānaṁ yaṁ māsaṁ jāniṁ taṁ māsaṁ parivāsaṁ yāciṁ. tassa me saṅgho dvinnaṁ āpattīnaṁ dvemāsappaṭicchannānaṁ yaṁ māsaṁ jāniṁ taṁ māsaṁ parivāsaṁ adāsi. sohaṁ parivasanto itarampi māsaṁ jānāmi. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yāceyya'nti. so saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yācati. tassa saṅgho dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ deti. tena, bhikkhave, bhikkhunā purimaṁ upādāya dve māsā parivasitabbā.

151. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo; ekaṁ māsaṁ sarati, ekaṁ māsaṁ nassarati. so saṅghaṁ dvinnaṁ āpattīnaṁ dvemāsappaṭicchannānaṁ yaṁ māsaṁ sarati taṁ māsaṁ parivāsaṁ yācati. tassa saṅgho dvinnaṁ āpattīnaṁ dvemāsappaṭicchannānaṁ yaṁ māsaṁ sarati taṁ māsaṁ parivāsaṁ deti. so parivasanto itarampi māsaṁ sarati. tassa evaṁ hoti -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo; ekaṁ māsaṁ sariṁ, ekaṁ māsaṁ nassariṁ. sohaṁ saṅghaṁ dvinnaṁ āpattīnaṁ dvemāsappaṭicchannānaṁ yaṁ māsaṁ sariṁ taṁ māsaṁ parivāsaṁ yāciṁ. tassa me saṅgho dvinnaṁ āpattīnaṁ dvemāsappaṭicchannānaṁ yaṁ māsaṁ sariṁ taṁ māsaṁ parivāsaṁ adāsi. sohaṁ parivasanto itarampi māsaṁ sarāmi. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yāceyya'nti. so saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yācati. tassa saṅgho dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ deti. tena, bhikkhave, bhikkhunā purimaṁ upādāya dve māsā parivasitabbā.

152. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo; ekaṁ māsaṁ nibbematiko, ekaṁ māsaṁ vematiko. so saṅghaṁ dvinnaṁ āpattīnaṁ dvemāsappaṭicchannānaṁ yaṁ māsaṁ nibbematiko taṁ māsaṁ parivāsaṁ yācati. tassa saṅgho dvinnaṁ āpattīnaṁ dvemāsappaṭicchannānaṁ yaṁ māsaṁ nibbematiko taṁ māsaṁ parivāsaṁ deti. so parivasanto itarampi māsaṁ nibbematiko hoti. tassa evaṁ hoti -- `ahaṁ kho dve saṅghādisesā āpattiyo āpajjiṁ dvemāsappaṭicchannāyo; ekaṁ māsaṁ nibbematiko, ekaṁ māsaṁ vematiko. sohaṁ saṅghaṁ dvinnaṁ āpattīnaṁ dvemāsappaṭicchannānaṁ yaṁ māsaṁ nibbematiko taṁ māsaṁ parivāsaṁ yāciṁ. tassa me saṅgho dvinnaṁ āpattīnaṁ dvemāsappaṭicchānnānaṁ yaṁ māsaṁ nibbematiko taṁ māsaṁ parivāsaṁ adāsi. sohaṁ parivasanto itarampi māsaṁ nibbematiko. yaṁnūnāhaṁ saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yāceyya'nti. so saṅghaṁ dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ yācati. tassa saṅgho dvinnaṁ āpattīnaṁ dvemāsappaṭicchannānaṁ itarampi māsaṁ parivāsaṁ deti. tena, bhikkhave, bhikkhunā purimaṁ upādāya dve māsā parivasitabbā.

153. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo; eko māso jānappaṭicchanno, eko māso ajānappaṭicchanno. so saṅghaṁ dvinnaṁ āpattīnaṁ dvemāsappaṭicchannānaṁ dvemāsaparivāsaṁ yācati. tassa saṅgho dvinnaṁ āpattīnaṁ dvemāsappaṭicchannānaṁ dvemāsaparivāsaṁ deti. tassa parivasantassa añño bhikkhu āgacchati bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. so evaṁ vadeti -- `kiṁ ayaṁ, āvuso, bhikkhu āpanno? kissāyaṁ bhikkhu parivasatī'ti? te evaṁ vadenti -- `ayaṁ, āvuso, bhikkhu dve saṅghādisesā āpattiyo āpajji dvemāsappaṭicchannāyo. eko māso jānappaṭicchanno, eko māso ajānappaṭicchanno. so saṅghaṁ dvinnaṁ āpattīnaṁ dvemāsappaṭicchannānaṁ dvemāsaparivāsaṁ yāci. tassa saṅgho dvinnaṁ āpattīnaṁ dvemāsappaṭicchannānaṁ dvemāsaparivāsaṁ adāsi. tāyo ayaṁ, āvuso, bhikkhu āpanno tāsāyaṁ bhikkhu parivasatī'ti. so evaṁ vadeti -- `yvāyaṁ, āvuso, māso jānappaṭicchanno dhammikaṁ tassa māsassa parivāsadānaṁ; dhammattā ruhati. yo ca khvāyaṁ, āvuso, māso ajānappaṭicchanno adhammikaṁ tassa māsassa parivāsadānaṁ; adhammattā na ruhati. ekassa, āvuso, māsassa bhikkhu mānattāraho'ti.

154. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo; eko māso saramānappaṭicchanno, eko māso assaramānappaṭicchanno. so saṅghaṁ dvinnaṁ āpattīnaṁ dvemāsappaṭicchannānaṁ dvemāsaparivāsaṁ yācati. tassa saṅgho dvinnaṁ āpattīnaṁ dvemāsappaṭicchannānaṁ dvemāsaparivāsaṁ deti. tassa parivasantassa añño bhikkhu āgacchati bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. so evaṁ vadeti -- `kiṁ ayaṁ, āvuso, bhikkhu āpanno? kissāyaṁ bhikkhu parivasatī'ti? te evaṁ vadenti -- `ayaṁ, āvuso, bhikkhu dve saṅghādisesā āpattiyo āpajji dvemāsappaṭicchannāyo; eko māso saramānappaṭicchanno, eko māso assaramānappaṭicchanno. so saṅghaṁ dvinnaṁ āpattīnaṁ dvemāsappaṭicchannānaṁ dvemāsaparivāsaṁ yāci. tassa saṅgho dvinnaṁ āpattīnaṁ dvemāsappaṭicchannānaṁ dvemāsaparivāsaṁ adāsi. tāyo ayaṁ, āvuso, bhikkhu āpanno tāsāyaṁ bhikkhu parivasatī'ti. so evaṁ vadeti -- `yvāyaṁ, āvuso, māso saramānappaṭicchanno dhammikaṁ tassa māsassa parivāsadānaṁ; dhammattā ruhati. yo ca khvāyaṁ, āvuso, māso assaramānappaṭicchanno adhammikaṁ tassa māsassa parivāsadānaṁ; adhammattā na ruhati. ekassa, āvuso, māsassa bhikkhu mānattāraho'ti.

155. “idha pana, bhikkhave, bhikkhu dve saṅghādisesā āpattiyo āpajjati dvemāsappaṭicchannāyo; eko māso nibbematikappaṭicchanno, eko māso vematikappaṭicchanno. so saṅghaṁ dvinnaṁ āpattīnaṁ dvemāsappaṭicchannānaṁ dvemāsaparivāsaṁ yācati. tassa saṅgho dvinnaṁ āpattīnaṁ dvemāsappaṭicchannānaṁ dvemāsaparivāsaṁ deti. tassa parivasantassa añño bhikkhu āgacchati bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. so evaṁ vadeti -- `kiṁ ayaṁ, āvuso, bhikkhu āpanno? kissāyaṁ bhikkhu parivasatī'ti? te evaṁ vadenti -- `ayaṁ, āvuso, bhikkhu dve saṅghādisesā āpattiyo āpajji dvemāsappaṭicchannāyo; eko māso nibbematikappaṭicchanno, eko māso vematikappaṭicchanno. so saṅghaṁ dvinnaṁ āpattīnaṁ dvemāsappaṭicchannānaṁ dvemāsaparivāsaṁ yāci. tassa saṅgho dvinnaṁ āpattīnaṁ dvemāsappaṭicchannānaṁ dvemāsaparivāsaṁ adāsi. tāyo ayaṁ, āvuso, bhikkhu āpanno tāsāyaṁ bhikkhu parivasatī'ti. so evaṁ vadeti -- `yvāyaṁ, āvuso, māso nibbematikappaṭicchanno dhammikaṁ tassa māsassa parivāsadānaṁ; dhammattā ruhati. yo ca khvāyaṁ, āvuso, māso vematikappaṭicchanno adhammikaṁ tassa māsassa parivāsadānaṁ; adhammattā na ruhati. ekassa, āvuso, māsassa bhikkhu mānattāraho” ti.

suddhantaparivāso

156. tena kho pana samayena aññataro bhikkhu sambahulā saṅghādisesā āpattiyo āpanno hoti. so āpattipariyantaṁ na jānāti; rattipariyantaṁ na jānāti; āpattipariyantaṁ nassarati, rattipariyantaṁ nassarati; āpattipariyante vematiko, rattipariyante vematiko. so bhikkhūnaṁ ārocesi -- “ahaṁ, āvuso, sambahulā saṅghādisesā āpattiyo āpajjiṁ; āpattipariyantaṁ na jānāmi, rattipariyantaṁ na jānāmi; āpattipariyantaṁ nassarāmi, rattipariyantaṁ nassarāmi; āpattipariyante vematiko, rattipariyante vematiko. kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “tena hi, bhikkhave, saṅgho tassa bhikkhuno tāsaṁ āpattīnaṁ suddhantaparivāsaṁ detu. evañca pana, bhikkhave, dātabbo --

“tena, bhikkhave, bhikkhunā saṅghaṁ upasaṅkamitvā ...pe0 ... evamassa vacanīyo -- `ahaṁ, bhante, sambahulā saṅghādisesā āpattiyo āpajjiṁ. āpattipariyantaṁ na jānāmi, rattipariyantaṁ na jānāmi; āpattipariyantaṁ nassarāmi, rattipariyantaṁ nassarāmi; āpattipariyante vematiko, rattipariyante vematiko. sohaṁ, bhante, saṅghaṁ tāsaṁ āpattīnaṁ suddhantaparivāsaṁ yācāmī'ti. dutiyampi yācitabbo. tatiyampi yācitabbo. byattena bhikkhunā paṭibalena saṅgho ñāpetabbo --

157. “suṇātu me, bhante, saṅgho. ayaṁ itthannāmo bhikkhu sambahulā saṅghādisesā āpattiyo āpajji. āpattipariyantaṁ na jānāti, rattipariyantaṁ na jānāti; āpattipariyantaṁ nassarati, rattipariyantaṁ nassarati; āpattipariyante vematiko, rattipariyante vematiko. so saṅghaṁ tāsaṁ āpattīnaṁ suddhantaparivāsaṁ yācati. yadi saṅghassa pattakallaṁ, saṅgho itthannāmassa bhikkhuno tāsaṁ āpattīnaṁ suddhantaparivāsaṁ dadeyya. esā ñatti.

“suṇātu me, bhante, saṅgho. ayaṁ itthannāmo bhikkhu sambahulā saṅghādisesā āpattiyo āpajji. āpattipariyantaṁ na jānāti, rattipariyantaṁ na jānāti; āpattipariyantaṁ nassarati, rattipariyantaṁ nassarati; āpattipariyante vematiko, rattipariyante vematiko. so saṅghaṁ tāsaṁ āpattīnaṁ suddhantaparivāsaṁ yācati. saṅgho itthannāmassa bhikkhuno tāsaṁ āpattīnaṁ suddhantaparivāsaṁ deti. yassāyasmato khamati itthannāmassa bhikkhuno tāsaṁ āpattīnaṁ suddhantaparivāsassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinno saṅghena itthannāmassa bhikkhuno tāsaṁ āpattīnaṁ suddhantaparivāso. khamati saṅghassa, tasmā tuṇhī, evametaṁ dhārayāmī” ti.

158. “evaṁ kho, bhikkhave, suddhantaparivāso dātabbo; evaṁ parivāso dātabbo. kathañca, bhikkhave, suddhantaparivāso dātabbo? āpattipariyantaṁ na jānāti, rattipariyantaṁ na jānāti; āpattipariyantaṁ nassarati, rattipariyantaṁ nassarati; āpattipariyante vematiko, rattipariyante vematiko -- suddhantaparivāso dātabbo.

“āpattipariyantaṁ jānāti, rattipariyantaṁ na jānāti; āpattipariyantaṁ sarati, rattipariyantaṁ nassarati; āpattipariyante nibbematiko, rattipariyante vematiko -- suddhantaparivāso dātabbo.

“āpattipariyantaṁ ekaccaṁ jānāti, ekaccaṁ na jānāti, rattipariyantaṁ na jānāti; āpattipariyantaṁ ekaccaṁ sarati, ekaccaṁ nassarati, rattipariyantaṁ nassarati; āpattipariyante ekacce vematiko, ekacce nibbematiko, rattipariyante vematiko -- suddhantaparivāso dātabbo.

“āpattipariyantaṁ na jānāti, rattipariyantaṁ ekaccaṁ jānāti, ekaccaṁ na jānāti; āpattipariyantaṁ nassarati, rattipariyantaṁ ekaccaṁ sarati, ekaccaṁ nassarati; āpattipariyante vematiko, rattipariyante ekacce vematiko, ekacce nibbematiko -- suddhantaparivāso dātabbo.

“āpattipariyantaṁ jānāti, rattipariyantaṁ ekaccaṁ jānāti, ekaccaṁ na jānāti; āpattipariyantaṁ sarati, rattipariyantaṁ ekaccaṁ sarati, ekaccaṁ nassarati; āpattipariyante nibbematiko, rattipariyante ekacce vematiko, ekacce nibbematiko -- suddhantaparivāso dātabbo.

“āpattipariyantaṁ ekaccaṁ jānāti, ekaccaṁ na jānāti; rattipariyantaṁ ekaccaṁ jānāti, ekaccaṁ na jānāti; āpattipariyantaṁ ekaccaṁ sarati, ekaccaṁ nassarati ; rattipariyantaṁ ekaccaṁ sarati, ekaccaṁ nassarati; āpattipariyante ekacce vematiko, ekacce nibbematiko; rattipariyante ekacce vematiko, ekacce nibbematiko -- suddhantaparivāso dātabbo. evaṁ kho, bhikkhave, suddhantaparivāso dātabbo.

159. “kathañca, bhikkhave, parivāso dātabbo? āpattipariyantaṁ jānāti, rattipariyantaṁ jānāti; āpattipariyantaṁ sarati, rattipariyantaṁ sarati; āpattipariyante nibbematiko, rattipariyante nibbematiko -- parivāso dātabbo.

“āpattipariyantaṁ na jānāti, rattipariyantaṁ jānāti; āpattipariyantaṁ nassarati, rattipariyantaṁ sarati, āpattipariyante vematiko, rattipariyante nibbematiko -- parivāso dātabbo.

“āpattipariyantaṁ ekaccaṁ jānāti, ekaccaṁ na jānāti, rattipariyantaṁ jānāti; āpattipariyantaṁ ekaccaṁ sarati, ekaccaṁ nassarati, rattipariyantaṁ sarati; āpattipariyante ekacce vematiko, ekacce nibbematiko, rattipariyante nibbematiko -- parivāso dātabbo. evaṁ kho, bhikkhave, parivāso dātabbo.

parivāso niṭṭhito.

3. cattālīsakaṁ

160. tena kho pana samayena aññataro bhikkhu parivasanto vibbhami. so puna paccāgantvā bhikkhū upasampadaṁ yāci. bhagavato etamatthaṁ ārocesuṁ.

“idha pana, bhikkhave, bhikkhu parivasanto vibbhamati. vibbhantakassa, bhikkhave, parivāso na ruhati. so ce puna upasampajjati, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho, avaseso parivasitabbo.

“idha pana, bhikkhave, bhikkhu parivasanto sāmaṇero hoti. sāmaṇerassa, bhikkhave, parivāso na ruhati. so ce puna upasampajjati, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho, avaseso parivasitabbo.

“idha pana, bhikkhave, bhikkhu parivasanto ummattako hoti. ummattakassa, bhikkhave, parivāso na ruhati. so ce puna anummattako hoti, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho, avaseso parivasitabbo.

“idha pana, bhikkhave, bhikkhu parivasanto khittacitto hoti. khittacittassa, bhikkhave, parivāso na ruhati. so ce puna akhittacitto hoti, tassa tadeva purimaṁ parivāsadānaṁ. yo parivāso dinno sudinno, yo purivuttho suparivuttho, avaseso parivasitabbo.

“idha pana, bhikkhave, bhikkhu parivasanto vedanāṭṭo hoti. vedanāṭṭassa, bhikkhave, parivāso na ruhati. so ce puna avedanāṭṭo hoti, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho, avaseso parivasitabbo.

“idha pana, bhikkhave, bhikkhu parivasanto, āpattiyā adassane, ukkhipiyyati {ukkhipiyati (syā0), ukkhipīyati (ka0)}. ukkhittakassa, bhikkhave, parivāso na ruhati. so ce puna osāriyyati {osāriyati (syā0), osārīyati (ka0)}, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho, avaseso parivasitabbo.

“idha pana, bhikkhave, bhikkhu parivasanto, āpattiyā appaṭikamme, ukkhipiyyati. ukkhittakassa, bhikkhave, parivāso na ruhati. so ce puna osāriyyati, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho, avaseso parivasitabbo.

“idha pana, bhikkhave, bhikkhu parivasanto, pāpikāya diṭṭhiyā, appaṭinissagge, ukkhipiyyati. ukkhittakassa, bhikkhave, parivāso na ruhati. so ce puna osāriyyati, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho, avaseso parivasitabbo.

161. “idha pana, bhikkhave, bhikkhu mūlāyapaṭikassanāraho vibbhamati. vibbhantakassa, bhikkhave, mūlāyapaṭikassanā na ruhati. so ce puna upasampajjati, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho. so bhikkhu mūlāya paṭikassitabbo.

“idha pana, bhikkhave, bhikkhu mūlāyapaṭikassanāraho sāmaṇero hoti ...pe0 ... ummattako hoti ...pe0 ... khittacitto hoti ...pe0 ... vedanāṭṭo hoti ...pe0 ... āpattiyā adassane ukkhipiyyati ...pe0 ... āpattiyā appaṭikamme ukkhipiyyati ...pe0 ... pāpikāya diṭṭhiyā, appaṭinissagge, ukkhipiyyati. ukkhittakassa, bhikkhave, mūlāyapaṭikassanā na ruhati. so ce puna osāriyyati, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho. so bhikkhu mūlāya paṭikassitabbo.

162. “idha pana, bhikkhave, bhikkhu mānattāraho vibbhamati. vibbhantakassa, bhikkhave, mānattadānaṁ na ruhati. so ce puna upasampajjati, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho. tassa bhikkhuno mānattaṁ dātabbaṁ.

“idha pana, bhikkhave, bhikkhu mānattāraho sāmaṇero hoti ...pe0 ... ummattako hoti ...pe0 ... khittacitto hoti ...pe0 ... vedanāṭṭo hoti ...pe0 ... āpattiyā adassane, ukkhipiyyati ...pe0 ... āpattiyā appaṭikamme, ukkhipiyyati ...pe0 ... pāpikāya diṭṭhiyā, appaṭinissagge, ukkhipiyyati. ukkhittakassa, bhikkhave, mānattadānaṁ na ruhati. so ce puna osāriyyati, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho. tassa bhikkhuno mānattaṁ dātabbaṁ.

163. “idha pana, bhikkhave, bhikkhu mānattaṁ caranto vibbhamati. vibbhantakassa, bhikkhave, mānattacariyā na ruhati. so ce puna upasampajjati tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho; yaṁ mānattaṁ dinnaṁ sudinnaṁ, yaṁ mānattaṁ ciṇṇaṁ suciṇṇaṁ, avasesaṁ caritabbaṁ.

“idha pana, bhikkhave, bhikkhu mānattaṁ caranto sāmaṇero hoti ...pe0 ... ummattako hoti ...pe0 ... khittacitto hoti ...pe0 ... vedanāṭṭo hoti ...pe0 ... āpattiyā adassane, ukkhipiyyati ...pe0 ... āpattiyā appaṭikamme, ukkhipiyyati ...pe0 ... pāpikāya diṭṭhiyā, appaṭinissagge, ukkhipiyyati. ukkhittakassa, bhikkhave, mānattacariyā na ruhati. so ce puna osāriyyati, tassa tadeva purimaṁ parivāsadānaṁ. yo parivāso dinno sudinno, yo purivuttho suparivuttho; yaṁ mānattaṁ dinnaṁ sudinnaṁ, yaṁ mānattaṁ ciṇṇaṁ suciṇṇaṁ, avasesaṁ caritabbaṁ.

164. “idha pana, bhikkhave, bhikkhu abbhānāraho vibbhamati. vibbhantakassa, bhikkhave, abbhānaṁ na ruhati. so ce puna upasampajjati, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho; yaṁ mānattaṁ dinnaṁ sudinnaṁ, yaṁ mānattaṁ ciṇṇaṁ suciṇṇaṁ. so bhikkhu abbhetabbo.

“idha pana, bhikkhave, bhikkhu abbhānāraho sāmaṇero hoti ...pe0 ... ummattako hoti ...pe0 ...

khittacitto hoti ...pe0 ... vedanāṭṭo hoti ...pe0 ... āpattiyā adassane, ukkhipiyyati ...pe0 ... āpattiyā appaṭikamme, ukkhipiyyati ...pe0 ... pāpikāya diṭṭhiyā, appaṭinissagge, ukkhipiyyati. ukkhittakassa, bhikkhave, abbhānaṁ na ruhati. so ce puna osāriyyati, tassa tadeva purimaṁ parivāsadānaṁ. yo parivāso dinno sudinno, yo parivuttho suparivuttho; yaṁ mānattaṁ dinnaṁ sudinnaṁ, yaṁ mānattaṁ ciṇṇaṁ suciṇṇaṁ. so bhikkhu abbhetabbo.

cattālīsakaṁ samattaṁ.

4. chattiṁsakaṁ

165. “idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati parimāṇā {parimāṇāyo (sī0 syā0)} appaṭicchannāyo. so bhikkhu mūlāya paṭikassitabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati parimāṇā paṭicchannāyo. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati parimāṇā paṭicchannāyopi appaṭicchannāyopi. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati aparimāṇā {aparimāṇāyo (sī0 syā0)} appaṭicchannāyo ...pe0 ... aparimāṇā paṭicchannāyo ...pe0 ... aparimāṇā paṭicchannāyopi appaṭicchannāyopi ...pe0 ... parimāṇāyopi aparimāṇāyopi appaṭicchannāyo ...pe0 ... parimāṇāyopi aparimāṇāyopi paṭicchannāyo ...pe0 ... parimāṇāyopi aparimāṇāyopi paṭicchannāyopi appaṭicchannāyopi. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu mānattāraho ...pe0 ... mānattaṁ caranto ...pe0 ... (yathāparivāsaṁ tathā vitthāretabbaṁ) abbhānāraho antarā sambahulā saṅghādisesā āpattiyo āpajjati parimāṇā appaṭicchannāyo ...pe0 ... parimāṇā paṭicchannāyo ...pe0 ... parimāṇā paṭicchannāyopi appaṭicchannāyopi ...pe0 ... aparimāṇā appaṭicchannāyo ...pe0 ... aparimāṇā paṭicchannāyo ...pe0 ... aparimāṇā paṭicchannāyopi appaṭicchannāyopi ...pe0 ... parimāṇāyopi aparimāṇāyopi appaṭicchannāyo ...pe0 ... parimāṇāyopi aparimāṇāyopi paṭicchannāyo ...pe0 ... parimāṇāyopi aparimāṇāyopi paṭicchannāyopi appaṭicchannāyopi. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

chattiṁsakaṁ samattaṁ.

5. mānattasatakaṁ

166. “idha pana, bhikkhave, bhikkhu sambahulā saṅghādisesā āpattiyo āpajjitvā appaṭicchādetvā vibbhamati. so puna {so ce puna (ka0)} upasampanno tā āpattiyo nacchādeti. tassa, bhikkhave, bhikkhuno mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjitvā appaṭicchādetvā vibbhamati. so puna upasampanno tā āpattiyo chādeti. tassa, bhikkhave, bhikkhuno pacchimasmiṁ āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjitvā paṭicchādetvā vibbhamati. so puna upasampanno tā āpattiyo nacchādeti. tassa, bhikkhave, bhikkhuno purimasmiṁ āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjitvā paṭicchādetvā vibbhamati. so puna upasampanno tā āpattiyo chādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

167. “idha pana, bhikkhave, bhikkhu sambahulā saṅghādisesā āpattiyo āpajjati. tassa honti āpattiyo paṭicchannāyopi appaṭicchannāyopi. so vibbhamitvā puna upasampanno yā āpattiyo pubbe chādesi tā āpattiyo pacchā nacchādeti; yā āpattiyo pubbe nacchādesi tā āpattiyo pacchā nacchādeti. tassa, bhikkhave, bhikkhuno purimasmiṁ āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjati. tassa honti āpattiyo paṭicchannāyopi appaṭicchannāyopi. so vibbhamitvā puna upasampanno yā āpattiyo pubbe chādesi tā āpattiyo pacchā nacchādeti; yā āpattiyo pubbe nacchādesi tā āpattiyo pacchā chādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjati. tassa honti āpattiyo paṭicchannāyopi appaṭicchannāyopi. so vibbhamitvā puna upasampanno yā āpattiyo pubbe chādesi tā āpattiyo pacchā chādeti; yā āpattiyo pubbe nacchādesi tā āpattiyo pacchā nacchādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjati. tassa honti āpattiyo paṭicchannāyopi appaṭicchannāyopi. so vibbhamitvā puna upasampanno yā āpattiyo pubbe chādesi tā āpattiyo pacchā chādeti; yā āpattiyo pubbe nacchādesi tā āpattiyo pacchā chādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

168. “idha pana, bhikkhave, bhikkhu sambahulā saṅghādisesā āpattiyo āpajjati. ekaccā āpattiyo jānāti, ekaccā āpattiyo na jānāti. yā āpattiyo jānāti tā āpattiyo chādeti. yā āpattiyo na jānāti tā āpattiyo nacchādeti. so vibbhamitvā puna upasampanno yā āpattiyo pubbe jānitvā chādesi tā āpattiyo pacchā jānitvā nacchādeti; yā āpattiyo pubbe ajānitvā nacchādesi tā āpattiyo pacchā jānitvā nacchādeti. tassa, bhikkhave, bhikkhuno purimasmiṁ āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjati. ekaccā āpattiyo jānāti, ekaccā āpattiyo na jānāti. yā āpattiyo jānāti tā āpattiyo chādeti. yā āpattiyo na jānāti tā āpattiyo nacchādeti. so vibbhamitvā puna upasampanno yā āpattiyo pubbe jānitvā chādesi tā āpattiyo pacchā jānitvā nacchādeti; yā āpattiyo pubbe ajānitvā nacchādesi tā āpattiyo pacchā jānitvā chādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjati. ekaccā āpattiyo jānāti, ekaccā āpattiyo na jānāti. yā āpattiyo jānāti tā āpattiyo chādeti. yā āpattiyo na jānāti tā āpattiyo nacchādeti. so vibbhamitvā puna upasampanno yā āpattiyo pubbe jānitvā chādesi tā āpattiyo pacchā jānitvā chādeti; yā āpattiyo pubbe ajānitvā nacchādesi tā āpattiyo pacchā jānitvā nacchādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjati. ekaccā āpattiyo jānāti, ekaccā āpattiyo na jānāti. yā āpattiyo jānāti tā āpattiyo chādeti; yā āpattiyo na jānāti tā āpattiyo nacchādeti. so vibbhamitvā puna upasampanno yā āpattiyo pubbe jānitvā chādesi tā āpattiyo pacchā jānitvā chādeti; yā āpattiyo pubbe ajānitvā nacchādesi tā āpattiyo pacchā jānitvā chādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

169. “idha pana, bhikkhave, bhikkhu sambahulā saṅghādisesā āpattiyo āpajjati. ekaccā āpattiyo sarati, ekaccā āpattiyo nassarati. yā āpattiyo sarati tā āpattiyo chādeti; yā āpattiyo nassarati tā āpattiyo nacchādeti. so vibbhamitvā puna upasampanno yā āpattiyo pubbe saritvā chādesi tā āpattiyo pacchā saritvā nacchādeti; yā āpattiyo pubbe assaritvā nacchādesi tā āpattiyo pacchā saritvā nacchādeti. tassa, bhikkhave, bhikkhuno purimasmiṁ āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjati. ekaccā āpattiyo sarati, ekaccā āpattiyo nassarati. yā āpattiyo sarati tā āpattiyo chādeti; yā āpattiyo nassarati tā āpattiyo nacchādeti. so vibbhamitvā puna upasampanno yā āpattiyo pubbe saritvā chādesi tā āpattiyo pacchā saritvā nacchādeti; yā āpattiyo pubbe assaritvā nacchādesi tā āpattiyo pacchā saritvā chādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjati. ekaccā āpattiyo sarati, ekaccā āpattiyo nassarati. yā āpattiyo sarati tā āpattiyo chādeti; yā āpattiyo nassarati tā āpattiyo nacchādeti. so vibbhamitvā puna upasampanno yā āpattiyo pubbe saritvā chādesi tā āpattiyo pacchā saritvā chādeti; yā āpattiyo pubbe assaritvā nacchādesi tā āpattiyo pacchā saritvā nacchādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjati. ekaccā āpattiyo sarati, ekaccā āpattiyo nassarati. yā āpattiyo sarati tā āpattiyo chādeti; yā āpattiyo nassarati tā āpattiyo nacchādeti. so vibbhamitvā puna upasampanno yā āpattiyo pubbe saritvā chādesi tā āpattiyo pacchā saritvā chādeti; yā āpattiyo pubbe assaritvā nacsādesi tā āpattiyo pacchā saritvā chādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

170. “idha pana, bhikkhave, bhikkhu sambahulā saṅghādisesā āpattiyo āpajjati. ekaccāsu āpattīsu nibbematiko, ekaccāsu āpattīsu vematiko. yāsu āpattīsu nibbematiko tā āpattiyo chādeti; yāsu āpattīsu vematiko tā āpattiyo nacchādeti. so vibbhamitvā puna upasampanno yā āpattiyo pubbe nibbematiko chādesi tā āpattiyo pacchā nibbematiko nacchādeti; yā āpattiyo pubbe vematiko nacchādesi tā āpattiyo pacchā nibbematiko nacchādeti. tassa, bhikkhave, bhikkhuno purimasmiṁ āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjati. ekaccāsu āpattīsu nibbematiko, ekaccāsu āpattīsu vematiko. yāsu āpattīsu nibbematiko tā āpattiyo chādeti; yāsu āpattīsu vematiko tā āpattiyo nacchādeti. so vibbhamitvā puna upasampanno yā āpattiyo pubbe nibbematiko chādesi tā āpattiyo pacchā nibbematiko nacchādeti; yā āpattiyo pubbe vematiko nacchādesi tā āpattiyo pacchā nibbematiko chādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjati. ekaccāsu āpattīsu nibbematiko, ekaccāsu āpattīsu vematiko. yāsu āpattīsu nibbematiko tā āpattiyo chādeti; yāsu āpattīsu vematiko tā āpattiyo nacchādeti. so vibbhamitvā puna upasampanno yā āpattiyo pubbe nibbematiko chādesi tā āpattiyo pacchā nibbematiko chādeti; yā āpattiyo pubbe vematiko nacchādesi tā āpattiyo pacchā nibbematiko nacchādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

“idha pana, bhikkhave, bhikkhu sambahulā saṅghādisesā āpattiyo āpajjati. ekaccāsu āpattīsu nibbematiko, ekaccāsu āpattīsu vematiko. yāsu āpattīsu nibbematiko tā āpattiyo chādeti; yāsu āpattīsu vematiko tā āpattiyo nacchādeti. so vibbhamitvā puna upasampanno yā āpattiyo pubbe nibbematiko chādesi tā āpattiyo pacchā nibbematiko chādeti; yā āpattiyo pubbe vematiko nacchādesi tā āpattiyo pacchā nibbematiko chādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

171. “idha pana, bhikkhave, bhikkhu sambahulā saṅghādisesā āpattiyo āpajjitvā appaṭicchādetvā sāmaṇero hoti ...pe0 ... ummattako hoti ...pe0 ... khittacitto hoti ...pe0 ... (yathā heṭṭhā tathā vitthāretabbaṁ) vedanāṭṭo hoti ...pe0 ... tassa honti āpattiyo paṭicchannāyopi appaṭicchannāyopi ...pe0 ... ekaccā āpattiyo jānāti, ekaccā āpattiyo na jānāti ...pe0 ... ekaccā āpattiyo sarati, ekaccā āpattiyo nassarati ...pe0 ... ekaccāsu āpattīsu nibbematiko, ekaccāsu āpattīsu vematiko. yāsu āpattīsu nibbematiko tā āpattiyo chādeti; yāsu āpattīsu vematiko tā āpattiyo nacchādeti. so vedanāṭṭo hoti. so puna avedanāṭṭo hutvā yā āpattiyo pubbe nibbematiko chādesi tā āpattiyo pacchā nibbematiko nacchādeti; yā āpattiyo pubbe vematiko nacchādesi tā āpattiyo pacchā nibbematiko nacchādeti ...pe0 ... yā āpattiyo pubbe nibbematiko chādesi tā āpattiyo pacchā nibbematiko nacchādeti; yā āpattiyo pubbe vematiko nacchādesi tā āpattiyo pacchā nibbematiko chādeti ...pe0 ... yā āpattiyo pubbe nibbematiko chādesi tā āpattiyo pacchā nibbematiko chādeti; yā āpattiyo pubbe vematiko nacchādesi tā āpattiyo pacchā nibbematiko nacchādeti ...pe0 ... yā āpattiyo pubbe nibbematiko chādesi tā āpattiyo pacchā nibbematiko chādeti; yā āpattiyo pubbe vematiko nacchādesi tā āpattiyo pacchā nibbematiko chādeti. tassa, bhikkhave, bhikkhuno purimasmiñca pacchimasmiñca āpattikkhandhe yathāpaṭicchanne parivāsaṁ datvā mānattaṁ dātabbaṁ.

mānattasataṁ niṭṭhitaṁ.

6. samūlāyasamodhānaparivāsacatussataṁ

172. “idha pana, bhikkhave, bhikkhu parivasanto antarā sambahulā saṅghādisesā āpattiyo āpajjitvā appaṭicchādetvā vibbhamati. so puna upasampanno tā āpattiyo nacchādeti. so bhikkhu mūlāya paṭikassitabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjitvā appaṭicchādetvā vibbhamati. so puna upasampanno tā āpattiyo chādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjitvā paṭicchādetvā vibbhamati. so puna upasampanno tā āpattiyo nacchādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjitvā paṭicchādetvā vibbhamati. so puna upasampanno tā āpattiyo chādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

173. “idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. tassa honti āpattiyo paṭicchannāyopi appaṭicchannāyopi. so vibbhamitvā puna upasampanno yā āpattiyo pubbe chādesi tā āpattiyo pacchā nacchādeti; yā āpattiyo pubbe nacchādesi tā āpattiyo pacchā nacchādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. tassa honti āpattiyo paṭicchannāyopi appaṭicchannāyopi. so vibbhamitvā puna upasampanno yā āpattiyo pubbe chādesi tā āpattiyo pacchā nacchādeti; yā āpattiyo pubbe nacchādesi tā āpattiyo pacchā chādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. tassa honti āpattiyo paṭicchannāyopi appaṭicchannāyopi. so vibbhamitvā puna upasampanno yā āpattiyo pubbe chādesi tā āpattiyo pacchā chādeti; yā āpattiyo pubbe nacchādesi tā āpattiyo pacchā nacchādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. tassa honti āpattiyo paṭicchannāyopi appaṭicchannāyopi. so vibbhamitvā puna upasampanno yā āpattiyo pubbe chādesi tā āpattiyo pacchā chādeti; yā āpattiyo pubbe nacchādesi tā āpattiyo pacchā chādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

174. “idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. ekaccā āpattiyo jānāti, ekaccā āpattiyo na jānāti. yā āpattiyo jānāti tā āpattiyo chādeti; yā āpattiyo na jānāti tā āpattiyo nacchādeti. so vibbhamitvā puna upasampanno yā āpattiyo pubbe jānitvā chādesi tā āpattiyo pacchā jānitvā nacchādeti; yā āpattiyo pubbe ajānitvā nacchādesi tā āpattiyo pacchā jānitvā nacchādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. ekaccā āpattiyo jānāti, ekaccā āpattiyo na jānāti. yā āpattiyo jānāti tā āpattiyo chādeti; yā āpattiyo na jānāti tā āpattiyo nacchādeti. so vibbhamitvā puna upasampanno yā āpattiyo pubbe jānitvā chādesi tā āpattiyo pacchā jānitvā nacchādeti; yā āpattiyo pubbe ajānitvā nacchādesi tā āpattiyo pacchā jānitvā chādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. ekaccā āpattiyo jānāti, ekaccā āpattiyo na jānāti. yā āpattiyo jānāti tā āpattiyo chādeti; yā āpattiyo na jānāti tā āpattiyo nacchādeti. so vibbhamitvā puna upasampanno yā āpattiyo pubbe jānitvā chādesi tā āpattiyo pacchā jānitvā chādeti; yā āpattiyo pubbe ajānitvā nacchādesi tā āpattiyo pacchā jānitvā nacchādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. ekaccā āpattiyo jānāti, ekaccā āpattiyo na jānāti. yā āpattiyo jānāti tā āpattiyo chādeti, yā āpattiyo na jānāti tā āpattiyo nacchādeti. so vibbhamitvā puna upasampanno yā āpattiyo pubbe jānitvā chādesi tā āpattiyo pacchā jānitvā chādeti; yā āpattiyo pubbe ajānitvā nacchādesi tā āpattiyo pacchā jānitvā chādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

175. “idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. ekaccā āpattiyo sarati, ekaccā āpattiyo nassarati. yā āpattiyo sarati tā āpattiyo chādeti; yā āpattiyo nassarati tā āpattiyo nacchādeti. so vibbhamitvā puna upasampanno yā āpattiyo pubbe saritvā chādesi tā āpattiyo pacchā saritvā nacchādeti; yā āpattiyo pubbe assaritvā nacchādesi tā āpattiyo pacchā saritvā nacchādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. ekaccā āpattiyo sarati, ekaccā āpattiyo nassarati. yā āpattiyo sarati tā āpattiyo chādeti; yā āpattiyo nassarati tā āpattiyo nacchādeti. so vibbhamitvā puna upasampanno yā āpattiyo pubbe saritvā chādesi tā āpattiyo pacchā saritvā nacchādeti; yā āpattiyo pubbe assaritvā nacchādesi tā āpattiyo pacchā saritvā chādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. ekaccā āpattiyo sarati, ekaccā āpattiyo nassarati. yā āpattiyo sarati tā āpattiyo chādeti; yā āpattiyo nassarati tā āpattiyo nacchādeti. so vibbhamitvā puna upasampanno yā āpattiyo pubbe saritvā chādesi tā āpattiyo pacchā saritvā chādeti; yā āpattiyo pubbe assaritvā nacchādesi tā āpattiyo pacchā saritvā nacchādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. ekaccā āpattiyo sarati, ekaccā āpattiyo nassarati. yā āpattiyo sarati tā āpattiyo chādeti; yā āpattiyo nassarati tā āpattiyo nacchādeti. so vibbhamitvā puna upasampanno yā āpattiyo pubbe saritvā chādesi tā āpattiyo pacchā saritvā chādeti; yā āpattiyo pubbe assaritvā nacchādesi tā āpattiyo pacchā saritvā chādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

176. “idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. ekaccāsu āpattīsu nibbematiko, ekaccāsu āpattīsu vematiko. yāsu āpattīsu nibbematiko tā āpattiyo chādeti; yāsu āpattīsu vematiko tā āpattiyo nacchādeti. so vibbhamitvā puna upasampanno yā āpattiyo pubbe nibbematiko chādesi tā āpattiyo pacchā nibbematiko nacchādeti; yā āpattiyo pubbe vematiko nacchādesi tā āpattiyo pacchā nibbematiko nacchādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. ekaccāsu āpattīsu nibbematiko, ekaccāsu āpattīsu vematiko. yāsu āpattīsu nibbematiko tā āpattiyo chādeti; yāsu āpattīsu vematiko tā āpattiyo nacchādeti. so vibbhamitvā puna upasampanno yā āpattiyo pubbe nibbematiko chādesi tā āpattiyo pacchā nibbematiko nacchādeti; yā āpattiyo pubbe vematiko nacchādesi tā āpattiyo pacchā nibbematiko chādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. ekaccāsu āpattīsu nibbematiko, ekaccāsu āpattīsu vematiko. yāsu āpattīsu nibbematiko tā āpattiyo chādeti; yāsu āpattīsu vematiko tā āpattiyo nacchādeti. so vibbhamitvā puna upasampanno yā āpattiyo pubbe nibbematiko chādesi tā āpattiyo pacchā nibbematiko chādeti; yā āpattiyo pubbe vematiko nacchādesi tā āpattiyo pacchā nibbematiko nacchādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

“idha pana, bhikkhave, bhikkhu parivasanto antarā sambahulā saṅghādisesā āpattiyo āpajjati. ekaccāsu āpattīsu nibbematiko, ekaccāsu āpattīsu vematiko. yāsu āpattīsu nibbematiko tā āpattiyo chādeti; yāsu āpattīsu vematiko tā āpattiyo nacchādeti. so vibbhamitvā {so bhikkhu vibbhamitvā (ka0)} puna upasampanno yā āpattiyo pubbe nibbematiko chādesi tā āpattiyo pacchā nibbematiko chādeti; yā āpattiyo pubbe vematiko nacchādesi tā āpattiyo pacchā nibbematiko chādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

177. “idha pana, bhikkhave, bhikkhu parivasanto antarā sambahulā saṅghādisesā āpattiyo āpajjitvā appaṭicchādetvā sāmaṇero hoti ...pe0 ... ummattako hoti ...pe0 ... khittacitto hoti ...pe0 ... vedanāṭṭo hoti ...pe0 ... tassa honti āpattiyo paṭicchannāyopi appaṭicchannāyopi (yathā heṭṭhā vitthāritaṁ tathā vitthāretabbaṁ) ...pe0 ... ekaccā āpattiyo jānāti, ekaccā āpattiyo na jānāti ...pe0 ... ekaccā āpattiyo sarati, ekaccā āpattiyo nassarati ...pe0 ... ekaccāsu āpattīsu nibbematiko, ekaccāsu āpattīsu vematiko. yāsu āpattīsu nibbematiko tā āpattiyo chādeti; yāsu āpattīsu vematiko tā āpattiyo nacchādeti. so vedanāṭṭo hoti. so puna avedanāṭṭo hutvā yā āpattiyo pubbe nibbematiko chādesi tā āpattiyo pacchā nibbematiko nacchādeti; yā āpattiyo pubbe vematiko nacchādesi tā āpattiyo pacchā nibbematiko nacchādeti ...pe0 ... yā āpattiyo pubbe nibbematiko chādesi tā āpattiyo pacchā nibbematiko nacchādeti ; yā āpattiyo pubbe vematiko nacchādesi tā āpattiyo pacchā nibbematiko chādeti ...pe0 ... yā āpattiyo pubbe nibbematiko chādesi tā āpattiyo pacchā nibbematiko chādeti ; yā āpattiyo pubbe vematiko nacchādesi tā āpattiyo pacchā nibbematiko nacchādeti ...pe0 ... yā āpattiyo pubbe nibbematiko chādesi tā āpattiyo pacchā nibbematiko chādeti; yā āpattiyo pubbe vematiko nacchādesi tā āpattiyo pacchā nibbematiko chādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

178. “idha pana, bhikkhave, bhikkhu mānattāraho ...pe0 ... mānattaṁ caranto ...pe0 ... abbhānāraho antarā sambahulā saṅghādisesā āpattiyo āpajjitvā appaṭicchādetvā vibbhamati ...pe0 ... (mānattāraho ca mānattacārī ca abbhānāraho ca yathā parivāso vitthārito tathā vitthāretabbo).

179. “idha pana, bhikkhave, bhikkhu abbhānāraho antarā sambahulā saṅghādisesā āpattiyo āpajjitvā appaṭicchādetvā sāmaṇero hoti ...pe0 ... ummattako hoti ...pe0 ... khittacitto hoti ...pe0 ... vedanāṭṭo hoti ...pe0 ... tassa honti āpattiyo paṭicchannāyopi appaṭicchannāyopi ...pe0 ... ekaccā āpattiyo jānāti, ekaccā āpattiyo na jānāti ...pe0 ... ekaccā āpattiyo sarati, ekaccā āpattiyo nassarati ...pe0 ... ekaccāsu āpattīsu nibbematiko, ekaccāsu āpattīsu vematiko. yāsu āpattīsu nibbematiko tā āpattiyo chādeti; yāsu āpattīsu vematiko tā āpattiyo nacchādeti. so vedanāṭṭo hoti. so puna avedanāṭṭo hutvā yā āpattiyo pubbe nibbematiko chādesi tā āpattiyo pacchā nibbematiko nacchādeti; yā āpattiyo pubbe vematiko nacchādesi tā āpattiyo pacchā nibbematiko nacchādeti ...pe0 ... yā āpattiyo pubbe nibbematiko chādesi tā āpattiyo pacchā nibbematiko nacchādeti; yā āpattiyo pubbe vematiko nacchādesi tā āpattiyo pacchā nibbematiko chādeti ...pe0 ... yā āpattiyo pubbe nibbematiko chādesi tā āpattiyo pacchā nibbematiko chādeti; yā āpattiyo pubbe vematiko nacchādesi tā āpattiyo pacchā nibbematiko nacchādeti ...pe0 ... yā āpattiyo pubbe nibbematiko chādesi tā āpattiyo pacchā nibbematiko chādeti; yā āpattiyo pubbe vematiko nacchādesi tā āpattiyo pacchā nibbematiko chādeti. so bhikkhu mūlāya paṭikassitabbo. yathāpaṭicchannānañcassa āpattīnaṁ purimāya āpattiyā samodhānaparivāso dātabbo.

samūlāyasamodhānaparivāsacatussataṁ niṭṭhitaṁ.

7. parimāṇādivāraaṭṭhakaṁ

180. “idha pana, bhikkhave, bhikkhu sambahulā saṅghādisesā āpattiyo āpajjitvā parimāṇā appaṭicchādetvā ...pe0 ... aparimāṇā appaṭicchādetvā ...pe0 ... ekanāmā appaṭicchādetvā ...pe0 ... nānānāmā appaṭicchādetvā ...pe0 ... sabhāgā appaṭicchādetvā ...pe0 ... visabhāgā appaṭicchādetvā ...pe0 ... vavatthitā appaṭicchādetvā ...pe0 ... sambhinnā appaṭicchādetvā vibbhamati ...pe0 ... (yathā heṭṭhā tathā vitthāretabbaṁ).

parimāṇādivāraaṭṭhakaṁ niṭṭhitaṁ.

8. dvebhikkhuvāraekādasakaṁ

181. “dve bhikkhū saṅghādisesaṁ āpannā honti. te saṅghādisese saṅghādisesadiṭṭhino honti. eko chādeti, eko nacchādeti. yo chādeti so dukkaṭaṁ desāpetabbo. yathāpaṭicchanne {yathāpaṭicchannānaṁ (sī0)} cassa parivāsaṁ datvā ubhinnampi mānattaṁ dātabbaṁ.

“dve bhikkhū saṅghādisesaṁ āpannā honti. te saṅghādisese vematikā honti. eko chādeti, eko nacchādeti. yo chādeti so dukkaṭaṁ desāpetabbo. yathāpaṭicchanne cassa parivāsaṁ datvā ubhinnampi mānattaṁ dātabbaṁ.

“dve bhikkhū saṅghādisesaṁ āpannā honti. te saṅghādisese missakadiṭṭhino honti. eko chādeti, eko nacchādeti. yo chādeti so dukkaṭaṁ desāpetabbo. yathāpaṭicchanne cassa parivāsaṁ datvā ubhinnampi mānattaṁ dātabbaṁ.

“dve bhikkhū missakaṁ āpannā honti. te missake saṅghādisesadiṭṭhino honti. eko chādeti, eko nacchādeti. yo chādeti so dukkaṭaṁ desāpetabbo. yathāpaṭicchanne cassa parivāsaṁ datvā ubhinnampi mānattaṁ dātabbaṁ.

“dve bhikkhū missakaṁ āpannā honti. te missake missakadiṭṭhino honti. eko chādeti, eko nacchādeti. yo chādeti so dukkaṭaṁ desāpetabbo. yathāpaṭicchanne cassa parivāsaṁ datvā ubhinnampi mānattaṁ dātabbaṁ.

“dve bhikkhū suddhakaṁ āpannā honti. te suddhake saṅghādisesadiṭṭhino honti. eko chādeti, eko nacchādeti. yo chādeti so dukkaṭaṁ desāpetabbo. ubhopi yathādhammaṁ kārāpetabbā.

“dve bhikkhū suddhakaṁ āpannā honti. te suddhake suddhakadiṭṭhino honti. eko chādeti, eko nacchādeti. yo chādeti so dukkaṭaṁ desāpetabbo. ubhopi yathādhammaṁ kārāpetabbā.

“dve bhikkhū saṅghādisesaṁ āpannā honti. te saṅghādisese saṅghādisesadiṭṭhino honti. ekassa hoti ārocessāmīti, ekassa hoti na ārocessāmīti. so paṭhamampi yāmaṁ chādeti, dutiyampi yāmaṁ chādeti, tatiyampi yāmaṁ chādeti -- uṭṭhite aruṇe channā hoti āpatti. yo chādeti so dukkaṭaṁ desāpetabbo. yathāpaṭicchanne cassa parivāsaṁ datvā ubhinnampi mānattaṁ dātabbaṁ.

“dve bhikkhū saṅghādisesaṁ āpannā honti. te saṅghādisese saṅghādisesadiṭṭhino honti. te gacchanti ārocessāmāti. ekassa antarāmagge makkhadhammo uppajjati na ārocessāmīti. so paṭhamampi yāmaṁ chādeti, dutiyampi yāmaṁ chādeti, tatiyampi yāmaṁ chādeti -- uṭṭhite aruṇe channā hoti āpatti. yo chādeti so dukkaṭaṁ desāpetabbo. yathāpaṭicchanne cassa parivāsaṁ datvā ubhinnampi mānattaṁ dātabbaṁ.

“dve bhikkhū saṅghādisesaṁ āpannā honti. te saṅghādisese saṅghādisesadiṭṭhino honti. te ummattakā honti. te pacchā anummattakā hutvā eko chādeti, eko nacchādeti. yo chādeti so dukkaṭaṁ desāpetabbo. yathāpaṭicchanne cassa parivāsaṁ datvā ubhinnampi mānattaṁ dātabbaṁ.

“dve bhikkhū saṅghādisesaṁ āpannā honti. te pātimokkhe uddissamāne evaṁ vadanti -- `idāneva kho mayaṁ jānāma -- ayampi kira dhammo suttāgato suttapariyāpanno anvaddhamāsaṁ uddesaṁ āgacchatī'ti. te saṅghādisese saṅghādisesadiṭṭhino honti. eko chādeti, eko nacchādeti. yo chādeti so dukkaṭaṁ desāpetabbo. yathāpaṭicchanne cassa parivāsaṁ datvā ubhinnampi mānattaṁ dātabbaṁ.

dvebhikkhuvāraekādasakaṁ niṭṭhitaṁ.

9. mūlāyaavisuddhinavakaṁ

182. “idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi, ekanāmampi nānānāmampi, sabhāgampi visabhāgampi, vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇāyo appaṭicchannāyo. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti; adhammena mānattaṁ deti, adhammena abbheti. so, bhikkhave, bhikkhu avisuddho tāhi āpattīhi.

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi, ekanāmampi nānānāmampi, sabhāgampi visabhāgampi, vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇāyo paṭicchannāyo. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti; adhammena mānattaṁ deti, adhammena abbheti. so, bhikkhave, bhikkhu avisuddho tāhi āpattīhi.

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi, ekanāmampi nānānāmampi, sabhāgampi visabhāgampi, vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇāyo paṭicchannāyopi appaṭicchannāyopi. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti, adhammena mānattaṁ deti, adhammena abbheti. so, bhikkhave, bhikkhu avisuddho tāhi āpattīhi.

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi, ekanāmampi nānānāmampi, sabhāgampi visabhāgampi, vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati aparimāṇāyo appaṭicchannāyo ...pe0 ... aparimāṇāyo paṭicchannāyo ...pe0 ... aparimāṇāyo paṭicchannāyopi appaṭicchannāyopi ...pe0 ... parimāṇāyopi aparimāṇāyopi appaṭicchannāyo. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti; adhammena mānattaṁ deti, adhammena abbheti. so, bhikkhave, bhikkhu avisuddho tāhi āpattīhi.

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi, ekanāmampi nānānāmampi, sabhāgampi visabhāgampi, vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇāyopi aparimāṇāyopi paṭicchannāyo. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti; adhammena mānattaṁ deti, adhammena abbheti. so, bhikkhave, bhikkhu avisuddho tāhi āpattīhi.

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi, ekanāmampi nānānāmampi, sabhāgampi visabhāgampi, vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇāyopi aparimāṇāyopi paṭicchannāyopi appaṭicchannāyopi. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati dhammikena kammena akuppena ṭhānārahena; dhammena samodhānaparivāsaṁ deti; adhammena mānattaṁ deti; adhammena abbheti. so, bhikkhave, bhikkhu avisuddho tāhi āpattīhi.

mūlāyaavisuddhinavakaṁ {samūlāvisuddhinavakaṁ (ka0)} niṭṭhitaṁ.

10. dutiyanavakaṁ {idaṁ navakaṁ porāṇapotthakesu avisuddhivaseneva āgataṁ, vuccamānatatiyanavakena ca saṁsaṭṭhaṁ. taṁ paṭivisodhakehi asaṁsaṭṭhaṁ katvā visuṁ patiṭṭhāpitaṁ. sīhaḷasyāmapotthakesu pana taṁ visuddhivaseneva āgataṁ. taṁ panevaṁ veditabbaṁ --

10- mūlāyavisuddhinavaka (sī0 syā0)

183. idha pana bhikkhave bhikkhu sambahulā saṁghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṁghaṁ tāsaṁ āpattīnaṁ samodhānaparivāsaṁ yācati, tassa tassa saṁgho tāsaṁ āpattīnaṁ samodhānaparivāsaṁ deti, so parivasanto antarā sambahulā saṁghādisesā āpattiyo āpajjati parimāṇāyo appaṭicchannāyo ...pe0 ... parimāṇāyo paṭicchannāyo ...pe0 ... parimāṇāyo paṭicchannāyopi appaṭicchannāyopi. so saṁghaṁ antarāāpattīnaṁ mūlāyapaṭikassanaṁ yācati, taṁ saṁgho antarāāpattīnaṁ mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti, dhammena mānattaṁ deti, dhammena abbheti. so bhikkhave bhikkhu visuddho tāhi āpattīhi. (1-3)

idha pana bhikkhave bhikkhu sambahulā saṁghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṁghaṁ tāsaṁ āpattīnaṁ samodhānaparivāsaṁ yācati, tassa saṁgho tāsaṁ āpattīnaṁ samodhānaparivāsaṁ deti, so parivasanto antarā sambahulā saṁghādisesā āpattiyo āpajjati aparimāṇāyo appaṭicchannāyo ...pe0 ... aparimāṇāyo paṭicchannāyo ...pe0 ... aparimāṇāyo paṭicchannāyopi appaṭicchannāyopi. so saṁghaṁ antarāāpattīnaṁ mūlāyapaṭikassanaṁ yācati, taṁ saṁgho antarāāpattīnaṁ mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti, dhammena mānattaṁ deti, dhammena abbheti. so bhikkhave bhikkhu visuddho tāhi āpattīti. (4-6)

idha pana bhikkhave bhikkhu sambahulā saṁghādisesā āpattiyo āpajjatī parimāṇampi aparimāṇampi ...pe0 ... vavatthitampi sambhinnampi. so saṁghaṁ tāsaṁ āpattīnaṁ samodhānaparivāsaṁ yācati, tassa saṁgho tāsaṁ āpattīnaṁ samodhānaparivāsaṁ deti, so parivasanto antarā sambahulā saṁghādisesā āpattiyo āpajjati parimāṇāyopi aparimāṇāyopi appaṭicchannāyo ...pe0 ... parimāṇāyopi aparimāṇāyopi paṭicchannāyo ...pe0 ... parimāṇāyopi aparimāṇāyopi paṭicchannāyopi appaṭicchannāyopi. so saṁghaṁ antarāāpattīnaṁ mūlāyapaṭikassanaṁ yācati, taṁ saṁgho antarāāpattīnaṁ mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti, dhammena mānattaṁ deti, dhammena abbheti. so bhikkhave bhikkhu visuddho tāhi āpattīhi. (7-9)

mūlāya visuddhinavakaṁ niṭṭhitaṁ.}

183. “idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇā appaṭicchannāyo. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati adhammikena kammena kuppena aṭṭhānārahena, adhammena samodhānaparivāsaṁ deti; dhammena mānattaṁ deti, dhammena abbheti. so, bhikkhave, bhikkhu avisuddho tāhi āpattīhi. (1)

idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇā paṭicchannāyo. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati adhammikena kammena kuppena aṭṭhānārahena, adhammena samodhānaparivāsaṁ deti; dhammena mānattaṁ deti, dhammena abbheti. so, bhikkhave, bhikkhu avisuddho tāhi āpattīhi. (2)

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇā paṭicchannāyopi appaṭicchannāyopi. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati adhammikena kammena kuppena aṭṭhānārahena, adhammena samodhānaparivāsaṁ deti; dhammena mānattaṁ deti, dhammena abbheti. so bhikkhave, bhikkhu avisuddho tāhi āpattīhi. (3)

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi, ekanāmampi nānānāmampi, sabhāgampi visabhāgampi, vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati aparimāṇā appaṭicchannāyo ...pe0 ... aparimāṇā paṭicchannāyo ...pe0 ... aparimāṇā paṭicchannāyopi appaṭicchannāyopi ...pe0 ... parimāṇāyopi aparimāṇāyopi appaṭicchannāyo. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati adhammikena kammena kuppena aṭṭhānārahena, adhammena samodhānaparivāsaṁ deti; dhammena mānattaṁ deti, dhammena abbheti. so, bhikkhave, bhikkhu avisuddho tāhi āpattīhi. (4-7)

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇāyopi aparimāṇāyopi paṭicchannāyo. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati adhammikena kammena kuppena aṭṭhānārahena, adhammena samodhānaparivāsaṁ deti, dhammena mānattaṁ deti, dhammena abbheti. so, bhikkhave, bhikkhu avisuddho tāhi āpattīhi. (8)

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇāyopi aparimāṇāyopi paṭicchannāyopi appaṭicchannāyopi. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati adhammikena kammena kuppena aṭṭhānārahena, adhammena samodhānaparivāsaṁ deti; dhammena mānattaṁ deti, dhammena abbheti. so, bhikkhave, bhikkhu avisuddho tāhi āpattīhi. (9)

dutiyanavakaṁ niṭṭhitaṁ.

11. tatiyanavakaṁ

184. “idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇāyo appaṭicchannāyo. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati adhammikena kammena kuppena aṭṭhānārahena, adhammena samodhānaparivāsaṁ deti. so parivasāmīti maññamāno antarā sambahulā saṅghādisesā āpattiyo āpajjati parimāṇāyo appaṭicchannāyo. so tasmiṁ bhūmiyaṁ ṭhito purimāāpattīnaṁ antarāāpattiyo sarati, aparāāpattīnaṁ antarāāpattiyo sarati. tassa evaṁ hoti -- `ahaṁ kho sambahulā saṅghādisesā āpattiyo āpajjiṁ parimāṇampi aparimāṇampi ...pe0 ... vavatthitampi sambhinnampi. sohaṁ saṅghaṁ tāsaṁ āpattīnaṁ samodhānaparivāsaṁ yāciṁ. tassa me saṅgho tāsaṁ āpattīnaṁ samodhānaparivāsaṁ adāsi. sohaṁ parivasanto antarā sambahulā saṅghādisesā āpattiyo āpajjiṁ parimāṇāyo appaṭicchannāyo. sohaṁ saṅghaṁ antarāāpattīnaṁ mūlāyapaṭikassanaṁ yāciṁ. taṁ maṁ saṅgho antarāāpattīnaṁ mūlāya paṭikassi adhammikena kammena kuppena aṭṭhānārahena, adhammena samodhānaparivāsaṁ adāsi. sohaṁ parivasāmīti maññamāno antarā sambahulā saṅghādisesā āpattiyo āpajjiṁ parimāṇāyo appaṭicchannāyo. sohaṁ tasmiṁ bhūmiyaṁ ṭhito purimāāpattīnaṁ antarāāpattiyo sarāmi, aparāāpattīnaṁ antarāāpattiyo sarāmi. yaṁnūnāhaṁ saṅghaṁ purimāāpattīnaṁ antarāāpattīnañca aparāāpattīnaṁ antarāāpattīnañca mūlāyapaṭikassanaṁ yāceyyaṁ dhammikena kammena akuppena ṭhānārahena, dhammena samodhānaparivāsaṁ; dhammena mānattaṁ, dhammena abbhāna'nti. so saṅghaṁ purimāāpattīnaṁ antarāāpattīnañca, aparāāpattīnaṁ antarāāpattīnañca, mūlāyapaṭikassanaṁ yācati dhammikena kammena akuppena ṭhānārahena, dhammena samodhānaparivāsaṁ; dhammena mānattaṁ, dhammena abbhānaṁ. taṁ saṅgho purimāāpattīnaṁ antarāāpattīnañca, aparāāpattīnaṁ antarāāpattīnañca, mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti; dhammena mānattaṁ deti, dhammena abbheti. so, bhikkhave, bhikkhu visuddho tāhi āpattīhi {ayaṁ paṭhamavāro sī syā0 potthakesu paripuṇṇo dissati}.

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇā paṭicchannāyo. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati, adhammikena kammena kuppena aṭṭhānārahena, adhammena samodhānaparivāsaṁ deti. so parivasāmīti maññamāno antarā sambahulā saṅghādisesā āpattiyo āpajjati parimāṇā paṭicchannāyo. so tasmiṁ bhūmiyaṁ ṭhito purimāāpattīnaṁ {purimānaṁ āpattīnaṁ (ka0)} antarāāpattiyo sarati, aparāāpattīnaṁ antarāāpattiyo sarati. tassa evaṁ hoti -- `ahaṁ kho sambahulā saṅghādisesā āpattiyo āpajjiṁ parimāṇampi aparimāṇampi ...pe0 ... vavatthitampi sambhinnampi. sohaṁ saṅghaṁ tāsaṁ āpattīnaṁ samodhānaparivāsaṁ yāciṁ. tassa me saṅgho tāsaṁ āpattīnaṁ samodhānaparivāsaṁ adāsi. sohaṁ parivasanto antarā sambahulā saṅghādisesā āpattiyo āpajjiṁ parimāṇā paṭicchannāyo. sohaṁ saṅghaṁ antarāāpattīnaṁ mūlāyapaṭikassanaṁ yāciṁ. taṁ maṁ saṅgho antarāāpattīnaṁ mūlāyapaṭikassi, adhammikena kammena kuppena aṭṭhānārahena, adhammena samodhānaparivāsaṁ adāsi. sohaṁ parivasāmīti maññamāno antarā sambahulā saṅghādisesā āpattiyo āpajjiṁ parimāṇā paṭicchannāyo. sohaṁ tasmiṁ bhūmiyaṁ ṭhito purimāpattīnaṁ antarāāpattiyo sarāmi, aparāāpattīnaṁ antarāāpattiyo sarāmi. yaṁnūnāhaṁ saṅghaṁ purimāpattīnaṁ antarāāpattīnañca, aparā āpattīnaṁ antarāāpattīnañca, mūlāyapaṭikassanaṁ yāceyyaṁ dhammikena kammena akuppena ṭhānārahena, dhammena samodhānaparivāsaṁ, dhammena mānattaṁ, dhammena abbhāna'nti. so saṅghaṁ purimāpattīnaṁ antarāāpattīnañca, aparāāpattīnaṁ antarāāpattīnañca mūlāyapaṭikassanaṁ yācati dhammikena kammena akuppena ṭhānārahena, dhammena samodhānaparivāsaṁ, dhammena mānattaṁ, dhammena abbhānaṁ. taṁ saṅgho purimāpattīnaṁ antarāāpattīnañca, aparāāpattīnaṁ antarāāpattīnañca, mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti, dhammena mānattaṁ deti, dhammena abbheti. so, bhikkhave, bhikkhu visuddho tāhi āpattīhi.

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇā paṭicchannāyopi appaṭicchannāyopi. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati adhammikena kammena kuppena aṭṭhānārahena, adhammena samodhānaparivāsaṁ deti. so parivasāmīti maññamāno antarā sambahulā saṅghādisesā āpattiyo āpajjati parimāṇā paṭicchannāyopi appaṭicchannāyopi. so tasmiṁ bhūmiyaṁ ṭhito purimāpattīnaṁ antarāāpattiyo sarati, aparāāpattīnaṁ antarāāpattiyo sarati. tassa evaṁ hoti -- `ahaṁ kho sambahulā saṅghādisesā āpattiyo āpajjiṁ parimāṇampi aparimāṇampi ...pe0 ... vavatthitampi sambhinnampi. sohaṁ saṅghaṁ tāsaṁ āpattīnaṁ samodhānaparivāsaṁ yāciṁ. tassa me saṅgho tāsaṁ āpattīnaṁ samodhānaparivāsaṁ adāsi. sohaṁ parivasanto antarā sambahulā saṅghādisesā āpattiyo āpajjiṁ parimāṇā paṭicchannāyopi appaṭicchannāyopi. sohaṁ saṅghaṁ antarāāpattīnaṁ mūlāyapaṭikassanaṁ yāciṁ. taṁ maṁ saṅgho antarāāpattīnaṁ mūlāya paṭikassi adhammikena kammena kuppena aṭṭhānārahena, adhammena samodhānaparivāsaṁ adāsi. sohaṁ parivasāmīti maññamāno antarā sambahulā saṅghādisesā āpattiyo āpajjiṁ parimāṇā paṭicchannāyopi appaṭicchannāyopi. sohaṁ tasmiṁ bhūmiyaṁ ṭhito purimāpattīnaṁ antarāāpattiyo sarāmi, aparāāpattīnaṁ antarāāpattiyo sarāmi. yaṁnūnāhaṁ saṅghaṁ purimāpattīnaṁ antarāāpattīnañca, aparāāpattīnaṁ antarāāpattīnañca, mūlāyapaṭikassanaṁ yāceyyaṁ dhammikena kammena akuppena ṭhānārahena, dhammena samodhānaparivāsaṁ, dhammena mānattaṁ, dhammena abbhāna'nti. so saṅghaṁ purimāpattīnaṁ antarā āpattīnañca, aparā āpattīnaṁ antarā āpattīnañca, mūlāyapaṭikassanaṁ yācati dhammikena kammena akuppena ṭhānārahena, dhammena samodhānaparivāsaṁ, dhammena mānattaṁ, dhammena abbhānaṁ. taṁ saṅgho purimāpattīnaṁ antarā āpattīnañca, aparā āpattīnaṁ antarā āpattīnañca, mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti, dhammena mānattaṁ deti, dhammena abbheti. so, bhikkhave, bhikkhu visuddho tāhi āpattīhi.

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati aparimāṇāyo appaṭicchannāyo ...pe0 ... aparimāṇāyo paṭicchannāyo ...pe0 ... aparimāṇāyo paṭicchannāyopi appaṭicchannāyopi ...pe0 ... parimāṇāyopi aparimāṇāyopi appaṭicchannāyo. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassi adhammikena kammena kuppena aṭṭhānārahena, adhammena samodhānaparivāsaṁ deti. so parivasāmīti maññamāno ...pe0 ... taṁ saṅgho purimā āpattīnaṁ antarāāpattīnañca, aparāāpattīnaṁ antarāāpattīnañca, mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti, dhammena mānattaṁ deti, dhammena abbheti. so, bhikkhave, bhikkhu visuddho tāhi āpattīhi {imepi cattāro vārā sī0 syā0 potthakesu paripuṇṇā dissanti}.

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇāyopi aparimāṇāyopi paṭicchannāyo. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati adhammikena kammena kuppena aṭṭhānārahena, adhammena samodhānaparivāsaṁ deti. so parivasāmīti maññamāno antarā sambahulā saṅghādisesā āpattiyo āpajjati parimāṇāyopi aparimāṇāyopi paṭicchannāyo. so tasmiṁ bhūmiyaṁ ṭhito purimā āpattīnaṁ antarāāpattiyo sarati, aparāāpattīnaṁ antarāāpattiyo sarati. tassa evaṁ hoti -- `ahaṁ kho sambahulā saṅghādisesā āpattiyo āpajjiṁ parimāṇampi aparimāṇampi ...pe0 ... vavatthitampi sambhinnampi. sohaṁ saṅghaṁ tāsaṁ āpattīnaṁ samodhānaparivāsaṁ yāciṁ. tassa me saṅgho tāsaṁ āpattīnaṁ samodhānaparivāsaṁ adāsi. sohaṁ parivasanto antarā sambahulā saṅghādisesā āpattiyo āpajjiṁ parimāṇāyopi aparimāṇāyopi paṭicchannāyo. sohaṁ saṅghaṁ antarāāpattīnaṁ mūlāyapaṭikassanaṁ yāciṁ. taṁ maṁ saṅgho antarāāpattīnaṁ mūlāyapaṭikassi adhammikena kammena kuppena aṭṭhānārahena, adhammena samodhānaparivāsaṁ adāsi. sohaṁ parivasāmīti maññamāno antarā sambahulā saṅghādisesā āpattiyo āpajjiṁ parimāṇāyopi aparimāṇāyopi paṭicchannāyo. sohaṁ tasmiṁ bhūmiyaṁ ṭhito purimā āpattīnaṁ antarāāpattiyo sarāmi, aparāāpattīnaṁ antarāāpattiyo sarāmi. yaṁnūnāhaṁ saṅghaṁ purimā āpattīnaṁ antarā pattīnañca, aparāāpattīna antarāāpattīnañca, mūlāyapaṭikassanaṁ yāceyyaṁ dhammikena kammena akuppena ṭhānārahena, dhammena samodhānaparivāsaṁ, dhammena mānattaṁ, dhammena abbhāna'nti. so saṅghaṁ purimā āpattīnaṁ antarāāpattīnañca, aparāāpattīnaṁ antarāāpattīnañca, mūlāyapaṭikassanaṁ yācati dhammikena kammena akuppena ṭhānārahena, dhammena samodhānaparivāsaṁ, dhammena mānattaṁ, dhammena abbhānaṁ. taṁ saṅgho purimā āpattīnaṁ antarāāpattīnañca, aparāāpattīnaṁ antarāāpattīnañca, mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti, dhammena mānattaṁ deti, dhammena abbheti. so, bhikkhave, bhikkhu visuddho tāhi āpattīhi.

“idha pana, bhikkhave, bhikkhu sambahulā saṅghādisesā āpattiyo āpajjati parimāṇampi aparimāṇampi ...pe0 ... vavatthitampi sambhinnampi. so saṅghaṁ tāsaṁ āpattīnaṁ samodhānaparivāsaṁ yācati. tassa saṅgho tāsaṁ āpattīnaṁ samodhānaparivāsaṁ deti. so parivasanto antarā sambahulā saṅghādisesā āpattiyo āpajjati parimāṇāyopi aparimāṇāyopi paṭicchannāyopi appaṭicchannāyopi. so saṅghaṁ antarāāpattīnaṁ mūlāyapaṭikassanaṁ yācati. taṁ saṅgho antarāāpattīnaṁ mūlāya paṭikassati adhammikena kammena kuppena aṭṭhānārahena, adhammena samodhānaparivāsaṁ deti. so parivasāmīti maññamāno antarā sambahulā saṅghādisesā āpattiyo āpajjati parimāṇāyopi aparimāṇāyopi paṭicchannāyopi appaṭicchannāyopi. so tasmiṁ bhūmiyaṁ ṭhito purimā āpattīnaṁ antarāāpattiyo sarati, aparāāpattīnaṁ antarāāpattiyo sarati. tassa evaṁ hoti -- `ahaṁ kho sambahulā saṅghādisesā āpattiyo āpajjiṁ parimāṇampi aparimāṇampi ...pe0 ... vavatthitampi sambhinnampi. sohaṁ saṅghaṁ tāsaṁ āpattīnaṁ samodhānaparivāsaṁ yāciṁ. tassa me saṅgho tāsaṁ āpattīnaṁ samodhānaparivāsaṁ adāsi. sohaṁ parivasanto antarā sambahulā saṅghādisesā āpattiyo āpajjiṁ parimāṇāyopi aparimāṇāyopi paṭicchannāyopi appaṭicchannāyopi. sohaṁ saṅghaṁ antarāāpattīnaṁ mūlāyapaṭikassanaṁ yāciṁ. taṁ maṁ saṅgho antarāāpattīnaṁ mūlāya paṭikassi adhammikena kammena kuppena aṭṭhānārahena, adhammena samodhānaparivāsaṁ adāsi. sohaṁ parivasāmīti maññamāno antarā sambahulā saṅghādisesā āpattiyo āpajjiṁ parimāṇāyopi aparimāṇāyopi paṭicchannāyopi appaṭicchannāyopi. sohaṁ tasmiṁ bhūmiyaṁ ṭhito purimā āpattīnaṁ antarāāpattiyo sarāmi, aparāāpattīnaṁ antarāāpattiyo sarāmi. yaṁnūnāhaṁ saṅghaṁ purimāpattīnaṁ antarāāpattīnañca, aparāāpattīnaṁ antarāāpattīnañca, mūlāyapaṭikassanaṁ yāceyyaṁ dhammikena kammena akuppena ṭhānārahena, dhammena samodhānaparivāsaṁ, dhammena mānattaṁ, dhammena abbhāna'nti. so saṅghaṁ purimā āpattīnaṁ antarāāpattīnañca, aparāāpattīnaṁ antarāāpattīnañca, mūlāya paṭikassanaṁ yācati dhammikena kammena akuppena ṭhānārahena, dhammena samodhānaparivāsaṁ, dhammena mānattaṁ, dhammena abbhānaṁ. taṁ saṅgho purimā āpattīnaṁ antarā āpattīnañca, aparā āpattīnaṁ antarā āpattīnañca, mūlāya paṭikassati dhammikena kammena akuppena ṭhānārahena, dhammena samodhānaparivāsaṁ deti, dhammena mānattaṁ deti, dhammena abbheti. so, bhikkhave, bhikkhu visuddho tāhi āpattīhi”.

tatiyanavakaṁ niṭṭhitaṁ.

samuccayakkhandhako tatiyo.

tassuddānaṁ --

appaṭicchannā ekāha-dvīha-tīha-catūha ca.

pañcāhapakkhadasannaṁ, āpattimāha mahāmuni..

suddhanto ca vibbhamanto, parimāṇamukhaṁ dve bhikkhū.

tattha saññino dve yathā, vematikā tatheva ca..

missakadiṭṭhino dve ca, asuddhakekadiṭṭhino.

dve ceva suddhadiṭṭhino..

tatheva ca eko chādeti, atha makkhamatena ca.

ummattakadesanañca, mūlā aṭṭhārasa {pannarasa (ka0)} visuddhato..

ācariyānaṁ vibhajjapadānaṁ {vibhajjavādīnaṁ (sī0)}, tambapaṇṇidīpapasādakānaṁ.

mahāvihāravāsīnaṁ, vācanā saddhammaṭṭhitiyāti..

samuccayakkhandhakaṁ niṭṭhitaṁ.

4. samathakkhandhakaṁ

1. sammukhāvinayo

185. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū asammukhībhūtānaṁ bhikkhūnaṁ kammāni karonti -- tajjanīyampi, niyassampi, pabbājanīyampi, paṭisāraṇīyampi, ukkhepanīyampi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū asammukhībhūtānaṁ bhikkhūnaṁ kammāni karissanti -- tajjanīyampi, niyassampi, pabbājanīyampi, paṭisāraṇīyampi, ukkhepanīyampī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, chabbaggiyā bhikkhū asammukhībhūtānaṁ bhikkhūnaṁ kammāni karonti -- tajjanīyampi, niyassampi, pabbājanīyampi, paṭisāraṇīyampi, ukkhepanīyampī” ti? “saccaṁ bhagavā” ti. vigarahi buddho bhagavā -- “ananucchavikaṁ, bhikkhave, tesaṁ moghapurisānaṁ ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma te, bhikkhave, moghapurisā asammukhībhūtānaṁ bhikkhūnaṁ kammāni karissanti -- tajjanīyampi, niyassampi, pabbājanīyampi, paṭisāraṇīyampi, ukkhepanīyampi! netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- na, bhikkhave, asammukhībhūtānaṁ bhikkhūnaṁ kammaṁ kātabbaṁ -- tajjanīyaṁ vā, niyassaṁ vā, pabbājanīyaṁ vā, paṭisāraṇīyaṁ vā, ukkhepanīyaṁ vā. yo kareyya, āpatti dukkaṭassa.

186. “adhammavādī puggalo adhammavādī sambahulā adhammavādī saṅgho. dhammavādī puggalo dhammavādī sambahulā dhammavādī saṅgho.

kaṇhapakkhanavakaṁ

187. “adhammavādī puggalo dhammavādiṁ puggalaṁ saññāpeti nijjhāpeti pekkheti anupekkheti dasseti anudasseti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehīti. evañcetaṁ adhikaraṇaṁ vūpasammati, adhammena vūpasammati sammukhāvinayapatirūpakena.

“adhammavādī puggalo dhammavādī sambahule saññāpeti nijjhāpeti pekkheti anupekkheti dasseti anudasseti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethāti. evañcetaṁ adhikaraṇaṁ vūpasammati, adhammena vūpasammati sammukhāvinayapatirūpakena.

“adhammavādī puggalo dhammavādiṁ saṅghaṁ saññāpeti nijjhāpeti pekkheti anupekkheti dasseti anudasseti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehīti {imaṁ gaṇhatha, imaṁ rocethāti (ka0)}. evañcetaṁ adhikaraṇaṁ vūpasammati, adhammena vūpasammati sammukhāvinayapatirūpakena.

“adhammavādī sambahulā dhammavādiṁ puggalaṁ saññāpenti nijjhāpenti pekkhenti anupekkhenti dassenti anudassenti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehīti. evañcetaṁ adhikaraṇaṁ vūpasammati, adhammena vūpasammati sammukhāvinayapatirūpakena.

“adhammavādī sambahulā dhammavādī sambahule saññāpenti nijjhāpenti pekkhenti anupekkhenti dassenti anudassenti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethāti. evañcetaṁ adhikaraṇaṁ vūpasammati, adhammena vūpasammati sammukhāvinayapatirūpakena.

“adhammavādī sambahulā dhammavādiṁ saṅghaṁ saññāpenti nijjhāpenti pekkhenti anupekkhenti dassenti anudassenti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehīti. evañcetaṁ adhikaraṇaṁ vūpasammati, adhammena vūpasammati sammukhāvinayapatirūpakena.

“adhammavādī saṅgho dhammavādiṁ puggalaṁ saññāpeti nijjhāpeti pekkheti anupekkheti dasseti anudasseti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehīti. evañcetaṁ adhikaraṇaṁ vūpasammati, adhammena vūpasammati sammukhāvinayapatirūpakena.

“adhammavādī saṅgho dhammavādī sambahule saññāpeti nijjhāpeti pekkheti anupekkheti dasseti anudasseti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethāti. evañcetaṁ adhikaraṇaṁ vūpasammati, adhammena vūpasammati sammukhāvinayapatirūpakena.

“adhammavādī saṅgho dhammavādiṁ saṅghaṁ saññāpeti nijjhāpeti pekkheti anupekkheti dasseti anudasseti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehīti. evañcetaṁ adhikaraṇaṁ vūpasammati, adhammena vūpasammati sammukhāvinayapatirūpakena.

kaṇhapakkhanavakaṁ niṭṭhitaṁ.

sukkapakkhanavakaṁ

188. “dhammavādī puggalo adhammavādiṁ puggalaṁ saññāpeti nijjhāpeti pekkheti anupekkheti dasseti anudasseti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehīti. evañcetaṁ adhikaraṇaṁ vūpasammati, dhammena vūpasammati sammukhāvinayena.

“dhammavādī puggalo adhammavādī sambahule saññāpeti nijjhāpeti pekkheti anupekkheti dasseti anudasseti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethāti. evañcetaṁ adhikaraṇaṁ vūpasammati, dhammena vūpasammati sammukhāvinayena.

“dhammavādī puggalo adhammavādiṁ saṅghaṁ saññāpeti nijjhāpeti pekkheti anupekkheti dasseti anudasseti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehīti. evañcetaṁ adhikaraṇaṁ vūpasammati, dhammena vūpasammati sammukhāvinayena.

“dhammavādī sambahulā adhammavādiṁ puggalaṁ saññāpenti nijjhāpenti pekkhenti anupekkhenti dassenti anudassenti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehīti. evañcetaṁ adhikaraṇaṁ vūpasammati, dhammena vūpasammati sammukhāvinayena.

“dhammavādī sambahulā adhammavādī sambahule saññāpenti nijjhāpenti pekkhenti anupekkhenti dassenti anudassenti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethāti. evañcetaṁ adhikaraṇaṁ vūpasammati, dhammena vūpasammati sammukhāvinayena.

“dhammavādī sambahulā adhammavādiṁ saṅghaṁ saññāpenti nijjhāpenti pekkhenti anupekkhenti dassenti anudassenti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehīti. evañcetaṁ adhikaraṇaṁ vūpasammati, dhammena vūpasammati sammukhāvinayena.

“dhammavādī saṅgho adhammavādiṁ puggalaṁ saññāpeti nijjhāpeti pekkheti anupekkheti dasseti anudasseti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehīti. evañcetaṁ adhikaraṇaṁ vūpasammati, dhammena vūpasammati sammukhāvinayena.

“dhammavādī saṅgho adhammavādī sambahule saññāpeti nijjhāpeti pekkheti anupekkheti dasseti anudasseti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethāti. evañcetaṁ adhikaraṇaṁ vūpasammati, dhammena vūpasammati sammukhāvinayena.

“dhammavādī saṅgho adhammavādiṁ saṅghaṁ saññāpeti nijjhāpeti pekkheti anupekkheti dasseti anudasseti -- ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehīti. evañcetaṁ adhikaraṇaṁ vūpasammati, dhammena vūpasammati sammukhāvinayenā” ti.

sukkapakkhanavakaṁ niṭṭhitaṁ.

2. sativinayo

189. {idaṁ vatthu pārā0 380 ādayo} tena samayena buddho bhagavā rājagahe viharati veḷuvane kalandakanivāpe. tena kho pana samayena āyasmatā dabbena mallaputtena jātiyā sattavassena arahattaṁ sacchikataṁ hoti. yaṁ kiñci sāvakena pattabbaṁ sabbaṁ tena anuppattaṁ hoti. natthi cassa kiñci uttari {uttariṁ (sī0)} karaṇīyaṁ, katassa vā paticayo. atha kho āyasmato dabbassa mallaputtassa rahogatassa paṭisallīnassa evaṁ cetaso parivitakko udapādi -- “mayā kho jātiyā sattavassena arahattaṁ sacchikataṁ. yaṁ kiñci sāvakena pattabbaṁ sabbaṁ mayā anuppattaṁ. natthi ca me kiñci uttarikaraṇīyaṁ, katassa vā paticayo. kiṁ nu kho ahaṁ saṅghassa veyyāvaccaṁ kareyyan”-ti?

atha kho āyasmato dabbassa mallaputtassa etadahosi -- “yaṁnūnāhaṁ saṅghassa senāsanañca paññapeyyaṁ bhattāni ca uddiseyyan”-ti. atha kho āyasmā dabbo mallaputto sāyanhasamayaṁ paṭisallānā vuṭṭhito yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā dabbo mallaputto bhagavantaṁ etadavoca -- “idha mayhaṁ, bhante, rahogatassa paṭisallīnassa evaṁ cetaso parivitakko udapādi -- `mayā kho jātiyā sattavassena arahattaṁ sacchikataṁ. yaṁ kiñci sāvakena pattabbaṁ, sabbaṁ mayā anuppattaṁ. natthi ca me kiñci uttarikaraṇīyaṁ, katassa vā paticayo. kiṁ nu kho ahaṁ saṅghassa veyyāvaccaṁ kareyya'nti ? tassa mayhaṁ, bhante, etadahosi -- `yaṁnūnāhaṁ saṅghassa senāsanañca paññapeyyaṁ bhattāni ca uddiseyya'nti. icchāmahaṁ, bhante, saṅghassa senāsanañca paññāpetuṁ bhattāni ca uddisitu” nti. “sādhu sādhu, dabba. tena hi tvaṁ, dabba, saṅghassa senāsanañca paññapehi bhattāni ca uddisāhī” ti {uddisāti (pārā0 380)}. “evaṁ, bhante” ti kho āyasmā dabbo mallaputto bhagavato paccassosi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “tena hi, bhikkhave, saṅgho dabbaṁ mallaputtaṁ senāsanapaññāpakañca bhattuddesakañca sammannatu. evañca pana, bhikkhave, sammannitabbo. paṭhamaṁ dabbo mallaputto yācitabbo {dabbo yācitabbo (syā0 ka0)}. yācitvā byattena bhikkhunā paṭibalena saṅgho ñāpetabbo --

190. “suṇātu me, bhante, saṅgho. yadi saṅghassa pattakallaṁ, saṅgho āyasmantaṁ dabbaṁ mallaputtaṁ senāsanapaññāpakañca bhattuddesakañca sammanneyya. esā ñatti.

“suṇātu me, bhante, saṅgho. saṅgho āyasmantaṁ dabbaṁ mallaputtaṁ senāsanapaññāpakañca bhattuddesakañca sammannati. yassāyasmato khamati āyasmato dabbassa mallaputtassa senāsanapaññāpakassa ca bhattuddesakassa ca sammuti, so tuṇhassa; yassa nakkhamati, so bhāseyya.

“sammato saṅghena āyasmā dabbo mallaputto senāsanapaññāpako ca bhattuddesako ca. khamati saṅghassa, tasmā tuṇhī, evametaṁ dhārayāmī” ti.

191. sammato ca panāyasmā dabbo mallaputto sabhāgānaṁ bhikkhūnaṁ ekajjhaṁ senāsanaṁ paññapeti. ye te bhikkhū suttantikā tesaṁ ekajjhaṁ senāsanaṁ paññapeti -- te aññamaññaṁ suttantaṁ saṅgāyissantīti. ye te bhikkhū vinayadharā tesaṁ ekajjhaṁ senāsanaṁ paññapeti -- te aññamaññaṁ vinayaṁ vinicchinissantīti. ye te bhikkhū dhammakathikā tesaṁ ekajjhaṁ senāsanaṁ paññapeti -- te aññamaññaṁ dhammaṁ sākacchissantīti. ye te bhikkhū jhāyino tesaṁ ekajjhaṁ senāsanaṁ paññapeti -- te aññamaññaṁ na byābādhissantīti. ye te bhikkhū tiracchānakathikā kāyadaḷhibahulā {kāyadaḍḍhibahulā (sī0)} viharanti tesampi ekajjhaṁ senāsanaṁ paññapeti -- imāyapime āyasmanto ratiyā acchissantīti. yepi te bhikkhū vikāle āgacchanti tesampi tejodhātuṁ samāpajjitvā teneva ālokena senāsanaṁ paññapeti; apisu bhikkhū sañcicca vikāle āgacchanti -- mayaṁ āyasmato dabbassa mallaputtassa iddhipāṭihāriyaṁ passissāmāti.

te āyasmantaṁ dabbaṁ mallaputtaṁ upasaṅkamitvā evaṁ vadanti -- “amhākaṁ, āvuso dabba, senāsanaṁ paññapehī” ti. te āyasmā dabbo mallaputto evaṁ vadeti -- “kattha āyasmantā icchanti kattha paññapemī” ti? te sañcicca dūre apadisanti -- “amhākaṁ, āvuso dabba, gijjhakūṭe pabbate senāsanaṁ paññapehi. amhākaṁ, āvuso, corapapāte senāsanaṁ paññapehi. amhākaṁ, āvuso, isigilipasse kāḷasilāyaṁ senāsanaṁ paññapehi. amhākaṁ, āvuso, vebhārapasse sattapaṇṇiguhāyaṁ senāsanaṁ paññapehi. amhākaṁ, āvuso, sītavane sappasoṇḍikapabbhāre senāsanaṁ paññapehi. amhākaṁ, āvuso, gotamakakandarāyaṁ {gomaṭakandarāyaṁ (syā0 kaṁ0)} senāsanaṁ paññapehi. amhākaṁ, āvuso, tindukakandarāyaṁ senāsanaṁ paññapehi. amhākaṁ, āvuso, tapodakandarāyaṁ {kapotakandarāyaṁ (ka0)} senāsanaṁ paññapehi. amhākaṁ, āvuso, tapodārāme senāsanaṁ paññapehi. amhākaṁ, āvuso, jīvakambavane senāsanaṁ paññapehi. amhākaṁ, āvuso, maddakucchimhi migadāye senāsanaṁ paññapehī” ti.

tesaṁ āyasmā dabbo mallaputto tejodhātuṁ samāpajjitvā aṅguliyā jalamānāya purato purato gacchati. tepi teneva ālokena āyasmato dabbassa mallaputtassa piṭṭhito piṭṭhito gacchanti. tesaṁ āyasmā dabbo mallaputto evaṁ senāsanaṁ paññapeti -- ayaṁ mañco, idaṁ pīṭhaṁ, ayaṁ bhisi, idaṁ bibbohanaṁ {bimbohanaṁ (sī0 syā0 kaṁ0)}, idaṁ vaccaṭṭhānaṁ, idaṁ passāvaṭṭhānaṁ, idaṁ pānīyaṁ, idaṁ paribhojanīyaṁ, ayaṁ kattaradaṇḍo, idaṁ saṅghassa katikasaṇṭhānaṁ, imaṁ kālaṁ pavisitabbaṁ, imaṁ kālaṁ nikkhamitabbanti. tesaṁ āyasmā dabbo mallaputto evaṁ senāsanaṁ paññapetvā punadeva veḷuvanaṁ paccāgacchati.

192. tena kho pana samayena mettiyabhūmajakā {mettiyabhummajakā (sī0 syā0 kaṁ0)} bhikkhū navakā ceva honti appapuññā ca. yāni saṅghassa lāmakāni senāsanāni tāni tesaṁ pāpuṇanti lāmakāni ca bhattāni. tena kho pana samayena rājagahe manussā icchanti therānaṁ bhikkhūnaṁ abhisaṅkhārikaṁ piṇḍapātaṁ dātuṁ -- sappimpi, telampi, uttaribhaṅgampi. mettiyabhūmajakānaṁ pana bhikkhūnaṁ pākatikaṁ denti -- yathārandhaṁ {yathāraddhaṁ (syā0)} kaṇājakaṁ bilaṅgadutiyaṁ. te pacchābhattaṁ piṇḍapātappaṭikkantā there bhikkhū pucchanti -- “tumhākaṁ, āvuso, bhattagge kiṁ ahosi, tumhākaṁ kiṁ ahosī” ti {kiṁ nāhosi (syā0 kaṁ0)}? ekacce therā evaṁ vadanti -- “amhākaṁ, āvuso, sappi ahosi, telaṁ ahosi, uttaribhaṅgaṁ ahosī” ti. mettiyabhūmajakā pana bhikkhū evaṁ vadanti -- “amhākaṁ, āvuso, na kiñci ahosi -- pākatikaṁ yathārandhaṁ kaṇājakaṁ bilaṅgadutiyan”-ti.

tena kho pana samayena kalyāṇabhattiko gahapati saṅghassa catukkabhattaṁ deti niccabhattaṁ. so bhattagge saputtadāro upatiṭṭhitvā parivisati -- aññe odanena pucchanti, aññe sūpena pucchanti, aññe telena pucchanti, aññe uttaribhaṅgena pucchanti. tena kho pana samayena kalyāṇabhattikassa gahapatino bhattaṁ svātanāya mettiyabhūmajakānaṁ bhikkhūnaṁ uddiṭṭhaṁ hoti. atha kho kalyāṇabhattiko gahapati ārāmaṁ agamāsi kenacideva karaṇīyena. so yenāyasmā dabbo mallaputto tenupasaṅkami, upasaṅkamitvā āyasmantaṁ dabbaṁ mallaputtaṁ abhivādetvā ekamantaṁ nisīdi. ekamantaṁ nisinnaṁ kho kalyāṇabhattikaṁ gahapatiṁ āyasmā dabbo mallaputto dhammiyā kathāya sandassesi samādapesi samuttejesi sampahaṁsesi. atha kho kalyāṇabhattiko gahapati āyasmatā dabbena mallaputtena dhammiyā kathāya sandassito samādapito samuttejito sampahaṁsito āyasmantaṁ dabbaṁ mallaputtaṁ etadavoca -- “kassa, bhante, amhākaṁ ghare svātanāya bhattaṁ uddiṭṭhan”-ti? “mettiyabhūmajakānaṁ kho, gahapati, bhikkhūnaṁ tumhākaṁ ghare svātanāya bhattaṁ uddiṭṭhan”-ti. atha kho kalyāṇabhattiko gahapati anattamano ahosi. kathañhi nāma pāpabhikkhū amhākaṁ ghare bhuñjissantīti gharaṁ gantvā dāsiṁ āṇāpesi -- “ye, je, sve bhattikā āgacchanti te koṭṭhake āsanaṁ paññapetvā kaṇājakena bilaṅgadutiyena parivisā” ti. “evaṁ ayyā” ti kho sā dāsī kalyāṇabhattikassa gahapatino paccassosi.

atha kho mettiyabhūmajakā bhikkhū -- hiyyo kho, āvuso, amhākaṁ kalyāṇabhattikassa gahapatino bhattaṁ uddiṭṭhaṁ; sve amhe kalyāṇabhattiko gahapati saputtadāro upatiṭṭhitvā parivisissati; aññe odanena pucchissanti, aññe sūpena pucchissanti, aññe telena pucchissanti, aññe uttaribhaṅgena pucchissantīti. te teneva somanassena na cittarūpaṁ rattiyā supiṁsu. atha kho mettiyabhūmajakā bhikkhū pubbaṇhasamayaṁ nivāsetvā pattacīvaramādāya yena kalyāṇabhattikassa gahapatino nivesanaṁ tenupasaṅkamiṁsu. addasā kho sā dāsī mettiyabhūmajake bhikkhū dūratova āgacchante; disvāna koṭṭhake āsanaṁ paññāpetvā mettiyabhūmajake bhikkhū etadavoca -- “nisīdatha, bhante” ti. atha kho mettiyabhūmajakānaṁ bhikkhūnaṁ etadahosi -- “nissaṁsayaṁ kho na tāva bhattaṁ siddhaṁ bhavissati yathā mayaṁ koṭṭhake nisīdāpiyāmā” ti {nisīdāpeyyāmāti (ka0)}. atha kho sā dāsī kaṇājakena {kāṇājakena (syā0 kaṁ0)} bilaṅgadutiyena upagañchi -- bhuñjatha, bhanteti. “mayaṁ kho, bhagini, niccabhattikā” ti. “jānāmi ayyā niccabhattikāti. api cāhaṁ hiyyova gahapatinā āṇattā -- `ye, je, sve bhattikā āgacchanti, te koṭṭhake āsanaṁ paññāpetvā kaṇājakena bilaṅgadutiyena parivisā'ti. bhuñjatha, bhante” ti. atha kho mettiyabhūmajakā bhikkhū -- hiyyo kho, āvuso, kalyāṇabhattiko gahapati ārāmaṁ agamāsi dabbassa mallaputtassa santike. nissaṁsayaṁ kho mayaṁ dabbena mallaputtena gahapatino antare paribhinnāti {santike paribhinnāti (syā0 kaṁ0)}. te teneva domanassena na cittarūpaṁ bhuñjiṁsu. atha kho mettiyabhūmajakā bhikkhū pacchābhattaṁ piṇḍapātappaṭikkantā ārāmaṁ gantvā pattacīvaraṁ paṭisāmetvā bahārāmakoṭṭhake saṅghāṭipallatthikāya nisīdiṁsu tuṇhībhūtā maṅkubhūtā pattakkhandhā adhomukhā pajjhāyantā appaṭibhānā.

atha kho mettiyā bhikkhunī yena mettiyabhūmajakā bhikkhū tenupasaṅkami, upasaṅkamitvā mettiyabhūmajake bhikkhū etadavoca -- “vandāmi ayyā” ti. evaṁ vutte mettiyabhūmajakā bhikkhū nālapiṁsu. dutiyampi kho ...pe0 ... tatiyampi kho mettiyā bhikkhunī mettiyabhūmajake bhikkhū etadavoca -- “vandāmi ayyā” ti. tatiyampi kho mettiyabhūmajakā bhikkhū nālapiṁsu. “kyāhaṁ ayyānaṁ aparajjhāmi? kissa maṁ ayyā nālapantī” ti? “tathā hi pana tvaṁ, bhagini, amhe dabbena mallaputtena viheṭhiyamāne ajjhupekkhasī” ti? “kyāhaṁ, ayyā, karomī” ti? “sace kho tvaṁ, bhagini, iccheyyāsi, ajjeva bhagavā āyasmantaṁ dabbaṁ mallaputtaṁ nāsāpeyyā” ti. “kyāhaṁ, ayyā, karomi? kiṁ mayā sakkā kātu” nti? “ehi tvaṁ, bhagini, yena bhagavā tenupasaṅkami, upasaṅkamitvā bhagavantaṁ evaṁ vadehi -- `idaṁ, bhante, nacchannaṁ nappatirūpaṁ, yāyaṁ, bhante, disā abhayā anītikā anupaddavā sāyaṁ disā sabhayā saītikā saupaddavā; yato nivātaṁ tato savātaṁ {tato pavātaṁ (sī0 syā0 kaṁ0)}; udakaṁ maññe ādittaṁ; ayyenamhi dabbena mallaputtena dūsitā” 'ti. “evaṁ ayyā” ti kho mettiyā bhikkhunī mettiyabhūmajakānaṁ bhikkhūnaṁ paṭissutvā {paṭissuṇitvā (syā0 kaṁ0)} yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho mettiyā {sā mettiyā (syā0 ka0)} bhikkhunī bhagavantaṁ etadavoca -- “idaṁ, bhante, nacchannaṁ nappatirūpaṁ, yāyaṁ, bhante, disā abhayā anītikā anupaddavā sāyaṁ disā sabhayā saītikā saupaddavā; yato nivātaṁ tato savātaṁ; udakaṁ maññe ādittaṁ; ayyenamhi dabbena mallaputtena dūsitā” ti.

193. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā āyasmantaṁ dabbaṁ mallaputtaṁ paṭipucchi -- “sarasi tvaṁ, dabba, evarūpaṁ kattā yathāyaṁ bhikkhunī āhā” ti? “yathā maṁ, bhante, bhagavā jānātī” ti. dutiyampi kho bhagavā āyasmantaṁ dabbaṁ mallaputtaṁ etadavoca -- “sarasi tvaṁ, dabba, evarūpaṁ kattā yathāyaṁ bhikkhunī āhā” ti? “yathā maṁ, bhante, bhagavā jānātī” ti. tatiyampi kho bhagavā āyasmantaṁ dabbaṁ mallaputtaṁ etadavoca -- “sarasi tvaṁ, dabba, evarūpaṁ kattā yathāyaṁ bhikkhunī āhā” ti? “yathā maṁ, bhante, bhagavā jānātī” ti. “na kho, dabba, dabbā evaṁ nibbeṭhenti. sace tayā kataṁ katanti vadehi. sace akataṁ akatanti vadehī” ti. “yatohaṁ, bhante, jāto nābhijānāmi supinantenapi methunaṁ dhammaṁ paṭisevitā, pageva jāgaro” ti. atha kho bhagavā bhikkhū āmantesi -- “tena hi, bhikkhave, mettiyaṁ bhikkhuniṁ nāsetha. ime ca bhikkhū anuyuñjathā” ti. idaṁ vatvā bhagavā uṭṭhāyāsanā vihāraṁ pāvisi.

atha kho te bhikkhū mettiyaṁ bhikkhuniṁ nāsesuṁ. atha kho mettiyabhūmajakā bhikkhū te bhikkhū etadavocuṁ -- “māvuso, mettiyaṁ bhikkhuniṁ nāsetha, na sā kiñci aparajjhati; amhehi sā ussāhitā kupitehi anattamanehi cāvanādhippāyehī” ti. “kiṁ pana tumhe, āvuso, āyasmantaṁ dabbaṁ mallaputtaṁ amūlikāya sīlavipattiyā anuddhaṁsethā” ti? “evamāvuso” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma mettiyabhūmajakā bhikkhū āyasmantaṁ dabbaṁ mallaputtaṁ amūlikāya sīlavipattiyā anuddhaṁsessantī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, mettiyabhūmajakā bhikkhū dabbaṁ mallaputtaṁ amūlikāya sīlavipattiyā anuddhaṁsentī” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

“tena hi, bhikkhave, saṅgho dabbassa mallaputtassa sativepullappattassa sativinayaṁ detu. evañca pana, bhikkhave, dātabbo -- “tena, bhikkhave, dabbena mallaputtena saṅghaṁ upasaṅkamitvā, ekaṁsaṁ uttarāsaṅgaṁ karitvā, vuḍḍhānaṁ bhikkhūnaṁ pāde vanditvā, ukkuṭikaṁ nisīditvā, añjaliṁ paggahetvā, evamassa vacanīyo -- `ime maṁ, bhante, mettiyabhūmajakā bhikkhū amūlikāya sīlavipattiyā anuddhaṁsenti. sohaṁ, bhante, sativepullappatto saṅghaṁ sativinayaṁ yācāmī'ti. dutiyampi yācitabbo. tatiyampi yācitabbo -- `ime maṁ, bhante mettiyabhūmajakā bhikkhū amūlikāya sīlavipattiyā anuddhaṁsenti. sohaṁ {sohaṁ bhante (ka0)} sativepullappatto tatiyampi, bhante, saṅghaṁ sativinayaṁ yācāmī'ti. “byattena bhikkhunā paṭibalena saṅgho ñāpetabbo --

194. suṇātu me, bhante, saṅgho. ime mettiyabhūmajakā bhikkhū āyasmantaṁ dabbaṁ mallaputtaṁ amūlikāya sīlavipattiyā anuddhaṁsenti. āyasmā dabbo mallaputto sativepullappatto saṅghaṁ sativinayaṁ yācati. yadi saṅghassa pattakallaṁ, saṅgho āyasmato dabbassa mallaputtassa sativepullappattassa sativinayaṁ dadeyya. esā ñatti.

“suṇātu me, bhante, saṅgho. ime mettiyabhūmajakā bhikkhū āyasmantaṁ dabbaṁ mallaputtaṁ amūlikāya sīlavipattiyā anuddhaṁsenti. āyasmā dabbo mallaputto sativepullappatto saṅghaṁ sativinayaṁ yācati. saṅgho āyasmato dabbassa mallaputtassa sativepullappattassa sativinayaṁ deti. yassāyasmato khamati āyasmato dabbassa mallaputtassa sativepullappattassa sativinayassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, bhante, saṅgho. ime mettiyabhūmajakā bhikkhū āyasmantaṁ dabbaṁ mallaputtaṁ amūlikāya sīlavipattiyā anuddhaṁsenti. āyasmā dabbo mallaputto sativepullappatto saṅghaṁ sativinayaṁ yācati. saṅgho āyasmato dabbassa mallaputtassa sativepullappattassa sativinayaṁ deti. yassāyasmato khamati āyasmato dabbassa mallaputtassa sativepullappattassa sativinayassa dānaṁ, so tuṇhassa; yassa nakkhamati, so bhāseyya.

“dinno saṅghena āyasmato dabbassa mallaputtassa sativepullappattassa sativinayo. khamati saṅghassa, tasmā tuṇhī, evametaṁ dhārayāmī” ti.

195. “pañcimāni, bhikkhave, dhammikāni sativinayassa dānāni. suddho hoti bhikkhu anāpattiko, anuvadanti ca naṁ, yācati ca, tassa saṅgho sativinayaṁ deti dhammena samaggena -- imāni kho, bhikkhave, pañca dhammikāni sativinayassa dānānī” ti.

3. amūḷhavinayo

196. tena kho pana samayena gaggo bhikkhu ummattako hoti, cittavipariyāsakato. tena ummattakena cittavipariyāsakatena bahuṁ assāmaṇakaṁ ajjhāciṇṇaṁ hoti bhāsitaparikkantaṁ. bhikkhū gaggaṁ bhikkhuṁ ummattakena cittavipariyāsakatena ajjhāciṇṇena āpattiyā codenti -- “saratāyasmā evarūpiṁ āpattiṁ āpajjitā” ti? so evaṁ vadeti -- “ahaṁ kho, āvuso, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. nāhaṁ taṁ sarāmi. mūḷhena me etaṁ katan”-ti. evampi naṁ vuccamānā codenteva -- “saratāyasmā evarūpiṁ āpattiṁ āpajjitā” ti? ye te bhikkhū appicchā..pe0 ... te ujjhāyanti khiyyanti vipācenti -- “kathañhi nāma bhikkhū gaggaṁ bhikkhuṁ ummattakena cittavipariyāsakatena ajjhāciṇṇena āpattiyā codessanti -- “saratāyasmā evarūpiṁ āpattiṁ āpajjitā'ti! so evaṁ vadeti -- `ahaṁ kho, āvuso, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. nāhaṁ taṁ sarāmi. mūḷhena me etaṁ kata'nti. evampi naṁ vuccamānā codenteva -- “saratāyasmā evarūpiṁ āpattiṁ āpajjitā” ti? atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave ...pe0 ... saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

“tena hi, bhikkhave, saṅgho gaggassa bhikkhuno amūḷhassa amūḷhavinayaṁ detu. evañca pana, bhikkhave, dātabbo -- “tena, bhikkhave, gaggena bhikkhunā saṅghaṁ upasaṅkamitvā, ekaṁsaṁ uttarāsaṅgaṁ karitvā, vuḍḍhānaṁ bhikkhūnaṁ pāde vanditvā, ukkuṭikaṁ nisīditvā, añjaliṁ paggahetvā, evamassa vacanīyo -- `ahaṁ, bhante, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. maṁ bhikkhū ummattakena cittavipariyāsakatena ajjhāciṇṇena āpattiyā codenti -- `saratāyasmā evarūpiṁ āpattiṁ āpajjitā'ti? tyāhaṁ evaṁ vadāmi -- `ahaṁ kho, āvuso, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. nāhaṁ taṁ sarāmi. mūḷhena me etaṁ kata'nti. evampi maṁ vuccamānā codenteva -- `saratāyasmā evarūpiṁ āpattiṁ āpajjitā'ti? sohaṁ, bhante, amūḷho saṅghaṁ amūḷhavinayaṁ yācāmī'ti. dutiyampi yācitabbo. tatiyampi yācitabbo -- `ahaṁ, bhante, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. maṁ bhikkhū ummattakena cittavipariyāsakatena ajjhāciṇṇena āpattiyā codenti -- `saratāyasmā evarūpiṁ āpattiṁ āpajjitā'ti? tyāhaṁ evaṁ vadāmi -- `ahaṁ kho, āvuso, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. nāhaṁ taṁ sarāmi mūḷhena me etaṁ kata'nti. evampi maṁ vuccamānā codenteva -- `saratāyasmā evarūpiṁ āpattiṁ āpajjitā'ti? sohaṁ amūḷho {sohaṁ bhante amūḷho (ka0)} tatiyampi, bhante, saṅghaṁ amūḷhavinayaṁ yācāmī'ti. byattena bhikkhunā paṭibalena saṅgho ñāpetabbo --

197. “suṇātu me, bhante, saṅgho. ayaṁ gaggo bhikkhu ummattako ahosi cittavipariyāsakato. tena ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. bhikkhū gaggaṁ bhikkhuṁ ummattakena cittavipariyāsakatena ajjhāciṇṇena āpattiyā codenti -- `saratāyasmā evarūpiṁ āpattiṁ āpajjitā'ti? so evaṁ vadeti -- `ahaṁ kho, āvuso, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. nāhaṁ taṁ sarāmi, mūḷhena me etaṁ kata'nti. evampi naṁ vuccamānā codenteva -- `saratāyasmā evarūpiṁ āpattiṁ āpajjitā'ti? so amūḷho saṅghaṁ amūḷhavinayaṁ yācati. yadi saṅghassa pattakallaṁ, saṅgho gaggassa bhikkhuno amūḷhassa amūḷhavinayaṁ dadeyya. esā ñatti.

“suṇātu me, bhante, saṅgho. ayaṁ gaggo bhikkhu ummattako ahosi cittavipariyāsakato. tena ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. bhikkhū gaggaṁ bhikkhuṁ ummattakena cittavipariyāsakatena ajjhāciṇṇena āpattiyā codenti -- `saratāyasmā evarūpiṁ āpattiṁ āpajjitā'ti? so evaṁ vadeti -- `ahaṁ kho, āvuso, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. nāhaṁ taṁ sarāmi mūḷhena me etaṁ kata'nti. evampi naṁ vuccamānā codenteva -- `saratāyasmā evarūpiṁ āpattiṁ āpajjitā'ti? so amūḷho saṅghaṁ amūḷhavinayaṁ yācati. saṅgho gaggassa bhikkhuno amūḷhassa amūḷhavinayaṁ deti. yassāyasmato khamati gaggassa bhikkhuno amūḷhassa amūḷhavinayassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinno saṅghena gaggassa bhikkhuno amūḷhassa amūḷhavinayo. khamati saṅghassa, tasmā tuṇhī, evametaṁ dhārayāmī” ti.

198. “tīṇimāni, bhikkhave, adhammikāni amūḷhavinayassa dānāni, tīṇi dhammikāni. kammāni tīṇi adhammikāni amūḷhavinayassa dānāni?

“idha pana, bhikkhave, bhikkhu āpattiṁ āpanno hoti. tamenaṁ codeti saṅgho vā, sambahulā vā, ekapuggalo vā -- `saratāyasmā evarūpiṁ āpattiṁ āpajjitā'ti? so saramānova evaṁ vadeti -- `na kho ahaṁ, āvuso, sarāmi evarūpiṁ āpattiṁ āpajjitā'ti. tassa saṅgho amūḷhavinayaṁ deti. adhammikaṁ amūḷhavinayassa dānaṁ.

“idha pana, bhikkhave, bhikkhu āpattiṁ āpanno hoti. tamenaṁ codeti saṅgho vā, sambahulā vā, ekapuggalo vā -- `saratāyasmā evarūpiṁ āpattiṁ āpajjitā'ti? so saramānova evaṁ vadeti -- `sarāmi kho ahaṁ, āvuso, yathāsupinantenā'ti. tassa saṅgho amūḷhavinayaṁ deti. adhammikaṁ amūḷhavinayassa dānaṁ.

“idha pana, bhikkhave, bhikkhu āpattiṁ āpanno hoti. tamenaṁ codeti saṅgho vā, sambahulā vā, ekapuggalo vā -- `saratāyasmā evarūpiṁ āpattiṁ āpajjitā'ti? so anummattako ummattakālayaṁ karoti -- `ahampi kho evaṁ karomi. tumhepi evaṁ karotha. mayhampi etaṁ kappati. tumhākampetaṁ kappatī'ti. tassa saṅgho amūḷhavinayaṁ deti. adhammikaṁ amūḷhavinayassa dānaṁ. imāni tīṇi adhammikāni amūḷhavinayassa dānāni.

199. “katamāni tīṇi dhammikāni amūḷhavinayassa dānāni?

“idha pana, bhikkhave, bhikkhu ummattako hoti cittavipariyāsakato. tena ummattakena cittavipariyāsakatena bahuṁ assāmaṇakaṁ ajjhāciṇṇaṁ hoti bhāsitaparikkantaṁ. tamenaṁ codeti saṅgho vā, sambahulā vā, ekapuggalo vā -- `saratāyasmā evarūpiṁ āpattiṁ āpajjitā'ti? so assaramānova evaṁ vadeti -- `na kho ahaṁ, āvuso, sarāmi evarūpiṁ āpattiṁ āpajjitā'ti. tassa saṅgho amūḷhavinayaṁ deti. dhammikaṁ amūḷhavinayassa dānaṁ.

“idha pana, bhikkhave, bhikkhu ummattako hoti cittavipariyāsakato. tena ummattakena cittavipariyāsakatena bahuṁ assāmaṇakaṁ ajjhāciṇṇaṁ hoti bhāsitaparikkantaṁ. tamenaṁ codeti saṅgho vā, sambahulā vā, ekapuggalo vā -- `saratāyasmā evarūpiṁ āpattiṁ āpajjitā'ti ? so assaramānova evaṁ vadeti -- `sarāmi kho ahaṁ, āvuso, yathā supinantenā'ti. tassa saṅgho amūḷhavinayaṁ deti. dhammikaṁ amūḷhavinayassa dānaṁ.

“idha pana, bhikkhave, bhikkhu ummattako hoti cittavipariyāsakato. tena ummattakena cittavipariyāsakatena bahuṁ assāmaṇakaṁ ajjhāciṇṇaṁ hoti bhāsitaparikkantaṁ. tamenaṁ codeti saṅgho vā, sambahulā vā, ekapuggalo vā -- `saratāyasmā evarūpiṁ āpattiṁ āpajjitā'ti? so ummattako ummattakālayaṁ karoti -- `ahampi evaṁ karomi. tumhepi evaṁ karotha. mayhampi etaṁ kappati. tumhākampetaṁ kappatī'ti. tassa saṅgho amūḷhavinayaṁ deti. dhammikaṁ amūḷhavinayassa dānaṁ. “imāni tīṇi dhammikāni amūḷhavinayassa dānānī” ti.

4. paṭiññātakaraṇaṁ

200. tena kho pana samayena chabbaggiyā bhikkhū appaṭiññāya bhikkhūnaṁ kammāni karonti -- tajjanīyampi, niyassampi, pabbājanīyampi, paṭisāraṇīyampi, ukkhepanīyampi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū appaṭiññāya bhikkhūnaṁ kammāni karissanti -- tajjanīyampi, niyassampi, pabbājanīyampi, paṭisāraṇīyampi, ukkhepanīyampī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave ...pe0 ... “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, appaṭiññāya bhikkhūnaṁ kammaṁ kātabbaṁ -- tajjanīyaṁ vā, niyassaṁ vā, pabbājanīyaṁ vā, paṭisāraṇīyaṁ vā, ukkhepanīyaṁ vā. yo kareyya, āpatti dukkaṭassa.

201. “evaṁ kho, bhikkhave, adhammikaṁ hoti paṭiññātakaraṇaṁ, evaṁ dhammikaṁ. kathañca, bhikkhave, adhammikaṁ hoti paṭiññātakaraṇaṁ?

“bhikkhu pārājikaṁ ajjhāpanno hoti. tamenaṁ codeti saṅgho vā, sambahulā vā, ekapuggalo vā -- `pārājikaṁ āyasmā ajjhāpanno'ti? so evaṁ vadeti -- `na kho ahaṁ, āvuso, pārājikaṁ ajjhāpanno, saṅghādisesaṁ ajjhāpanno'ti. taṁ saṅgho saṅghādisesena kāreti. adhammikaṁ paṭiññātakaraṇaṁ.

“bhikkhu pārājikaṁ ajjhāpanno hoti. tamenaṁ codeti saṅgho vā, sambahulā vā, ekapuggalo vā -- `pārājikaṁ āyasmā ajjhāpanno'ti? so evaṁ vadeti -- `na kho ahaṁ, āvuso, pārājikaṁ ajjhāpanno, thullaccayaṁ ...pe0 ... pācittiyaṁ ...pe0 ... pāṭidesanīyaṁ ...pe0 ... dukkaṭaṁ ...pe0 ... dubbhāsitaṁ ajjhāpanno'ti. taṁ saṅgho dubbhāsitena kāreti. adhammikaṁ paṭiññātakaraṇaṁ.

“bhikkhu saṅghādisesaṁ ...pe0 ... thullaccayaṁ ...pe0 ... pācittiyaṁ ...pe0 ... pāṭidesanīyaṁ ...pe0 ... dukkaṭaṁ ...pe0 ... dubbhāsitaṁ ajjhāpanno hoti. tamenaṁ codeti saṅgho vā, sambahulā vā, ekapuggalo vā -- `dubbhāsitaṁ āyasmā ajjhāpanno'ti ? so evaṁ vadeti -- `na kho ahaṁ, āvuso, dubbhāsitaṁ ajjhāpanno, pārājikaṁ ajjhāpanno'ti. taṁ saṅgho pārājikena kāreti. adhammikaṁ paṭiññātakaraṇaṁ.

“bhikkhu dubbhāsitaṁ ajjhāpanno hoti. tamenaṁ codeti saṅgho vā, sambahulā vā, ekapuggalo vā -- `dubbhāsitaṁ āyasmā ajjhāpanno'ti? so evaṁ vadeti -- `na kho ahaṁ, āvuso, dubbhāsitaṁ ajjhāpanno, saṅghādisesaṁ ...pe0 ... thullaccayaṁ ...pe0 ... pācittiyaṁ ...pe0 ... pāṭidesanīyaṁ ...pe0 ... dukkaṭaṁ ajjhāpanno'ti. taṁ saṅgho dukkaṭena kāreti. adhammikaṁ paṭiññātakaraṇaṁ. “evaṁ kho, bhikkhave, adhammikaṁ hoti paṭiññātakaraṇaṁ.

“kathañca, bhikkhave, dhammikaṁ hoti paṭiññātakaraṇaṁ? bhikkhu pārājikaṁ ajjhāpanno hoti. tamenaṁ codeti saṅgho vā, sambahulā vā, ekapuggalo vā -- `pārājikaṁ āyasmā ajjhāpanno'ti? so evaṁ vadeti -- `āma, āvuso, pārājikaṁ ajjhāpanno'ti. taṁ saṅgho pārājikena kāreti. dhammikaṁ paṭiññātakaraṇaṁ.

“bhikkhu saṅghādisesaṁ ...pe0 ... thullaccayaṁ ...pe0 ... pācittiyaṁ ...pe0 ... pāṭidesanīyaṁ ...pe0 ... dukkaṭaṁ ...pe0 ... dubbhāsitaṁ ajjhāpanno hoti. tamenaṁ codeti saṅgho vā, sambahulā vā, ekapuggalo vā -- `dubbhāsitaṁ āyasmā ajjhāpanno'ti? so evaṁ vadeti -- `āma, āvuso, dubbhāsitaṁ ajjhāpanno'ti. taṁ saṅgho dubbhāsitena kāreti. dhammikaṁ paṭiññātakaraṇaṁ. evaṁ kho, bhikkhave, dhammikaṁ hoti paṭiññātakaraṇan”-ti.

5. yebhuyyasikā

202. tena kho pana samayena bhikkhū saṅghamajjhe bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti, na sakkonti taṁ adhikaraṇaṁ vūpasametuṁ. bhagavato etamatthaṁ ārocesuṁ. “anujānāmi, bhikkhave, evarūpaṁ adhikaraṇaṁ yebhuyyasikāya vūpasametuṁ. pañcahaṅgehi samannāgato bhikkhu salākaggāhāpako sammannitabbo -- yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, gahitāgahituñca jāneyya. evañca pana, bhikkhave, sammannitabbo. paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo --

203. “suṇātu me, bhante, saṅgho. yadi saṅghassa pattakallaṁ, saṅgho itthannāmaṁ bhikkhuṁ salākaggāhāpakaṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ bhikkhuṁ salākaggāhāpakaṁ sammannati. yassāyasmato khamati itthannāmassa bhikkhuno salākaggāhāpakassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo bhikkhu salākaggāhāpako. khamati saṅghassa, tasmā tuṇhī, evametaṁ dhārayāmī” ti.

204. “dasayime, bhikkhave, adhammikā salākaggāhā, dasa dhammikā {dasa dhammikā salākaggāhā (ka0)}. katame dasa adhammikā salākaggāhā? oramattakañca adhikaraṇaṁ hoti, na ca gatigataṁ hoti, na ca saritasāritaṁ hoti, jānāti adhammavādī bahutarāti, appeva nāma adhammavādī bahutarā assūti, jānāti saṅgho bhijjissatīti, appeva nāma saṅgho bhijjeyyāti, adhammena gaṇhanti, vaggā gaṇhanti, na ca yathādiṭṭhiyā gaṇhanti -- ime dasa adhammikā salākaggāhā.

“katame dasa dhammikā salākaggāhā? na ca oramattakaṁ adhikaraṇaṁ hoti, gatigatañca hoti, saritasāritañca hoti, jānāti dhammavādī bahutarāti, appeva nāma dhammavādī bahutarā assūti, jānāti saṅgho na bhijjissatīti, appeva nāma saṅgho na bhijjeyyāti, dhammena gaṇhanti, samaggā gaṇhanti, yathādiṭṭhiyā ca gaṇhanti -- ime dasa dhammikā salākaggāhā” ti.

6. tassapāpiyasikā

205. tena kho pana samayena upavāḷo bhikkhu saṅghamajjhe āpattiyā anuyuñjiyamāno avajānitvā paṭijānāti, paṭijānitvā avajānāti, aññenaññaṁ paṭicarati, sampajānamusā bhāsati. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma upavāḷo bhikkhu saṅghamajjhe āpattiyā anuyuñjiyamāno avajānitvā paṭijānissati, paṭijānitvā avajānissati, aññenaññaṁ paṭicarissati, sampajānamusā bhāsissatī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave ...pe0 ... “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- tena hi, bhikkhave, saṅgho upavāḷassa bhikkhuno tassapāpiyasikākammaṁ karotu. evañca pana, bhikkhave, kātabbaṁ. paṭhamaṁ upavāḷo bhikkhu codetabbo, codetvā sāretabbo, sāretvā āpattiṁ āropetabbo, āpattiṁ āropetvā byattena bhikkhunā paṭibalena saṅgho ñāpetabbo --

206. “suṇātu me, bhante, saṅgho. ayaṁ upavāḷo bhikkhu saṅghamajjhe āpattiyā anuyuñjiyamāno avajānitvā paṭijānāti, paṭijānitvā avajānāti, aññenaññaṁ paṭicarati, sampajānamusā `bhāsati. yadi saṅghassa pattakallaṁ, saṅgho upavāḷassa bhikkhuno tassapāpiyasikākammaṁ kareyya. esā ñatti.

“suṇātu me, bhante, saṅgho. ayaṁ upavāḷo bhikkhu saṅghamajjhe āpattiyā anuyuñjiyamāno avajānitvā paṭijānāti, paṭijānitvā avajānāti, aññenaññaṁ paṭicarati, sampajānamusā bhāsati. saṅgho upavāḷassa bhikkhuno tassapāpiyasikākammaṁ karoti. yassāyasmato khamati upavāḷassa bhikkhuno tassapāpiyasikākammassa karaṇaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“kataṁ saṅghena upavāḷassa bhikkhuno tassapāpiyasikākammaṁ. khamati saṅghassa, tasmā tuṇhī, evametaṁ dhārayāmī” ti.

207. “pañcimāni, bhikkhave, dhammikāni tassapāpiyasikākammassa karaṇāni. asuci ca hoti, alajjī ca, sānuvādo ca, tassa saṅgho tassapāpiyasikākammaṁ karoti dhammena, samaggena -- imāni kho, bhikkhave, pañca dhammikāni tassapāpiyasikākammassa karaṇāni.

adhammakammadvādasakaṁ

208. “tīhi, bhikkhave, aṅgehi samannāgataṁ tassapāpiyasikākammaṁ adhammakammañca hoti, avinayakammañca, duvūpasantañca. asammukhā kataṁ hoti, appaṭipucchākataṁ hoti, appaṭiññāya kataṁ hoti ...pe0 ... adhammena kataṁ hoti, vaggena kataṁ hoti -- imehi kho, bhikkhave, tīhaṅgehi samannāgataṁ tassapāpiyasikākammaṁ adhammakammañca hoti, avinayakammañca, duvūpasantañca.

dhammakammadvādasakaṁ

209. “tīhi, bhikkhave, aṅgehi samannāgataṁ tassapāpiyasikākammaṁ dhammakammañca hoti, vinayakammañca, suvūpasantañca. sammukhā kataṁ hoti, paṭipucchākataṁ hoti, paṭiññāya kataṁ hoti ...pe0 ... dhammena kataṁ hoti, samaggena kataṁ hoti -- imehi kho, bhikkhave, tīhaṅgehi samannāgataṁ tassapāpiyasikākammaṁ dhammakammañca hoti, vinayakammañca, suvūpasantañca.

ākaṅkhamānachakkaṁ

210. “tīhi, bhikkhave, aṅgehi samannāgatassa bhikkhuno ākaṅkhamāno saṅgho tassapāpiyasikākammaṁ kareyya. bhaṇḍanakārako hoti kalahakārako vivādakārako bhassakārako saṅghe adhikaraṇakārako; bālo hoti abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi -- imehi kho, bhikkhave, tīhaṅgehi samannāgatassa bhikkhuno ākaṅkhamāno saṅgho tassapāpiyasikākammaṁ kareyya.

“aparehipi, bhikkhave, tīhaṅgehi samannāgatassa bhikkhuno ākaṅkhamāno saṅgho tassapāpiyasikākammaṁ kareyya. adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti -- imehi kho, bhikkhave ...pe0 ....

“aparehipi, bhikkhave ...pe0 ... buddhassa avaṇṇaṁ bhāsati, dhammassa avaṇṇaṁ bhāsati, saṅghassa avaṇṇaṁ bhāsati -- imehi kho, bhikkhave, tīhaṅgehi samannāgatassa bhikkhuno ākaṅkhamāno saṅgho tassapāpiyasikākammaṁ kareyya.

“tiṇṇaṁ, bhikkhave, bhikkhūnaṁ ākaṅkhamāno saṅgho tassapāpiyasikākammaṁ kareyya. eko bhaṇḍanakārako hoti ...pe0 ... saṅghe adhikaraṇakārako; eko bālo hoti abyatto āpattibahulo anapadāno; eko gihisaṁsaṭṭho viharati ananulomikehi gihisaṁsaggehi -- imesaṁ kho, bhikkhave, tiṇṇaṁ bhikkhūnaṁ ākaṅkhamāno saṅgho tassapāpiyasikākammaṁ kareyya.

“aparesampi, bhikkhave, tiṇṇaṁ bhikkhūnaṁ ākaṅkhamāno saṅgho tassapāpiyasikākammaṁ kareyya. eko adhisīle sīlavipanno hoti, eko ajjhācāre ācāravipanno hoti, eko atidiṭṭhiyā diṭṭhivipanno hoti -- imesaṁ kho, bhikkhave ...pe0 ....

“aparesampi, bhikkhave ...pe0 ... eko buddhassa avaṇṇaṁ bhāsati, eko dhammassa avaṇṇaṁ bhāsati, eko saṅghassa avaṇṇaṁ bhāsati -- imesaṁ kho, bhikkhave, tiṇṇaṁ bhikkhūnaṁ ākaṅkhamāno saṅgho tassapāpiyasikākammaṁ kareyya.

aṭṭhārasavattaṁ

211. “tassapāpiyasikākammakatena, bhikkhave, bhikkhunā sammā vattitabbaṁ. tatrāyaṁ sammāvattanā --

na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā ...pe0 ... na bhikkhūhi sampayojetabban”-ti. atha kho saṅgho upavāḷassa bhikkhuno tassapāpiyasikākammaṁ akāsi.

7. tiṇavatthārakaṁ

212. tena kho pana samayena bhikkhūnaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ hoti bhāsitaparikkantaṁ. atha kho tesaṁ bhikkhūnaṁ etadahosi -- “amhākaṁ kho bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya {kakkhaḷatāya vāḷatāya (syā0 kaṁ0)} bhedāya saṁvatteyya. kathaṁ nu kho amhehi paṭipajjitabban”-ti? bhagavato etamatthaṁ ārocesuṁ.

“idha pana, bhikkhave, bhikkhūnaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ hoti bhāsitaparikkantaṁ. tatra ce bhikkhūnaṁ {tatra ce bhikkhave bhikkhūnaṁ (syā0)} evaṁ hoti -- `amhākaṁ kho bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ; sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyyā'ti, anujānāmi, bhikkhave, evarūpaṁ adhikaraṇaṁ tiṇavatthārakena vūpasametuṁ. evañca pana, bhikkhave, vūpasametabbaṁ. sabbeheva ekajjhaṁ sannipatitabbaṁ, sannipatitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. yadi saṅghassa pattakallaṁ, saṅgho imaṁ adhikaraṇaṁ tiṇavatthārakena vūpasameyya, ṭhapetvā thullavajjaṁ, ṭhapetvā gihippaṭisaṁyuttan”-ti. “ekatopakkhikānaṁ bhikkhūnaṁ byattena bhikkhunā paṭibalena sako pakkho ñāpetabbo --

“suṇantu me āyasmantā. amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. yadāyasmantānaṁ pattakallaṁ, ahaṁ yā ceva āyasmantānaṁ āpatti, yā ca attano āpatti, āyasmantānañceva atthāya, attano ca atthāya, saṅghamajjhe tiṇavatthārakena deseyyaṁ, ṭhapetvā thullavajjaṁ, ṭhapetvā gihippaṭisaṁyuttan”-ti.

“athāparesaṁ ekatopakkhikānaṁ bhikkhūnaṁ byattena bhikkhunā paṭibalena sako pakkho ñāpetabbo --

“suṇantu me āyasmantā. amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. yadāyasmantānaṁ pattakallaṁ, ahaṁ yā ceva āyasmantānaṁ āpatti, yā ca attano āpatti, āyasmantānañceva atthāya, attano ca atthāya, saṅghamajjhe tiṇavatthārakena deseyyaṁ, ṭhapetvā thullavajjaṁ, ṭhapetvā gihippaṭisaṁyuttan”-ti.

213. “athāparesaṁ ekatopakkhikānaṁ bhikkhūnaṁ byattena bhikkhunā paṭibalena saṅgho ñāpetabbo --

“suṇātu me, bhante, saṅgho. amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. yadi saṅghassa pattakallaṁ, ahaṁ yā ceva imesaṁ āyasmantānaṁ āpatti, yā ca attano āpatti, imesañceva āyasmantānaṁ atthāya, attano ca atthāya, saṅghamajjhe tiṇavatthārakena deseyyaṁ, ṭhapetvā thullavajjaṁ, ṭhapetvā gihippaṭisaṁyuttaṁ. esā ñatti.

“suṇātu me, bhante, saṅgho. amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. ahaṁ yā ceva imesaṁ āyasmantānaṁ āpatti, yā ca attano āpatti, imesañceva āyasmantānaṁ atthāya, attano ca atthāya, saṅghamajjhe tiṇavatthārakena desemi, ṭhapetvā thullavajjaṁ, ṭhapetvā gihippaṭisaṁyuttaṁ. yassāyasmato khamati amhākaṁ imāsaṁ āpattīnaṁ saṅghamajjhe tiṇavatthārakena desanā, ṭhapetvā thullavajjaṁ, ṭhapetvā gihippaṭisaṁyuttaṁ, so tuṇhassa; yassa nakkhamati, so bhāseyya.

“desitā amhākaṁ imā āpattiyo saṅghamajjhe tiṇavatthārakena, ṭhapetvā thullavajjaṁ, ṭhapetvā gihippaṭisaṁyuttaṁ. khamati saṅghassa, tasmā tuṇhī, evametaṁ dhārayāmī” ti.

214. “athāparesaṁ ekatopakkhikānaṁ bhikkhūnaṁ byattena bhikkhunā paṭibalena saṅgho ñāpetabbo --

“suṇātu me, bhante, saṅgho. amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. yadi saṅghassa pattakallaṁ, ahaṁ yā ceva imesaṁ āyasmantānaṁ āpatti, yā ca attano āpatti, imesañceva āyasmantānaṁ atthāya, attano ca atthāya, saṅghamajjhe tiṇavatthārakena deseyyaṁ, ṭhapetvā thullavajjaṁ, ṭhapetvā gihippaṭisaṁyuttaṁ. esā ñatti.

“suṇātu me, bhante, saṅgho. amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. ahaṁ yā ceva imesaṁ āyasmantānaṁ āpatti, yā ca attano āpatti, imesañceva āyasmantānaṁ atthāya, attano ca atthāya, saṅghamajjhe tiṇavatthārakena desemi, ṭhapetvā thullavajjaṁ, ṭhapetvā gihippaṭisaṁyuttaṁ. yassāyasmato khamati amhākaṁ imāsaṁ āpattīnaṁ saṅghamajjhe tiṇavatthārakena desanā, ṭhapetvā thullavajjaṁ, ṭhapetvā gihippaṭisaṁyuttaṁ, so tuṇhassa; yassa nakkhamati, so bhāseyya.

“desitā amhākaṁ imā āpattiyo saṅghamajjhe tiṇavatthārakena, ṭhapetvā thullavajjaṁ, ṭhapetvā gihippaṭisaṁyuttaṁ. khamati saṅghassa, tasmā tuṇhī, evametaṁ dhārayāmī” ti.

“evañca pana, bhikkhave, te bhikkhū tāhi āpattīhi vuṭṭhitā honti, ṭhapetvā thullavajjaṁ, ṭhapetvā gihippaṭisaṁyuttaṁ, ṭhapetvā diṭṭhāvikammaṁ, ṭhapetvā ye na tattha hontī” ti.

8. adhikaraṇaṁ

215. tena kho pana samayena (bhikkhūpi bhikkhūhi vivadanti,) {( ) natthi (sī0 syā0 kaṁ0)} bhikkhūpi bhikkhunīhi vivadanti, bhikkhuniyopi bhikkhūhi vivadanti, channopi bhikkhu bhikkhunīnaṁ anupakhajja bhikkhūhi saddhiṁ vivadati, bhikkhunīnaṁ pakkhaṁ gāheti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma channo bhikkhu bhikkhunīnaṁ anupakhajja bhikkhūhi saddhiṁ vivadissati, bhikkhunīnaṁ pakkhaṁ gāhessatīti! atha kho te bhikkhū bhagavato etamatthaṁ ārocesuṁ ...pe0 ... saccaṁ kira, bhikkhave ...pe0 ... saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

{pari0 275} “cattārimāni, bhikkhave, adhikaraṇāni -- vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ {kiccādhikaraṇañca (ka0)}.

“tattha katamaṁ vivādādhikaraṇaṁ {pari0 314}? idha pana, bhikkhave, bhikkhū {bhikkhū bhikkhuṁ (ka0)} vivadanti -- dhammoti vā adhammoti vā, vinayoti vā avinayoti vā, bhāsitaṁ lapitaṁ tathāgatenāti vā abhāsitaṁ alapitaṁ tathāgatenāti vā, āciṇṇaṁ tathāgatenāti vā anāciṇṇaṁ tathāgatenāti vā, paññattaṁ tathāgatenāti vā appaññattaṁ tathāgatenāti vā, āpattīti vā anāpattīti vā, lahukā āpattīti vā garukā āpattīti vā, sāvasesā āpattīti vā anavasesā āpattīti vā, duṭṭhullā āpattīti vā aduṭṭhullā āpattīti vā? yaṁ tattha bhaṇḍanaṁ kalaho viggaho vivādo nānāvādo aññathāvādo vipaccatāya vohāro medhagaṁ -- idaṁ vuccati vivādādhikaraṇaṁ.

“tattha katamaṁ anuvādādhikaraṇaṁ? {pari0 315} idha pana, bhikkhave, bhikkhū bhikkhuṁ anuvadanti sīlavipattiyā vā ācāravipattiyā vā diṭṭhivipattiyā vā ājīvavipattiyā vā. yo tattha anuvādo anuvadanā anullapanā anubhaṇanā anusampavaṅkatā abbhussahanatā anubalappadānaṁ -- idaṁ vuccati anuvādādhikaraṇaṁ.

“tattha katamaṁ āpattādhikaraṇaṁ? pañcapi āpattikkhandhā āpattādhikaraṇaṁ, sattapi āpattikkhandhā āpattādhikaraṇaṁ -- idaṁ vuccati āpattādhikaraṇaṁ.

“tattha katamaṁ kiccādhikaraṇaṁ? {pari0 317} yā saṅghassa kiccayatā, karaṇīyatā, apalokanakammaṁ, ñattikammaṁ, ñattidutiyakammaṁ, ñatticatutthakammaṁ -- idaṁ vuccati kiccādhikaraṇaṁ.

216. “vivādādhikaraṇassa kiṁ mūlaṁ? cha vivādamūlāni vivādādhikaraṇassa mūlaṁ. tīṇipi akusalamūlāni vivādādhikaraṇassa mūlaṁ, tīṇipi kusalamūlāni vivādādhikaraṇassa mūlaṁ. {pari0 272; a0 ni0 2.35-36; ma0 ni0 3.44} katamāni cha vivādamūlāni vivādādhikaraṇassa mūlaṁ? idha pana, bhikkhave, bhikkhu kodhano hoti upanāhī. yo so, bhikkhave, bhikkhu kodhano hoti upanāhī, so sattharipi agāravo viharati appatisso, dhammepi agāravo viharati appatisso, saṅghepi agāravo viharati appatisso, sikkhāyapi na paripūrakārī hoti. yo so, bhikkhave, bhikkhu sattharipi agāravo viharati appatisso, dhammepi ...pe0 ... saṅghepi ...pe0 ... sikkhāyapi na paripūrakārī, so saṅghe vivādaṁ janeti. yo hoti vivādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṁ. evarūpañce tumhe, bhikkhave, vivādamūlaṁ ajjhattaṁ vā bahiddhā vā samanupasseyyātha, tatra tumhe, bhikkhave, tasseva pāpakassa vivādamūlassa pahānāya vāyameyyātha. evarūpañce tumhe, bhikkhave, vivādamūlaṁ ajjhattaṁ vā bahiddhā vā na samanupasseyyātha, tatra tumhe, bhikkhave, tasseva pāpakassa vivādamūlassa āyatiṁ anavassavāya paṭipajjeyyātha. evametassa pāpakassa vivādamūlassa pahānaṁ hoti. evametassa pāpakassa vivādamūlassa āyatiṁ anavassavo hoti.

{pari0272} “puna caparaṁ, bhikkhave, bhikkhu makkhī hoti paḷāsī ...pe0 ... issukī hoti maccharī, saṭho hoti māyāvī, pāpiccho hoti micchādiṭṭhī, sandiṭṭhiparāmāsī hoti ādhānaggāhī duppaṭinissaggī. yo so, bhikkhave, bhikkhu sandiṭṭhiparāmāsī hoti ādhānaggāhī duppaṭinissaggī, so sattharipi agāravo viharati appatisso, dhammepi agāravo viharati appatisso, saṅghepi agāravo viharati appatisso, sikkhāyapi na paripūrakārī hoti. yo so, bhikkhave, bhikkhu sattharipi agāravo viharati appatisso, dhammepi ...pe0 ... saṅghepi ...pe0 ... sikkhāyapi na paripūrakārī, so saṅghe vivādaṁ janeti. yo hoti vivādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṁ. evarūpañce tumhe, bhikkhave, vivādamūlaṁ ajjhattaṁ vā bahiddhā vā samanupasseyyātha, tatra tumhe, bhikkhave, tasseva pāpakassa vivādamūlassa pahānāya vāyameyyātha. evarūpañce tumhe, bhikkhave, vivādamūlaṁ ajjhattaṁ vā bahiddhā vā na samanupasseyyātha, tatra tumhe, bhikkhave, tasseva pāpakassa vivādamūlassa āyatiṁ anavassavāya paṭipajjeyyātha. evametassa pāpakassa vivādamūlassa pahānaṁ hoti. evametassa pāpakassa vivādamūlassa āyatiṁ anavassavo hoti. imāni cha vivādamūlāni vivādādhikaraṇassa mūlaṁ.

“katamāni tīṇi akusalamūlāni vivādādhikaraṇassa mūlaṁ? idha pana, bhikkhave, bhikkhū luddhacittā vivadanti, duṭṭhacittā vivadanti, mūḷhacittā vivadanti -- dhammoti vā adhammoti vā, vinayoti vā avinayoti vā, bhāsitaṁ lapitaṁ tathāgatenāti vā abhāsitaṁ alapitaṁ tathāgatenāti vā, āciṇṇaṁ tathāgatenāti vā anāciṇṇaṁ tathāgatenāti vā, paññattaṁ tathāgatenāti vā appaññattaṁ tathāgatenāti vā, āpattīti vā anāpattīti vā, lahukā āpattīti vā garukā āpattīti vā, sāvasesā āpattīti vā anavasesā āpattīti vā, duṭṭhullā āpattīti vā aduṭṭhullā āpattīti vā. imāni tīṇi akusalamūlāni vivādādhikaraṇassa mūlaṁ.

“katamāni tīṇi kusalamūlāni vivādādhikaraṇassa mūlaṁ? idha pana, bhikkhave, bhikkhū aluddhacittā vivadanti, aduṭṭhacittā vivadanti, amūḷhacittā vivadanti -- dhammoti vā adhammoti vā ...pe0 ... duṭṭhullā āpattīti vā aduṭṭhullā āpattīti vā. imāni tīṇi kusalamūlāni vivādādhikaraṇassa mūlaṁ.

217. {pari0 272} “anuvādādhikaraṇassa kiṁ mūlaṁ? cha anuvādamūlāni anuvādādhikaraṇassa mūlaṁ. tīṇipi akusalamūlāni anuvādādhikaraṇassa mūlaṁ, tīṇipi kusalamūlāni anuvādādhikaraṇassa mūlaṁ, kāyopi anuvādādhikaraṇassa mūlaṁ, vācāpi anuvādādhikaraṇassa mūlaṁ. “katamāni cha anuvādamūlāni anuvādādhikaraṇassa mūlaṁ? idha pana, bhikkhave, bhikkhu kodhano hoti upanāhī. yo so, bhikkhave, bhikkhu kodhano hoti upanāhī, so sattharipi agāravo viharati appatisso, dhammepi agāravo viharati appatisso, saṅghepi agāravo viharati appatisso, sikkhāyapi na paripūrakārī hoti. yo so, bhikkhave, bhikkhu sattharipi agāravo viharati appatisso, dhammepi ...pe0 ... saṅghepi ...pe0 ... sikkhāyapi na paripūrakārī, so saṅghe anuvādaṁ janeti. yo hoti anuvādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṁ. evarūpañce tumhe, bhikkhave, anuvādamūlaṁ ajjhattaṁ vā bahiddhā vā samanupasseyyātha, tatra tumhe, bhikkhave, tasseva pāpakassa anuvādamūlassa pahānāya vāyameyyātha. evarūpañce tumhe, bhikkhave, anuvādamūlaṁ ajjhattaṁ vā bahiddhā vā na samanupasseyyātha, tatra tumhe, bhikkhave, tasseva pāpakassa anuvādamūlassa āyatiṁ anavassavāya paṭipajjeyyātha. evametassa pāpakassa anuvādamūlassa pahānaṁ hoti. evametassa pāpakassa anuvādamūlassa āyatiṁ anavassavo hoti.

“puna caparaṁ, bhikkhave, bhikkhu makkhī hoti paḷāsī ...pe0 ... issukī hoti maccharī, saṭho hoti māyāvī, pāpiccho hoti micchādiṭṭhī, sandiṭṭhiparāmāsī hoti ādhānaggāhī duppaṭinissaggī. yo so, bhikkhave, bhikkhu sandiṭṭhiparāmāsī hoti ādhānaggāhī duppaṭinissaggī, so sattharipi agāravo viharati appatisso, dhammepi agāravo viharati appatisso, saṅghepi agāravo viharati appatisso, sikkhāyapi na paripūrakārī hoti. yo so, bhikkhave, bhikkhu sattharipi agāravo viharati appatisso, dhammepi ...pe0 ... saṅghepi ...pe0 ... sikkhāyapi na paripūrakārī, so saṅghe anuvādaṁ janeti. yo hoti anuvādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṁ. evarūpañce tumhe, bhikkhave, anuvādamūlaṁ ajjhattaṁ vā bahiddhā vā samanupasseyyātha, tatra tumhe, bhikkhave, tasseva pāpakassa anuvādamūlassa pahānāya vāyameyyātha. evarūpañce tumhe, bhikkhave, anuvādamūlaṁ ajjhattaṁ vā bahiddhā vā na samanupasseyyātha, tatra tumhe, bhikkhave, tasseva pāpakassa anuvādamūlassa āyattiṁ anavassavāya paṭipajjeyyātha. evametassa pāpakassa anuvādamūlassa pahānaṁ hoti. evametassa pāpakassa anuvādamūlassa āyatiṁ anavassavo hoti. imāni cha anuvādamūlāni anuvādādhikaraṇassa mūlaṁ.

“katamāni tīṇi akusalamūlāni anuvādādhikaraṇassa mūlaṁ? idha pana, bhikkhave, bhikkhū bhikkhuṁ luddhacittā anuvadanti, duṭṭhacittā anuvadanti, mūḷhacittā anuvadanti -- sīlavipattiyā vā, ācāravipattiyā vā, diṭṭhivipattiyā vā, ājīvavipattiyā vā. imāni tīṇi akusalamūlāni anuvādādhikaraṇassa mūlaṁ.

“katamāni tīṇi kusalamūlāni anuvādādhikaraṇassa mūlaṁ? idha pana, bhikkhave, bhikkhū bhikkhuṁ aluddhacittā anuvadanti, aduṭṭhacittā anuvadanti, amūḷhacittā anuvadanti -- sīlavipattiyā vā, ācaravipattiyā vā, diṭṭhivipattiyā vā, ājīvavipattiyā vā. imāni tīṇi kusalamūlāni anuvādādhikaraṇassa mūlaṁ.

“katamo kāyo {katamo ca kāyo (syā0 kaṁ0)} anuvādādhikaraṇassa mūlaṁ? idhekacco dubbaṇṇo hoti, duddassiko, okoṭimako, bahvābādho, kāṇo vā, kuṇī vā, khañjo vā, pakkhahato vā, yena naṁ anuvadanti. ayaṁ kāyo anuvādādhikaraṇassa mūlaṁ.

“katamā vācā anuvādādhikaraṇassa mūlaṁ? idhekacco dubbaco hoti, mammano, eḷagalavāco, yāya naṁ anuvadanti. ayaṁ vācā anuvādādhikaraṇassa mūlaṁ.

218. “āpattādhikaraṇassa kiṁ mūlaṁ? cha āpattisamuṭṭhānā āpattādhikaraṇassa mūlaṁ. atthāpatti kāyato samuṭṭhāti, na vācato, na cittato. atthāpatti vācato samuṭṭhāti, na kāyato, na cittato. atthāpatti kāyato ca vācato ca samuṭṭhāti, na cittato. atthāpatti kāyato ca cittato ca samuṭṭhāti, na vācato. atthāpatti vācato ca cittato ca samuṭṭhāti, na kāyato. atthāpatti kāyato ca vācato ca cittato ca samuṭṭhāti. ime cha āpattisamuṭṭhānā āpattādhikaraṇassa mūlaṁ.

219. “kiccādhikaraṇassa kiṁ mūlaṁ? kiccādhikaraṇassa ekaṁ mūlaṁ -- saṅgho.

220. “vivādādhikaraṇaṁ kusalaṁ, akusalaṁ, abyākataṁ. vivādādhikaraṇaṁ siyā kusalaṁ, siyā akusalaṁ, siyā abyākataṁ. tattha katamaṁ vivādādhikaraṇaṁ kusalaṁ? idha pana, bhikkhave, bhikkhū kusalacittā vivadanti -- dhammoti vā adhammoti vā ...pe0 ... duṭṭhullā āpattīti vā aduṭṭhullā āpattīti vā. yaṁ tattha bhaṇḍanaṁ kalaho viggaho vivādo nānāvādo aññathāvādo vipaccatāya vohāro medhagaṁ -- idaṁ vuccati vivādādhikaraṇaṁ kusalaṁ.

“tattha katamaṁ vivādādhikaraṇaṁ akusalaṁ? idha pana, bhikkhave, bhikkhū akusalacittā vivadanti -- dhammoti vā adhammoti vā ...pe0 ... duṭṭhullā āpattīti vā aduṭṭhullā āpattīti vā. yaṁ tattha bhaṇḍanaṁ kalaho viggaho vivādo nānāvādo aññathāvādo vipaccatāya vohāro medhagaṁ -- idaṁ vuccati vivādādhikaraṇaṁ akusalaṁ.

“tattha katamaṁ vivādādhikaraṇaṁ abyākataṁ? idha pana, bhikkhave, bhikkhū abyākatacittā vivadanti -- dhammoti vā adhammoti vā ...pe0 ... duṭṭhullā āpattīti vā aduṭṭhullā āpattīti vā. yaṁ tattha bhaṇḍanaṁ kalaho viggaho vivādo nānāvādo aññathāvādo vipaccatāya vohāro medhagaṁ -- idaṁ vuccati vivādādhikaraṇaṁ abyākataṁ.

221. “anuvādādhikaraṇaṁ kusalaṁ, akusalaṁ, abyākataṁ. anuvādādhikaraṇaṁ siyā kusalaṁ, siyā akusalaṁ, siyā abyākataṁ. tattha katamaṁ anuvādādhikaraṇaṁ kusalaṁ? idha, bhikkhave, bhikkhū bhikkhuṁ kusalacittā anuvadanti -- sīlavipattiyā vā, ācāravipattiyā vā, diṭṭhivipattiyā vā, ājīvavipattiyā vā. yo tattha anuvādo anuvadanā anullapanā anubhaṇanā anusampavaṅkatā abbhussahanatā anubalappadānaṁ -- idaṁ vuccati anuvādādhikaraṇaṁ kusalaṁ.

“tattha katamaṁ anuvādādhikaraṇaṁ akusalaṁ? idha pana, bhikkhave, bhikkhū bhikkhuṁ akusalacittā anuvadanti -- sīlavipattiyā vā, ācāravipattiyā vā, diṭṭhivipattiyā vā, ājīvavipattiyā vā. yo tattha anuvādo anuvadanā anullapanā anubhaṇanā anusampavaṅkatā abbhussahanatā anubalappadānaṁ -- idaṁ vuccati anuvādādhikaraṇaṁ akusalaṁ.

“tattha katamaṁ anuvādādhikaraṇaṁ abyākataṁ? idha pana, bhikkhave, bhikkhū bhikkhuṁ abyākatacittā anuvadanti -- sīlavipattiyā vā, ācāravipattiyā vā, diṭṭhivipattiyā vā, ājīvavipattiyā vā. yo tattha anuvādo anuvadanā anullapanā anubhaṇanā anusampavaṅkatā abbhussahanatā anubalappadānaṁ -- idaṁ vuccati anuvādādhikaraṇaṁ abyākataṁ.

222. “āpattādhikaraṇaṁ kusalaṁ {idaṁ padaṁ kesuci natthi}, akusalaṁ, abyākataṁ? āpattādhikaraṇaṁ siyā akusalaṁ, siyā abyākataṁ; natthi āpattādhikaraṇaṁ kusalaṁ. tattha katamaṁ āpattādhikaraṇaṁ akusalaṁ? yaṁ jānanto sañjānanto cecca abhivitaritvā vītikkamo -- idaṁ vuccati āpattādhikaraṇaṁ akusalaṁ.

“tattha katamaṁ āpattādhikaraṇaṁ abyākataṁ? yaṁ ajānanto asañjānanto acecca anabhivitaritvā vītikkamo -- idaṁ vuccati āpattādhikaraṇaṁ abyākataṁ.

223. “kiccādhikaraṇaṁ kusalaṁ, akusalaṁ, abyākataṁ? kiccādhikaraṇaṁ siyā kusalaṁ, siyā akusalaṁ, siyā abyākataṁ. tattha katamaṁ kiccādhikaraṇaṁ kusalaṁ? yaṁ saṅgho kusalacitto kammaṁ karoti -- apalokanakammaṁ, ñattikammaṁ, ñattidutiyakammaṁ, ñatticatutthakammaṁ -- idaṁ vuccati kiccādhikaraṇaṁ kusalaṁ.

“tattha katamaṁ kiccādhikaraṇaṁ akusalaṁ? yaṁ saṅgho akusalacitto kammaṁ karoti -- apalokanakammaṁ, ñattikammaṁ, ñattidutiyakammaṁ, ñatticatutthakammaṁ -- idaṁ vuccati kiccādhikaraṇaṁ akusalaṁ.

“tattha katamaṁ kiccādhikaraṇaṁ abyākataṁ? yaṁ saṅgho abyākatacitto kammaṁ karoti -- apalokanakammaṁ, ñattikammaṁ, ñattidutiyakammaṁ, ñatticatutthakammaṁ -- idaṁ vuccati kiccādhikaraṇaṁ abyākataṁ.

224. {pari0 355} “vivādo vivādādhikaraṇaṁ, vivādo no adhikaraṇaṁ, adhikaraṇaṁ no vivādo, adhikaraṇañceva vivādo ca. siyā vivādo vivādādhikaraṇaṁ, siyā vivādo no adhikaraṇaṁ, siyā adhikaraṇaṁ no vivādo, siyā adhikaraṇañceva vivādo ca.

“tattha katamo vivādo vivādādhikaraṇaṁ? idha pana, bhikkhave, bhikkhū vivadanti -- dhammoti vā adhammoti vā ...pe0 ... duṭṭhullā āpattīti vā aduṭṭhullā āpattīti vā. yaṁ tattha bhaṇḍanaṁ kalaho viggaho vivādo nānāvādo aññathāvādo vipaccatāya vohāro medhagaṁ -- ayaṁ vivādo vivādādhikaraṇaṁ.

“tattha katamo vivādo no adhikaraṇaṁ? mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhātarā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati -- ayaṁ vivādo no adhikaraṇaṁ.

“tattha katamaṁ adhikaraṇaṁ no vivādo? anuvādādhikaraṇaṁ, āpattādhikaraṇaṁ, kiccādhikaraṇaṁ -- idaṁ adhikaraṇaṁ no vivādo.

“tattha katamaṁ adhikaraṇañceva vivādo ca? vivādādhikaraṇaṁ adhikaraṇañceva vivādo ca.

225. {pari0 356} “anuvādo anuvādādhikaraṇaṁ, anuvādo no adhikaraṇaṁ, adhikaraṇaṁ no anuvādo, adhikaraṇañceva anuvādo ca. siyā anuvādo anuvādādhikaraṇaṁ, siyā anuvādo no adhikaraṇaṁ, siyā adhikaraṇaṁ no anuvādo, siyā adhikaraṇañceva anuvādo ca.

“tattha katamo anuvādo anuvādādhikaraṇaṁ? idha pana, bhikkhave, bhikkhū bhikkhuṁ anuvadanti -- sīlavipattiyā vā, ācāravipattiyā vā, diṭṭhivipattiyā vā, ājīvavipattiyā vā. yo tattha anuvādo anuvadanā anullapanā anubhaṇanā anusampavaṅkatā abbhussahanatā anubalappadānaṁ -- ayaṁ anuvādo anuvādādhikaraṇaṁ.

“tattha katamo anuvādo no adhikaraṇaṁ? mātāpi puttaṁ anuvadati, puttopi mātaraṁ anuvadati, pitāpi puttaṁ anuvadati, puttopi pitaraṁ anuvadati, bhātāpi bhātaraṁ anuvadati, bhātāpi bhaginiṁ anuvadati, bhaginīpi bhātaraṁ anuvadati, sahāyopi sahāyaṁ anuvadati -- ayaṁ anuvādo no adhikaraṇaṁ.

“tattha katamaṁ adhikaraṇaṁ no anuvādo? āpattādhikaraṇaṁ, kiccādhikaraṇaṁ, vivādādhikaraṇaṁ -- idaṁ adhikaraṇaṁ no anuvādo.

“tattha katamaṁ adhikaraṇañceva anuvādo ca? anuvādādhikaraṇaṁ adhikaraṇañceva anuvādo ca.

226. {pari0 357} “āpatti āpattādhikaraṇaṁ, āpatti no adhikaraṇaṁ, adhikaraṇaṁ no āpatti, adhikaraṇañceva āpatti ca. siyā āpatti āpattādhikaraṇaṁ, siyā āpatti no adhikaraṇaṁ, siyā adhikaraṇaṁ no āpatti, siyā adhikaraṇañceva āpatti ca. “tattha katamaṁ āpatti āpattādhikaraṇaṁ? pañcapi āpattikkhandhā āpattādhikaraṇaṁ, sattapi āpattikkhandhā āpattādhikaraṇaṁ -- ayaṁ āpatti āpattādhikaraṇaṁ.

“tattha katamaṁ āpatti no adhikaraṇaṁ? sotāpatti samāpatti -- ayaṁ āpatti no adhikaraṇaṁ.

“tattha katamaṁ adhikaraṇaṁ no āpatti? kiccādhikaraṇaṁ, vivādādhikaraṇaṁ, anuvādādhikaraṇaṁ -- idaṁ adhikaraṇaṁ no āpatti.

“tattha katamaṁ adhikaraṇañceva āpatti ca? āpattādhikaraṇaṁ adhikaraṇañceva āpatti ca.

227. {pari0 358} “kiccaṁ kiccādhikaraṇaṁ, kiccaṁ no adhikaraṇaṁ, adhikaraṇaṁ no kiccaṁ, adhikaraṇañceva kiccañca. siyā kiccaṁ kiccādhikaraṇaṁ, siyā kiccaṁ no adhikaraṇaṁ, siyā adhikaraṇaṁ no kiccaṁ, siyā adhikaraṇañceva kiccañca.

“tattha katamaṁ kiccaṁ kiccādhikaraṇaṁ? yā saṅghassa kiccayatā, karaṇīyatā, apalokanakammaṁ, ñattikammaṁ, ñattidutiyakammaṁ, ñatticatutthakammaṁ -- idaṁ kiccaṁ kiccādhikaraṇaṁ.

“tattha katamaṁ kiccaṁ no adhikaraṇaṁ? ācariyakiccaṁ, upajjhāyakiccaṁ, samānupajjhāyakiccaṁ, samānācariyakiccaṁ -- idaṁ kiccaṁ no adhikaraṇaṁ.

“tattha katamaṁ adhikaraṇaṁ no kiccaṁ? vivādādhikaraṇaṁ, anuvādādhikaraṇaṁ, āpattādhikaraṇaṁ -- idaṁ adhikaraṇaṁ no kiccaṁ.

“tattha katamaṁ adhikaraṇañceva kiccañca? kiccādhikaraṇaṁ adhikaraṇañceva kiccañca.

9. adhikaraṇavūpasamanasamatho

sammukhāvinayo

228. {pari0 292-293, 307 ādayo} “vivādādhikaraṇaṁ katihi samathehi sammati? vivādādhikaraṇaṁ dvīhi samathehi sammati -- sammukhāvinayena ca, yebhuyyasikāya ca. siyā vivādādhikaraṇaṁ ekaṁ samathaṁ anāgamma yebhuyyasikaṁ, ekena samathena sameyya -- sammukhāvinayenāti? siyātissa vacanīyaṁ. yathā kathaṁ viya? idha pana, bhikkhave, bhikkhū vivadanti -- dhammoti vā adhammoti vā, vinayoti vā avinayoti vā, bhāsitaṁ lapitaṁ tathāgatenāti vā abhāsitaṁ alapitaṁ tathāgatenāti vā, āciṇṇaṁ tathāgatenāti vā anāciṇṇaṁ tathāgatenāti vā, paññattaṁ tathāgatenāti vā apaññattaṁ tathāgatenāti vā, āpattīti vā anāpattīti vā, lahukā āpattīti vā garukā āpattīti vā, sāvasesā āpattīti vā anavasesā āpattīti vā, duṭṭhullā āpattīti vā aduṭṭhullā āpattīti vā.

“te ce, bhikkhave, bhikkhū sakkonti taṁ adhikaraṇaṁ vūpasametuṁ, idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena. kiñca tattha sammukhāvinayasmiṁ? saṅghasammukhatā, dhammasammukhatā, vinayasammukhatā, puggalasammukhatā. kā ca tattha saṅghasammukhatā? yāvatikā bhikkhū kammappattā te āgatā honti, chandārahānaṁ chando āhaṭo hoti, sammukhībhūtā na paṭikkosanti -- ayaṁ tattha saṅghasammukhatā. kā ca tattha dhammasammukhatā, vinayasammukhatā ? yena dhammena yena vinayena yena satthusāsanena taṁ adhikaraṇaṁ vūpasammati -- ayaṁ tattha dhammasammukhatā, vinayasammukhatā. kā ca tattha puggalasammukhatā? yo ca vivadati, yena ca vivadati, ubho atthapaccatthikā sammukhībhūtā honti -- ayaṁ tattha puggalasammukhatā. evaṁ vūpasantaṁ ce, bhikkhave, adhikaraṇaṁ kārako ukkoṭeti, ukkoṭanakaṁ pācittiyaṁ; chandadāyako khīyati, khīyanakaṁ pācittiyaṁ.

229. “te ce, bhikkhave, bhikkhū na sakkonti taṁ adhikaraṇaṁ tasmiṁ āvāse vūpasametuṁ, tehi, bhikkhave, bhikkhūhi, yasmiṁ āvāse sambahulā {bahutarā (sī0 syā0)} bhikkhū, so āvāso gantabbo. te ce, bhikkhave, bhikkhū taṁ āvāsaṁ gacchantā antarāmagge sakkonti taṁ adhikaraṇaṁ vūpasametuṁ, idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena. kiñca tattha sammukhāvinayasmiṁ? saṅghasammukhatā, dhammasammukhatā, vinayasammukhatā, puggalasammukhatā. kā ca tattha saṅghasammukhatā? yāvatikā bhikkhū kammappattā te āgatā honti, chandārahānaṁ chando āhaṭo hoti, sammukhībhūtā na paṭikkosanti -- ayaṁ tattha saṅghasammukhatā. kā ca tattha dhammasammukhatā, vinayasammukhatā? yena dhammena yena vinayena yena satthusāsanena taṁ adhikaraṇaṁ vūpasammati -- ayaṁ tattha dhammasammukhatā, vinayasammukhatā. kā ca tattha puggalasammukhatā? yo ca vivadati, yena ca vivadati, ubho atthapaccatthikā sammukhībhūtā honti -- ayaṁ tattha puggalasammukhatā. evaṁ vūpasantaṁ ce, bhikkhave, adhikaraṇaṁ kārako ukkoṭeti, ukkoṭanakaṁ pācittiyaṁ; chandadāyako khīyati, khīyanakaṁ pācittiyaṁ.

230. “te ce, bhikkhave, bhikkhū taṁ āvāsaṁ āgacchantā antarāmagge na sakkonti taṁ adhikaraṇaṁ vūpasametuṁ, tehi, bhikkhave, bhikkhūhi, taṁ āvāsaṁ gantvā āvāsikā bhikkhū evamassu vacanīyā -- `idaṁ kho, āvuso, adhikaraṇaṁ evaṁ jātaṁ, evaṁ samuppannaṁ; sādhāyasmantā imaṁ adhikaraṇaṁ vūpasamentu dhammena vinayena satthusāsanena, yathayidaṁ adhikaraṇaṁ suvūpasantaṁ assā'ti.

“sace, bhikkhave, āvāsikā bhikkhū vuḍḍhatarā honti, āgantukā bhikkhū navakatarā, tehi, bhikkhave, āvāsikehi bhikkhūhi āgantukā bhikkhū evamassu vacanīyā -- `iṅgha tumhe, āyasmanto, muhuttaṁ ekamantaṁ hotha, yāva mayaṁ mantemā'ti. sace pana, bhikkhave, āvāsikā bhikkhū navakatarā honti, āgantukā bhikkhū vuḍḍhatarā, tehi, bhikkhave, āvāsikehi bhikkhūhi āgantukā bhikkhū evamassu vacanīyā -- `tena hi tumhe, āyasmanto, muhuttaṁ idheva tāva hotha, yāva mayaṁ mantemā'ti.

“sace pana, bhikkhave, āvāsikānaṁ bhikkhūnaṁ mantayamānānaṁ evaṁ hoti -- `na mayaṁ sakkoma imaṁ adhikaraṇaṁ vūpasametuṁ dhammena vinayena satthusāsanenā'ti, na taṁ adhikaraṇaṁ āvāsikehi bhikkhūhi sampaṭicchitabbaṁ. sace pana, bhikkhave, āvāsikānaṁ bhikkhūnaṁ mantayamānānaṁ evaṁ hoti -- `sakkoma mayaṁ imaṁ adhikaraṇaṁ vūpasametuṁ dhammena vinayena satthusāsanenā'ti, tehi, bhikkhave, āvāsikehi bhikkhūhi āgantukā bhikkhū evamassu vacanīyā -- `sace tumhe, āyasmanto, amhākaṁ imaṁ adhikaraṇaṁ yathājātaṁ yathāsamuppannaṁ ārocessatha, yathā ca mayaṁ imaṁ adhikaraṇaṁ vūpasamessāma dhammena vinayena satthusāsanena tathā suvūpasantaṁ bhavissati. evaṁ mayaṁ imaṁ adhikaraṇaṁ sampaṭicchissāma. no ce tumhe, āyasmanto, amhākaṁ imaṁ adhikaraṇaṁ yathājātaṁ yathāsamuppannaṁ ārocessatha, yathā ca mayaṁ imaṁ adhikaraṇaṁ vūpasamessāma dhammena vinayena satthusāsanena tathā na suvūpasantaṁ bhavissati, na mayaṁ imaṁ adhikaraṇaṁ sampaṭicchissāmā'ti. evaṁ supariggahitaṁ kho, bhikkhave, katvā āvāsikehi bhikkhūhi taṁ adhikaraṇaṁ sampaṭicchitabbaṁ.

“tehi, bhikkhave, āgantukehi bhikkhūhi āvāsikā bhikkhū evamassu vacanīyā -- `yathājātaṁ yathāsamuppannaṁ mayaṁ imaṁ adhikaraṇaṁ āyasmantānaṁ ārocessāma. sace āyasmantā sakkonti ettakena vā ettakena vā antarena imaṁ adhikaraṇaṁ vūpasametuṁ dhammena vinayena satthusāsanena tathā suvūpasantaṁ bhavissati. evaṁ mayaṁ imaṁ adhikaraṇaṁ āyasmantānaṁ niyyādessāma. no ce āyasmantā sakkonti ettakena vā ettakena vā antarena imaṁ adhikaraṇaṁ vūpasametuṁ dhammena vinayena satthusāsanena tathā na suvūpasantaṁ bhavissati, na mayaṁ imaṁ adhikaraṇaṁ āyasmantānaṁ niyyādessāma. mayameva imassa adhikaraṇassa sāmino bhavissāmā'ti. evaṁ supariggahitaṁ kho, bhikkhave, katvā āgantukehi bhikkhūhi taṁ adhikaraṇaṁ āvāsikānaṁ bhikkhūnaṁ niyyādetabbaṁ.

“te ce, bhikkhave, bhikkhū sakkonti taṁ adhikaraṇaṁ vūpasametuṁ, idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena. kiñca tattha sammukhāvinayasmiṁ? saṅghasammukhatā, dhammasammukhatā, vinayasammukhatā, puggalasammukhatā ...pe0 ... evaṁ vūpasantaṁ ce, bhikkhave, adhikaraṇaṁ kārako ukkoṭeti, ukkoṭanakaṁ pācittiyaṁ; chandadāyako khīyati, khīyanakaṁ pācittiyaṁ.

ubbāhikāyavūpasamanaṁ

231. “tehi ce, bhikkhave, bhikkhūhi tasmiṁ adhikaraṇe vinicchiyamāne anantāni {anaggāni (sī0)} ceva bhassāni jāyanti, na cekassa {na cetassa (ka0)} bhāsitassa attho viññāyati, anujānāmi, bhikkhave, evarūpaṁ adhikaraṇaṁ ubbāhikāya vūpasametuṁ. “dasahaṅgehi samannāgato bhikkhu ubbāhikāya sammannitabbo -- sīlavā hoti, pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu; bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti, tathārūpassa dhammā bahussutā honti, dhātā {dhatā (sī0 syā0)} vacasā paricitā manasānupekkhitā diṭṭhiyā suppaṭividdhā; ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso ; vinaye kho pana ṭhito {cheko (ka0)} hoti asaṁhīro; paṭibalo hoti ubho atthapaccatthike assāsetuṁ saññāpetuṁ nijjhāpetuṁ pekkhetuṁ pasādetuṁ; adhikaraṇasamuppādavūpasamanakusalo hoti; adhikaraṇaṁ jānāti; adhikaraṇasamudayaṁ jānāti; adhikaraṇanirodhaṁ jānāti; adhikaraṇanirodhagāminipaṭipadaṁ jānāti. anujānāmi, bhikkhave, imehi dasahaṅgehi samannāgataṁ bhikkhuṁ ubbāhikāya sammannituṁ. evañca pana, bhikkhave, sammannitabbo. paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo --

232. “suṇātu me, bhante, saṅgho. amhākaṁ imasmiṁ adhikaraṇe vinicchiyamāne anantāni ceva bhassāni jāyanti, na cekassa bhāsitassa attho viññāyati. yadi saṅghassa pattakallaṁ, saṅgho itthannāmañca itthannāmañca bhikkhuṁ sammanneyya ubbāhikāya imaṁ adhikaraṇaṁ vūpasametuṁ. esā ñatti.

“suṇātu me, bhante, saṅgho. amhākaṁ imasmiṁ adhikaraṇe vinicchiyamāne anantāni ceva bhassāni jāyanti, na cekassa bhāsitassa attho viññāyati. saṅgho itthannāmañca itthannāmañca bhikkhuṁ sammannati ubbāhikāya imaṁ adhikaraṇaṁ vūpasametuṁ. yassāyasmato khamati itthannāmassa ca itthannāmassa ca bhikkhuno sammuti ubbāhikāya imaṁ adhikaraṇaṁ vūpasametuṁ, so tuṇhassa; yassa nakkhamati, so bhāseyya.

“sammato saṅghena itthannāmo ca itthannāmo ca bhikkhu ubbāhikāya imaṁ adhikaraṇaṁ vūpasametuṁ. khamati saṅghassa, tasmā tuṇhī, evametaṁ dhārayāmī” ti.

“te ce, bhikkhave, bhikkhū sakkonti taṁ adhikaraṇaṁ ubbāhikāya vūpasametuṁ, idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena. kiñca tattha sammukhāvinayasmiṁ? dhammasammukhatā, vinayasammukhatā, puggalasammukhatā ...pe0 ... evaṁ vūpasantaṁ ce, bhikkhave, adhikaraṇaṁ kārako ukkoṭeti, ukkoṭanakaṁ pācittiyaṁ.

233. “tehi ce, bhikkhave, bhikkhūhi tasmiṁ adhikaraṇe vinicchiyamāne tatrāssa bhikkhu dhammakathiko, tassa neva suttaṁ āgataṁ hoti, no suttavibhaṅgo, so atthaṁ asallakkhento byañjanacchāyāya atthaṁ paṭibāhati, byattena bhikkhunā paṭibalena te bhikkhū ñāpetabbā --

“suṇantu me āyasmantā. ayaṁ itthannāmo bhikkhu dhammakathiko. imassa neva suttaṁ āgataṁ hoti, no suttavibhaṅgo. so atthaṁ asallakkhento byañjanacchāyāya atthaṁ paṭibāhati. yadāyasmantānaṁ pattakallaṁ, itthannāmaṁ bhikkhuṁ vuṭṭhāpetvā avasesā imaṁ adhikaraṇaṁ vūpasameyyāmāti.

“te ce, bhikkhave, bhikkhū taṁ bhikkhuṁ vuṭṭhāpetvā sakkonti taṁ adhikaraṇaṁ vūpasametuṁ, idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena. kiñca tattha sammukhāvinayasmiṁ? dhammasammukhatā, vinayasammukhatā, puggalasammukhatā ...pe0 ... evaṁ vūpasantaṁ ce, bhikkhave, adhikaraṇaṁ kārako ukkoṭeti, ukkoṭanakaṁ pācittiyaṁ.

“tehi ce, bhikkhave, bhikkhūhi tasmiṁ adhikaraṇe vinicchiyamāne tatrāssa bhikkhu dhammakathiko, tassa suttañhi kho āgataṁ hoti, no suttavibhaṅgo, so atthaṁ asallakkhento byañjanacchāyāya atthaṁ paṭibāhati, byattena bhikkhunā paṭibalena te bhikkhū ñāpetabbā --

“suṇantu me āyasmantā. ayaṁ itthannāmo bhikkhu dhammakathiko. imassa suttañhi kho āgataṁ hoti, no suttavibhaṅgo. so atthaṁ asallakkhento byañjanacchāyāya atthaṁ paṭibāhati. yadāyasmantānaṁ pattakallaṁ, itthannāmaṁ bhikkhuṁ vuṭṭhāpetvā avasesā imaṁ adhikaraṇaṁ vūpasameyyāmāti.

“te ce, bhikkhave, bhikkhū taṁ bhikkhuṁ vuṭṭhāpetvā sakkonti taṁ adhikaraṇaṁ vūpasametuṁ, idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena. kiñca tattha sammukhāvinayasmiṁ? dhammasammukhatā, vinayasammukhatā, puggalasammukhatā ...pe0 ... evaṁ vūpasantaṁ ce, bhikkhave, adhikaraṇaṁ kārako ukkoṭeti, ukkoṭanakaṁ pācittiyaṁ.

yebhuyyasikāvinayo

234. “te ce, bhikkhave, bhikkhū na sakkonti taṁ adhikaraṇaṁ ubbāhikāya vūpasametuṁ, tehi, bhikkhave, bhikkhūhi taṁ adhikaraṇaṁ saṅghassa niyyādetabbaṁ -- `na mayaṁ {na ca mayaṁ (ka0)}, bhante, sakkoma imaṁ adhikaraṇaṁ ubbāhikāya vūpasametuṁ, saṅghova imaṁ adhikaraṇaṁ vūpasametū'ti. anujānāmi, bhikkhave, evarūpaṁ adhikaraṇaṁ yebhuyyasikāya vūpasametuṁ. pañcahaṅgehi samannāgato bhikkhu salākaggāhāpako sammannitabbo -- yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, gahitāgahitañca jāneyya ...pe0 ... evañca pana, bhikkhave, sammannitabbo. paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ bhikkhuṁ salākaggāhāpakaṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ bhikkhuṁ salākaggāhāpakaṁ sammannati. yassāyasmato khamati itthannāmassa bhikkhuno salākaggāhāpakassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo bhikkhu salākaggāhāpako. khamati saṅghassa, tasmā tuṇhī, evametaṁ dhārayāmī” ti.

“tena salākaggāhāpakena bhikkhunā salākā gāhetabbā. yathā bahutarā bhikkhū dhammavādino vadanti tathā taṁ adhikaraṇaṁ vūpasametabbaṁ. idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena ca, yebhuyyasikāya ca. kiñca tattha sammukhāvinayasmiṁ? saṅghasammukhatā, dhammasammukhatā, vinayasammukhatā, puggalasammukhatā. kā ca tattha saṅghasammukhatā? yāvatikā bhikkhū kammappattā te āgatā honti, chandārahānaṁ chando āhaṭo hoti, sammukhībhūtā na paṭikkosanti -- ayaṁ tattha saṅghasammukhatā. kā ca tattha dhammasammukhatā, vinayasammukhatā? yena dhammena yena vinayena yena satthusāsanena taṁ adhikaraṇaṁ vūpasammati -- ayaṁ tattha dhammasammukhatā, vinayasammukhatā. kā ca tattha puggalasammukhatā? yo ca vivadati, yena ca vivadati, ubho atthapaccatthikā sammukhībhūtā honti -- ayaṁ tattha puggalasammukhatā. kā ca tattha yebhuyyasikāya? yā yebhuyyasikākammassa kiriyā karaṇaṁ upagamanaṁ ajjhupagamanaṁ adhivāsanā appaṭikkosanā -- ayaṁ tattha yebhuyyasikāya. evaṁ vūpasantaṁ ce, bhikkhave, adhikaraṇaṁ kārako ukkoṭeti, ukkoṭanakaṁ pācittiyaṁ; chandadāyako khīyati, khīyanakaṁ pācittiyan”-ti.

tividhasalākaggāho

235. tena kho pana samayena sāvatthiyā evaṁ jātaṁ evaṁ samuppannaṁ adhikaraṇaṁ hoti. atha kho te bhikkhū -- asantuṭṭhā sāvatthiyā saṅghassa adhikaraṇavūpasamanena -- assosuṁ kho amukasmiṁ kira āvāse sambahulā therā viharanti bahussutā āgatāgamā dhammadharā vinayadharā mātikādharā paṇḍitā viyattā medhāvino lajjino kukkuccakā sikkhākāmā. te ce therā imaṁ adhikaraṇaṁ vūpasameyyuṁ dhammena vinayena satthusāsanena, evamidaṁ adhikaraṇaṁ suvūpasantaṁ assāti. atha kho te bhikkhū taṁ āvāsaṁ gantvā te there etadavocuṁ -- “idaṁ, bhante, adhikaraṇaṁ evaṁ jātaṁ, evaṁ samuppannaṁ. sādhu, bhante, therā imaṁ adhikaraṇaṁ vūpasamentu dhammena vinayena satthusāsanena, yathayidaṁ adhikaraṇaṁ suvūpasantaṁ assā” ti. atha kho te therā -- yathā sāvatthiyā saṅghena adhikaraṇaṁ vūpasamitaṁ tathā suvūpasantanti {yathā suvūpasantaṁ (sī0 syā0)} -- tathā taṁ adhikaraṇaṁ vūpasamesuṁ.

atha kho te bhikkhū -- asantuṭṭhā sāvatthiyā saṅghassa adhikaraṇavūpasamanena, asantuṭṭhā sambahulānaṁ therānaṁ adhikaraṇavūpasamanena -- assosuṁ kho amukasmiṁ kira āvāse tayo therā viharanti ...pe0 ... dve therā viharanti ...pe0 ... eko thero viharati bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. so ce thero imaṁ adhikaraṇaṁ vūpasameyya dhammena vinayena satthusāsanena, evamidaṁ adhikaraṇaṁ suvūpasantaṁ assāti. atha kho te bhikkhū taṁ āvāsaṁ gantvā taṁ theraṁ etadavocuṁ -- “idaṁ, bhante, adhikaraṇaṁ evaṁ jātaṁ, evaṁ samuppannaṁ. sādhu, bhante, thero imaṁ adhikaraṇaṁ vūpasametu dhammena vinayena satthusāsanena, yathayidaṁ adhikaraṇaṁ suvūpasantaṁ assā” ti. atha kho so thero -- yathā sāvatthiyā saṅghena adhikaraṇaṁ vūpasamitaṁ, yathā sambahulehi therehi adhikaraṇaṁ vūpasamitaṁ, yathā tīhi therehi adhikaraṇaṁ vūpasamitaṁ, yathā dvīhi therehi adhikaraṇaṁ vūpasamitaṁ, tathā suvūpasantanti -- tathā taṁ adhikaraṇaṁ vūpasamesi.

atha kho te bhikkhū asantuṭṭhā sāvatthiyā saṅghassa adhikaraṇavūpasamanena, asantuṭṭhā sambahulānaṁ therānaṁ adhikaraṇavūpasamanena, asantuṭṭhā tiṇṇaṁ therānaṁ adhikaraṇavūpasamanena, asantuṭṭhā dvinnaṁ therānaṁ adhikaraṇavūpasamanena, asantuṭṭhā ekassa therassa adhikaraṇavūpasamanena, yena bhagavā tenupasaṅkamiṁsu, upasaṅkamitvā bhagavato etamatthaṁ ārocesuṁ ...pe0 ... “nihatametaṁ, bhikkhave, adhikaraṇaṁ santaṁ vūpasantaṁ suvūpasantaṁ. anujānāmi, bhikkhave, tesaṁ bhikkhūnaṁ saññattiyā tayo salākaggāhe -- gūḷhakaṁ, sakaṇṇajappakaṁ, vivaṭakaṁ.

“kathañca, bhikkhave, gūḷhako salākaggāho hoti? tena salākaggāhāpakena bhikkhunā salākāyo vaṇṇāvaṇṇāyo katvā ekameko bhikkhu upasaṅkamitvā evamassa vacanīyo -- `ayaṁ evaṁvādissa salākā, ayaṁ evaṁvādissa salākā. yaṁ icchasi taṁ gaṇhāhī'ti. gahite vattabbo -- `mā ca kassaci dassehī'ti. sace jānāti -- adhammavādī bahutarāti, duggahoti, paccukkaḍḍhitabbaṁ. sace jānāti -- dhammavādī bahutarāti, suggahoti, sāvetabbaṁ. evaṁ kho, bhikkhave, gūḷhako salākaggāho hoti.

“kathañca, bhikkhave, sakaṇṇajappako salākaggāho hoti? tena salākaggāhāpakena bhikkhunā ekamekassa bhikkhuno upakaṇṇake ārocetabbaṁ -- `ayaṁ evaṁvādissa salākā, ayaṁ evaṁvādissa salākā. yaṁ icchasi taṁ gaṇhāhī'ti. gahite vattabbo -- `mā ca kassaci ārocehī'ti. sace jānāti -- adhammavādī bahutarāti, duggahoti, paccukkaḍḍhitabbaṁ. sace jānāti -- dhammavādī bahutarāti, suggahoti, sāvetabbaṁ. evaṁ kho, bhikkhave, sakaṇṇajappako salākaggāho hoti.

“kathañca, bhikkhave, vivaṭako salākaggāho hoti? sace jānāti -- dhammavādī bahutarāti, vissaṭṭheneva vivaṭena gāhetabbo. evaṁ kho, bhikkhave, vivaṭako salākaggāho hoti. ime kho, bhikkhave, tayo salākaggāhā” ti.

sativinayo

236. {pari0 292-293, 307 ādayo} “anuvādādhikaraṇaṁ katihi samathehi sammati? anuvādādhikaraṇaṁ catūhi samathehi sammati -- sammukhāvinayena ca, sativinayena ca, amūḷhavinayena ca, tassapāpiyasikāya ca. siyā anuvādādhikaraṇaṁ dve samathe anāgamma -- amūḷhavinayañca, tassapāpiyasikañca; dvīhi samathehi sammeyya -- sammukhāvinayena ca, sativinayena cāti? siyātissa vacanīyaṁ. yathā kathaṁ viya? idha pana, bhikkhave, bhikkhū bhikkhuṁ amūlikāya sīlavipattiyā anuddhaṁsenti. tassa kho, bhikkhave {tassa kho taṁ bhikkhave (syā0 ka0)}, bhikkhuno sativepullappattassa sativinayo dātabbo. evañca pana, bhikkhave, dātabbo --

“tena, bhikkhave, bhikkhunā saṅghaṁ upasaṅkamitvā ekaṁsaṁ uttarāsaṅga karitvā ...pe0 ... evamassa vacanīyo -- `maṁ, bhante, bhikkhū amūlikāya sīlavipattiyā anuddhaṁsenti. sohaṁ, bhante, sativepullappatto saṅghaṁ sativinayaṁ yācāmī'ti. dutiyampi yācitabbo. tatiyampi yācitabbo. byattenaṁ bhikkhunā paṭibalena saṅgho ñāpetabbo --

“suṇātu me, bhante, saṅgho. bhikkhū itthannāmaṁ bhikkhuṁ amūlikāya sīlavipattiyā anuddhaṁsenti. so sativepullappatto saṅghaṁ sativinayaṁ yācati. yadi saṅghassa pattakallaṁ, saṅgho itthannāmassa bhikkhuno sativepullappattassa sativinayaṁ dadeyya. esā ñatti.

“suṇātu me, bhante, saṅgho. bhikkhū itthannāmaṁ bhikkhuṁ amūlikāya sīlavipattiyā anuddhaṁsenti. so sativepullappatto saṅghaṁ sativinayaṁ yācati. saṅgho itthannāmassa bhikkhuno sativepullappattassa sativinayaṁ deti. yassāyasmato khamati itthannāmassa bhikkhuno sativepullappattassa sativinayassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinno saṅghena itthannāmassa bhikkhuno sativepullappattassa sativinayo. khamati saṅghassa, tasmā tuṇhī, evametaṁ dhārayāmī” ti.

“idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena ca sativinayena ca. kiñca tattha sammukhāvinayasmiṁ? saṅghasammukhatā, dhammasammukhatā, vinayasammukhatā, puggalasammukhatā ...pe0 ... kā ca tattha puggalasammukhatā? yo ca anuvadati, yañca anuvadati, ubho sammukhībhūtā honti -- ayaṁ tattha puggalasammukhatā. kiñca tattha sativinayasmiṁ? yā sativinayassa kammassa kiriyā karaṇaṁ upagamanaṁ ajjhupagamanaṁ adhivāsanā appaṭikkosanā -- idaṁ tattha sativinayasmiṁ. evaṁ vūpasantaṁ ce, bhikkhave, adhikaraṇaṁ kārako ukkoṭeti, ukkoṭanakaṁ pācittiyaṁ; chandadāyako khīyati, khīyanakaṁ pācittiyaṁ.

amūḷhavinayo

237. “siyā anuvādādhikaraṇaṁ dve samathe anāgamma -- sativinayañca, tassapāpiyasikañca; dvīhi samathehi sammeyya -- sammukhāvinayena ca, amūḷhavinayena cāti? siyātissa vacanīyaṁ. yathā kathaṁ viya? idha pana, bhikkhave, bhikkhu ummattako hoti cittavipariyāsakato. tena ummattakena cittavipariyāsakatena bahuṁ assāmaṇakaṁ ajjhāciṇṇaṁ hoti bhāsitaparikkantaṁ. taṁ bhikkhū ummattakena cittavipariyāsakatena ajjhāciṇṇena āpattiyā codenti -- `saratāyasmā evarūpiṁ āpattiṁ āpajjitā'ti. so evaṁ vadeti -- `ahaṁ kho, āvuso, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. nāhaṁ taṁ sarāmi. mūḷhena me etaṁ kata'nti. evampi naṁ vuccamānā codenteva -- `saratāyasmā evarūpiṁ āpattiṁ āpajjitā'ti. “tassa kho, bhikkhave, bhikkhuno amūḷhassa amūḷhavinayo dātabbo. evañca pana, bhikkhave, dātabbo --

“tena, bhikkhave, bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā ...pe0 ... evamassa vacanīyo -- `ahaṁ, bhante, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. maṁ bhikkhū ummattakena cittavipariyāsakatena ajjhāciṇṇena āpattiyā codenti -- `saratāyasmā evarūpiṁ āpattiṁ āpajjitā'ti. tyāhaṁ evaṁ vadāmi -- `ahaṁ kho, āvuso, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. nāhaṁ taṁ sarāmi. mūḷhena me etaṁ kata'nti. evampi maṁ vuccamānā codenteva -- `saratāyasmā evarūpiṁ āpattiṁ āpajjitā'ti. `sohaṁ, bhante, amūḷho saṅghaṁ amūḷhavinayaṁ yācāmī'ti. dutiyampi yācitabbo. tatiyampi yācitabbo. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ itthannāmo bhikkhu ummattako ahosi cittavipariyāsakato. tena ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. taṁ bhikkhū ummattakena cittavipariyāsakatena ajjhāciṇṇena āpattiyā codenti -- `saratāyasmā evarūpiṁ āpattiṁ āpajjitā'ti. so evaṁ vadeti -- `ahaṁ kho, āvuso, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. nāhaṁ taṁ sarāmi. mūḷhena me etaṁ kata'nti. evampi naṁ vuccamānā codenteva -- `saratāyasmā evarūpiṁ āpattiṁ āpajjitā'ti. so amūḷho saṅghaṁ amūḷhavinayaṁ yācati. yadi saṅghassa pattakallaṁ, saṅgho itthannāmassa bhikkhuno amūḷhassa amūḷhavinayaṁ dadeyya. esā ñatti.

“suṇātu me, bhante, saṅgho. ayaṁ itthannāmo bhikkhu ummattako ahosi cittavipariyāsakato. tena ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. taṁ bhikkhū ummattakena cittavipariyāsakatena ajjhāciṇṇena āpattiyā codenti -- `saratāyasmā evarūpiṁ āpattiṁ āpajjitā'ti. so evaṁ vadeti -- `ahaṁ kho, āvuso, ummattako ahosiṁ cittavipariyāsakato. tena me ummattakena cittavipariyāsakatena bahuṁ assāmaṇakaṁ ajjhāciṇṇaṁ bhāsitaparikkantaṁ. nāhaṁ taṁ sarāmi. mūḷhena me etaṁ kata'nti. evampi naṁ vuccamānā codenteva -- `saratāyasmā evarūpiṁ āpattiṁ āpajjitā'ti. so amūḷho saṅghaṁ amūḷhavinayaṁ yācati. saṅgho itthannāmassa bhikkhuno amūḷhassa amūḷhavinayaṁ deti. yassāyasmato khamati itthannāmassa bhikkhuno amūḷhassa amūḷhavinayassa dānaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“dinno saṅghena itthannāmassa bhikkhuno amūḷhassa amūḷhavinayo. khamati saṅghassa, tasmā tuṇhī, evametaṁ dhārayāmī” ti.

“idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena ca, amūḷhavinayena ca. kiñca tattha sammukhāvinayasmiṁ? saṅghasammukhatā, dhammasammukhatā, vinayasammukhatā, puggalasammukhatā ...pe0 ... kiñca tattha amūḷhavinayasmiṁ ? yā amūḷhavinayassa kammassa kiriyā karaṇaṁ upagamanaṁ ajjhupagamanaṁ adhivāsanā appaṭikkosanā -- idaṁ tattha amūḷhavinayasmiṁ. evaṁ vūpasantaṁ ce, bhikkhave, adhikaraṇaṁ kārako ukkoṭeti, ukkoṭanakaṁ pācittiyaṁ; chandadāyako khīyati, khīyanakaṁ pācittiyaṁ.

tassapāpiyasikāvinayo

238. “siyā anuvādādhikaraṇaṁ dve samathe anāgamma -- sativinayañca, amūḷhavinayañca ; dvīhi samathehi sammeyya -- sammukhāvinayena ca, tassapāpiyasikāya cāti? siyātissa vacanīyaṁ. yathā kathaṁ viya? idha pana, bhikkhave, bhikkhu bhikkhuṁ saṅghamajjhe garukāya āpattiyā codeti -- `saratāyasmā evarūpiṁ garukaṁ āpattiṁ āpajjitā, pārājikaṁ vā pārājikasāmantaṁ vā'ti. so evaṁ vadeti -- `na kho ahaṁ, āvuso, sarāmi evarūpiṁ garukaṁ āpattiṁ āpajjitā, pārājikaṁ vā pārājikasāmantaṁ vā'ti. tamenaṁ so nibbeṭhentaṁ ativeṭheti -- `iṅghāyasmā sādhukameva jānāhi, yadi sarasi evarūpiṁ garukaṁ āpattiṁ āpajjitā, pārājikaṁ vā pārājikasāmantaṁ vā'ti. so evaṁ vadeti -- `na kho ahaṁ, āvuso, sarāmi evarūpiṁ garukaṁ āpattiṁ āpajjitā, pārājikaṁ vā pārājikasāmantaṁ vā. sarāmi ca kho ahaṁ, āvuso, evarūpiṁ appamattikaṁ āpattiṁ āpajjitā'ti. tamenaṁ so nibbeṭhentaṁ ativeṭheti -- `iṅghāyasmā sādhukameva jānāhi, yadi sarasi evarūpiṁ garukaṁ āpattiṁ āpajjitā, pārājikaṁ vā pārājikasāmantaṁ vā'ti. so evaṁ vadeti -- `imañhi nāmāhaṁ, āvuso, appamattikaṁ āpattiṁ āpajjitvā apuṭṭho paṭijānissāmi. kiṁ panāhaṁ evarūpiṁ garukaṁ āpattiṁ āpajjitvā, pārājikaṁ vā pārājikasāmantaṁ vā, puṭṭho na paṭijānissāmī'ti? so evaṁ vadeti -- `imañhi nāma tvaṁ, āvuso, appamattikaṁ āpattiṁ āpajjitvā apuṭṭho na paṭijānissasi. kiṁ pana tvaṁ evarūpiṁ garukaṁ āpattiṁ āpajjitvā, pārājikaṁ vā pārājikasāmantaṁ vā, apuṭṭho paṭijānissasi? iṅghāyasmā sādhukameva jānāhi, yadi sarasi evarūpiṁ garukaṁ āpattiṁ āpajjitā, pārājikaṁ vā pārājikasāmantaṁ vā'ti. so evaṁ vadesi -- `sarāmi kho ahaṁ, āvuso, evarūpiṁ garukaṁ āpattiṁ āpajjitā, pārājikaṁ vā pārājikasāmantaṁ vā. davā me etaṁ vuttaṁ, ravā me etaṁ vuttaṁ -- nāhaṁ taṁ sarāmi evarūpiṁ garukaṁ āpattiṁ āpajjitā, pārājikaṁ vā pārājikasāmantaṁ vā'ti. tassa kho, bhikkhave {tassa kho taṁ bhikkhave (ka0) tassa khvataṁ bhikkhave (syā0)}, bhikkhuno tassapāpiyasikākammaṁ kātabbaṁ. evañca pana, bhikkhave, kātabbaṁ. byattena bhikkhunā paṭibalena saṅgho ñāpetabbo --

“suṇātu me, bhante saṅgho. ayaṁ itthannāmo bhikkhu saṅghamajjhe garukāya āpattiyā anuyuñjiyamāno avajānitvā paṭijānāti, paṭijānitvā avajānāti, aññenāññaṁ paṭicarati, sampajānamusā bhāsati. yadi saṅghassa pattakallaṁ, saṅgho itthannāmassa bhikkhuno tassapāpiyasikākammaṁ kareyya. esā ñatti.

“suṇātu me, bhante, saṅgho. ayaṁ itthannāmo bhikkhu saṅghamajjhe garukāya āpattiyā anuyuñjiyamāno avajānitvā paṭijānāti, paṭijānitvā avajānāti, aññenāññaṁ paṭicarati, sampajānamusā bhāsati. saṅgho itthannāmassa bhikkhuno tassapāpiyasikākammaṁ karoti. yassāyasmato khamati itthannāmassa bhikkhuno tassapāpiyasikākammassa karaṇaṁ, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi ...pe0 ....

“kataṁ saṅghena itthannāmassa bhikkhuno tassapāpiyasikākammaṁ. khamati saṅghassa, tasmā tuṇhī, evametaṁ dhārayāmī” ti.

“idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena ca, tassapāpiyasikāya ca. kiñca tattha sammukhāvinayasmiṁ? saṅghasammukhatā, dhammasammukhatā, vinayasammukhatā ...pe0 ... kā ca tattha tassapāpiyasikāya? yā tassapāpiyasikākammassa kiriyā karaṇaṁ upagamanaṁ ajjhupagamanaṁ adhivāsanā appaṭikkosanā -- ayaṁ tattha tassapāpiyasikāya. evaṁ vūpasantaṁ ce, bhikkhave, adhikaraṇaṁ kārako ukkoṭeti, ukkoṭanakaṁ pācittiyaṁ; chandadāyako khīyati, khīyanakaṁ pācittiyaṁ.

paṭiññātakaraṇaṁ

239. {pari0 295, 306, 308 ādayo} “āpattādhikaraṇaṁ katihi samathehi sammati? āpattādhikaraṇaṁ tīhi samathehi sammati -- sammukhāvinayena ca, paṭiññātakaraṇena ca, tiṇavatthārakena ca. siyā āpattādhikaraṇaṁ ekaṁ samathaṁ anāgamma -- tiṇavatthārakaṁ, dvīhi samathehi sammeyya -- sammukhāvinayena ca, paṭiññātakaraṇena cāti? siyātissa vacanīyaṁ. yathā kathaṁ viya? idha pana, bhikkhave, bhikkhu lahukaṁ āpattiṁ āpanno hoti. tena, bhikkhave, bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, āvuso, itthannāmaṁ āpattiṁ āpanno; taṁ paṭidesemī'ti. tena vattabbo -- `passasī'ti? `āma passāmī'ti. `āyatiṁ saṁvareyyāsī'ti.

“idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena ca, paṭiññātakaraṇena ca. kiñca tattha sammukhāvinayasmiṁ? dhammasammukhatā, vinayasammukhatā, puggalasammukhatā ...pe0 ... kā ca tattha puggalasammukhatā? yo ca deseti, yassa ca deseti, ubho sammukhībhūtā honti -- ayaṁ tattha puggalasammukhatā. kiñca tattha paṭiññātakaraṇasmiṁ? yā paṭiññātakaraṇassa kammassa kiriyā karaṇaṁ upagamanaṁ ajjhupagamanaṁ adhivāsanā appaṭikkosanā -- idaṁ tattha paṭiññātakaraṇasmiṁ. evaṁ vūpasantaṁ ce, bhikkhave, adhikaraṇaṁ paṭiggāhako ukkoṭeti, ukkoṭanakaṁ pācittiyaṁ. evañcetaṁ labhetha, iccetaṁ kusalaṁ. no ce labhetha, tena, bhikkhave, bhikkhunā sambahule bhikkhū upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassu vacanīyā -- `ahaṁ, bhante, itthannāmaṁ āpattiṁ āpanno; taṁ paṭidesemī'ti. byattena bhikkhunā paṭibalena te bhikkhū ñāpetabbā --

“suṇantu me āyasmantā. ayaṁ itthannāmo bhikkhu āpattiṁ sarati, vivarati, uttāniṁ karoti deseti. yadāyasmantānaṁ pattakallaṁ, ahaṁ itthannāmassa bhikkhuno āpattiṁ paṭiggaṇheyyanti. tena vattabbo -- `passasī'ti? `āma passāmī'ti. `āyatiṁ saṁvareyyāsī'ti.

“idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena ca, paṭiññātakaraṇena ca. kiñca tattha sammukhāvinayasmiṁ? dhammasammukhatā, vinayasammukhatā, puggalasammukhatā ...pe0 ... kā ca tattha puggalasammukhatā? yo ca deseti, yassa ca deseti, ubho sammukhībhūtā honti -- ayaṁ tattha puggalasammukhatā. kiñca tattha paṭiññātakaraṇasmiṁ? yā paṭiññātakaraṇassa kammassa kiriyā karaṇaṁ upagamanaṁ ajjhupagamanaṁ adhivāsanā appaṭikkosanā -- idaṁ tattha paṭiññātakaraṇasmiṁ. evaṁ vūpasantaṁ ce, bhikkhave, adhikaraṇaṁ paṭiggāhako ukkoṭeti, ukkoṭanakaṁ pācittiyaṁ. evañcetaṁ labhetha, iccetaṁ kusalaṁ. no ce labhetha, tena, bhikkhave, bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, itthannāmaṁ āpattiṁ āpanno; taṁ paṭidesemī'ti. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ itthannāmo bhikkhu āpattiṁ sarati, vivarati, uttāniṁ karoti, deseti. yadi saṅghassa pattakallaṁ, ahaṁ itthannāmassa bhikkhuno āpattiṁ paṭiggaṇheyyanti. tena vattabbo -- `passasī'ti? `āma passāmī'ti. `āyatiṁ saṁvareyyāsī'ti.

“idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena ca, paṭiññātakaraṇena ca. kiñca tattha sammukhāvinayasmiṁ? saṅghasammukhatā, dhammasammukhatā, vinayasammukhatā, puggalasammukhatā ...pe0 ... evaṁ vūpasantaṁ ce, bhikkhave, adhikaraṇaṁ paṭiggāhako ukkoṭeti, ukkoṭanakaṁ pācittiyaṁ; chandadāyako khīyati, khīyanakaṁ pācittiyaṁ.

tiṇavatthārakaṁ

240. “siyā āpattādhikaraṇaṁ ekaṁ samathaṁ anāgamma -- paṭiññātakaraṇaṁ, dvīhi samathehi sammeyya -- sammukhāvinayena ca, tiṇavatthārakena cāti? siyātissa vacanīyaṁ. yathā kathaṁ viya? idha pana, bhikkhave, bhikkhūnaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ hoti bhāsitaparikkantaṁ. tatra ce bhikkhūnaṁ evaṁ hoti -- `amhākaṁ kho bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyyā'ti. anujānāmi, bhikkhave, evarūpaṁ adhikaraṇaṁ tiṇavatthārakena vūpasametuṁ. evañca pana, bhikkhave, vūpasametabbaṁ. sabbeheva ekajjhaṁ sannipatitabbaṁ, sannipatitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. yadi saṅghassa pattakallaṁ, saṅgho imaṁ adhikaraṇaṁ tiṇavatthārakena vūpasameyya, ṭhapetvā thullavajjaṁ, ṭhapetvā gihippaṭisaṁyuttanti. “ekatopakkhikānaṁ bhikkhūnaṁ byattena bhikkhunā paṭibalena sako pakkho ñāpetabbo --

“suṇantu me āyasmantā. amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. yadāyasmantānaṁ pattakallaṁ, ahaṁ yā ceva āyasmantānaṁ āpatti, yā ca attano āpatti, āyasmantānañceva atthāya, attano ca atthāya, saṅghamajjhe tiṇavatthārakena deseyyaṁ, ṭhapetvā thullavajjaṁ, ṭhapetvā gihippaṭisaṁyuttanti.

241. “athāparesaṁ ekatopakkhikānaṁ bhikkhūnaṁ byattena bhikkhunā paṭibalena sako pakkho ñāpetabbo --

“suṇantu me āyasmantā. amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. yadāyasmantānaṁ pattakallaṁ, ahaṁ yā ceva āyasmantānaṁ āpatti, yā ca attano āpatti, āyasmantānañceva atthāya, attano ca atthāya, saṅghamajjhe tiṇavatthārakena deseyyaṁ, ṭhapetvā thullavajjaṁ, ṭhapetvā gihippaṭisaṁyuttanti.

242. “athāparesaṁ ekatopakkhikānaṁ bhikkhūnaṁ byattena bhikkhunā paṭibalena saṅgho ñāpetabbo --

“suṇātu me, bhante, saṅgho. amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. yadi saṅghassa pattakallaṁ, ahaṁ yā ceva imesaṁ āyasmantānaṁ āpatti, yā ca attano āpatti, imesañceva āyasmantānaṁ atthāya, attano ca atthāya, saṅghamajjhe tiṇavatthārakena deseyyaṁ, ṭhapetvā thullavajjaṁ, ṭhapetvā gihippaṭisaṁyuttaṁ. esā ñatti.

“suṇātu me, bhante, saṅgho. amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. ahaṁ yā ceva imesaṁ āyasmantānaṁ āpatti, yā ca attano āpatti, imesañceva āyasmantānaṁ atthāya, attano ca atthāya, saṅghamajjhe tiṇavatthārakena desemi, ṭhapetvā thullavajjaṁ, ṭhapetvā gihippaṭisaṁyuttaṁ. yassāyasmato khamati amhākaṁ imāsaṁ āpattīnaṁ saṅghamajjhe tiṇavatthārakena desanā, ṭhapetvā thullavajjaṁ, ṭhapetvā gihippaṭisaṁyuttaṁ, so tuṇhassa; yassa nakkhamati, so bhāseyya.

“desitā amhākaṁ imā āpattiyo saṅghamajjhe tiṇavatthārakena, ṭhapetvā thullavajjaṁ, ṭhapetvā gihippaṭisaṁyuttaṁ. khamati saṅghassa, tasmā tuṇhī, evametaṁ dhārayāmī” ti.

“athāparesaṁ ...pe0 ... evametaṁ dhārayāmī” ti.

“idaṁ vuccati, bhikkhave, adhikaraṇaṁ vūpasantaṁ. kena vūpasantaṁ? sammukhāvinayena ca, tiṇavatthārakena ca. kiñca tattha sammukhāvinayasmiṁ? saṅghasammukhatā, dhammasammukhatā, vinayasammukhatā, puggalasammukhatā.

“kā ca tattha saṅghasammukhatā? yāvatikā bhikkhū kammappattā, te āgatā honti, chandārahānaṁ chando āhaṭo hoti, sammukhībhūtā na paṭikkosanti -- ayaṁ tattha saṅghasammukhatā.

“kā ca tattha dhammasammukhatā, vinayasammukhatā? yena dhammena yena vinayena yena satthusāsanena taṁ adhikaraṇaṁ vūpasammati -- ayaṁ tattha dhammasammukhatā, vinayasammukhatā.

“kā ca tattha puggalasammukhatā? yo ca deseti, yassa ca deseti, ubho sammukhībhūtā honti -- ayaṁ tattha puggalasammukhatā.

“kiñca tattha tiṇavatthārakasmiṁ? yā tiṇavatthārakassa kammassa kiriyā karaṇaṁ upagamanaṁ ajjhupagamanaṁ adhivāsanā appaṭikkosanā -- idaṁ tattha tiṇavatthārakasmiṁ. evaṁ vūpasantaṁ ce, bhikkhave, adhikaraṇaṁ paṭiggāhako ukkoṭeti, ukkoṭanakaṁ pācittiyaṁ; chandadāyako khīyati, khīyanakaṁ pācittiyaṁ.

{pari0 295, 307, 308} “kiccādhikaraṇaṁ katihi samathehi sammati? kiccādhikaraṇaṁ ekena samathena sammati -- sammukhāvinayenā” ti.

samathakkhandhakaṁ niṭṭhitaṁ catutthaṁ.

5. khuddakavatthukkhandhakaṁ

khuddakavatthūni

243. tena samayena buddho bhagavā rājagahe viharati veḷuvane kalandakanivāpe. tena kho pana samayena chabbaggiyā bhikkhū nahāyamānā rukkhe kāyaṁ ugghaṁsenti, ūrumpi bāhumpi urampi piṭṭhimpi. manussā ujjhāyanti khiyyanti vipācenti -- “kathañhi nāma samaṇā sakyaputtiyā nahāyamānā rukkhe kāyaṁ ugghaṁsessanti, ūrumpi bāhumpi urampi piṭṭhimpi, seyyathāpi mallamuṭṭhikā gāmamoddavā” ti {gāmapoddavā (sī0), gāmapūtavā (syā0)}! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, chabbaggiyā bhikkhū nahāyamānā rukkhe kāyaṁ ugghaṁsenti, ūrumpi bāhumpi urampi piṭṭhimpī” ti? “saccaṁ bhagavā” ti. vigarahi buddho bhagavā -- “ananucchavikaṁ, bhikkhave, tesaṁ moghapurisānaṁ ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma te, bhikkhave, moghapurisā nahāyamānā rukkhe kāyaṁ ugghaṁsessanti, ūrumpi bāhumpi urampi piṭṭhimpi? netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, nahāyamānena bhikkhunā rukkhe kāyo ugghaṁsetabbo. yo ugghaṁseyya, āpatti dukkaṭassā” ti.

tena kho pana samayena chabbaggiyā bhikkhū nahāyamānā thambhe kāyaṁ ugghaṁsenti, ūrumpi bāhumpi urampi piṭṭhimpi. manussā ujjhāyanti khiyyanti vipācenti -- “kathañhi nāma samaṇā sakyaputtiyā nahāyamānā thambhe kāyaṁ ugghaṁsessanti, ūrumpi bāhumpi urampi piṭṭhimpi, seyyathāpi mallamuṭṭhikā gāmamoddavā” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ ...pe0 ... “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, nahāyamānena bhikkhunā thambhe kāyo ugghaṁsetabbo. yo ugghaṁseyya, āpatti dukkaṭassā” ti.

tena kho pana samayena chabbaggiyā bhikkhū nahāyamānā kuṭṭe {kuḍḍe (sī0 syā0)} kāyaṁ ugghaṁsenti, ūrumpi bāhumpi urampi piṭṭhimpi. manussā ujjhāyanti khiyyanti vipācenti -- “kathañhi nāma samaṇā sakyaputtiyā nahāyamānā kuṭṭe kāyaṁ ugghaṁsessanti, ūrumpi bāhumpi urampi piṭṭhimpi, seyyathāpi mallamuṭṭhikā gāmamoddavā” ti ...pe0 ... “na, bhikkhave, nahāyamānena bhikkhunā kuṭṭe kāyo ugghaṁsetabbo. yo ugghaṁseyya, āpatti dukkaṭassā” ti.

tena kho pana samayena chabbaggiyā bhikkhū aṭṭāne {aṭṭhāne (sī0 syā0)} nahāyanti. manussā ujjhāyanti khiyyanti vipācenti ...pe0 ... seyyathāpi gihī kāmabhoginoti ! assosuṁ kho bhikkhū tesaṁ manussānaṁ ujjhāyantānaṁ khiyantānaṁ vipācentānaṁ. atha kho te bhikkhū bhagavato etamatthaṁ ārocesuṁ ...pe0 ... “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, aṭṭāne nahāyitabbaṁ. yo nahāyeyya, āpatti dukkaṭassā” ti.

tena kho pana samayena chabbaggiyā bhikkhū gandhabbahatthakena nahāyanti. manussā ujjhāyanti khiyyanti vipācenti ...pe0 ... seyyathāpi gihī kāmabhoginoti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ ...pe0 ... “na, bhikkhave, gandhabbahatthakena nahāyitabbaṁ. yo nahāyeyya, āpatti dukkaṭassā” ti.

tena kho pana samayena chabbaggiyā bhikkhū kuruvindakasuttiyā nahāyanti. manussā ujjhāyanti khiyyanti vipācenti ...pe0 ... seyyathāpi gihī kāmabhoginoti! bhagavato etamatthaṁ ārocesuṁ. “na, bhikkhave, kuruvindakasuttiyā nahāyitabbaṁ. yo nahāyeyya, āpatti dukkaṭassā” ti.

tena kho pana samayena chabbaggiyā bhikkhū viggayha parikammaṁ kārāpenti. manussā ujjhāyanti khiyyanti vipācenti ...pe0 ... seyyathāpi gihī kāmabhoginoti! bhagavato etamatthaṁ ārocesuṁ. “na, bhikkhave, viggayha parikammaṁ kārāpetabbaṁ. yo kārāpeyya, āpatti dukkaṭassā” ti.

tena kho pana samayena chabbaggiyā bhikkhū mallakena nahāyanti. manussā ujjhāyanti khiyyanti vipācenti ...pe0 ... seyyathāpi gihī kāmabhoginoti! bhagavato etamatthaṁ ārocesuṁ. “na, bhikkhave, mallakena nahāyitabbaṁ. yo nahāyeyya, āpatti dukkaṭassā” ti.

244. tena kho pana samayena aññatarassa bhikkhuno kacchurogābādho hoti. na tassa vinā mallakena phāsu hoti. bhagavato etamatthaṁ ārocesuṁ. “anujānāmi, bhikkhave, gilānassa akatamallakan”-ti.

tena kho pana samayena aññataro bhikkhu jarādubbalo nahāyamāno na sakkoti attano kāyaṁ ugghaṁsetuṁ. bhagavato etamatthaṁ ārocesuṁ. “anujānāmi, bhikkhave, ukkāsikan”-ti.

tena kho pana samayena bhikkhū piṭṭhiparikammaṁ kātuṁ kukkuccāyanti. bhagavato etamatthaṁ ārocesuṁ. “anujānāmi, bhikkhave, puthupāṇikan”-ti.

245. tena kho pana samayena chabbaggiyā bhikkhū vallikaṁ dhārenti ...pe0 ... pāmaṅgaṁ dhārenti ...pe0 ... kaṇṭhasuttakaṁ dhārenti ...pe0 ... kaṭisuttakaṁ dhārenti ...pe0 ... ovaṭṭikaṁ dhārenti ...pe0 ... kāyuraṁ dhārenti ...pe0 ... hatthābharaṇaṁ dhārenti ...pe0 ... aṅgulimuddikaṁ dhārenti. manussā ujjhāyanti khiyyanti vipācenti ...pe0 ... seyyathāpi gihī kāmabhoginoti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. “saccaṁ kira, bhikkhave, chabbaggiyā bhikkhū vallikaṁ dhārenti ...pe0 ... pāmaṅgaṁ dhārenti, kaṇṭhasuttakaṁ dhārenti, kaṭisuttakaṁ dhārenti, ovaṭṭikaṁ dhārenti, kāyuraṁ dhārenti, hatthābharaṇaṁ dhārenti, aṅgulimuddikaṁ dhārentī” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, vallikā dhāretabbā ...pe0 ... na pāmaṅgo dhāretabbo ... na kaṇṭhasuttakaṁ dhāretabbaṁ ... na kaṭisuttakaṁ dhāretabbaṁ ... na ovaṭṭikaṁ dhāretabbaṁ ... na kāyuraṁ dhāretabbaṁ ... na hatthābharaṇaṁ dhāretabbaṁ ... na aṅgulimuddikā dhāretabbā. yo dhāreyya, āpatti dukkaṭassā” ti.

246. tena kho pana samayena chabbaggiyā bhikkhū dīghe kese dhārenti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, dīghā kesā dhāretabbā. yo dhāreyya, āpatti dukkaṭassa. anujānāmi, bhikkhave, dumāsikaṁ vā duvaṅgulaṁ vā” ti.

tena kho pana samayena chabbaggiyā bhikkhū kocchena kese osaṇṭhenti {osaṇhenti (sī0 syā0)} ...pe0 ... phaṇakena kese osaṇṭhenti, hatthaphaṇakena kese osaṇṭhenti, sitthatelakena kese osaṇṭhenti, udakatelakena kese osaṇṭhenti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, kocchena kesā osaṇṭhetabbā ...pe0 ... na sitthatelakena kesā osaṇṭhetabbā ... na udakatelakena kesā osaṇṭhetabbā. yo osaṇṭheyya, āpatti dukkaṭassā” ti.

247. tena kho pana samayena chabbaggiyā bhikkhū ādāsepi udakapattepi mukhanimittaṁ olokenti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, ādāse vā udakapatte vā mukhanimittaṁ oloketabbaṁ. yo olokeyya, āpatti dukkaṭassā” ti.

tena kho pana samayena aññatarassa bhikkhuno mukhe vaṇo hoti. so bhikkhū pucchi -- “kīdiso me, āvuso, vaṇo” ti? bhikkhū evamāhaṁsu -- “ediso te, āvuso vaṇo” ti. so na saddahati. bhagavato etamatthaṁ ārocesuṁ. “anujānāmi, bhikkhave, ābādhappaccayā ādāse vā udakapatte vā mukhanimittaṁ oloketu” nti.

tena kho pana samayena chabbaggiyā bhikkhū mukhaṁ ālimpanti ...pe0 ... mukhaṁ ummaddenti, mukhaṁ cuṇṇenti, manosilikāya mukhaṁ lañchenti, aṅgarāgaṁ karonti, mukharāgaṁ karonti, aṅgarāgamukharāgaṁ karonti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, mukhaṁ ālimpitabbaṁ ...pe0 ... na mukhaṁ ummadditabbaṁ, na mukhaṁ cuṇṇetabbaṁ, na manosilikāya mukhaṁ lañchetabbaṁ, na aṅgarāgo kātabbo, na mukharāgo kātabbo, na aṅgarāgamukharāgo kātabbo. yo kareyya, āpatti dukkaṭassā” ti.

tena kho pana samayena aññatarassa bhikkhuno cakkhurogābādho hoti. bhagavato etamatthaṁ ārocesuṁ. “anujānāmi, bhikkhave, ābādhappaccayā mukhaṁ ālimpitu” nti.

248. tena kho pana samayena rājagahe giraggasamajjo {samajjā (abhidhānaganthesu)} hoti. chabbaggiyā bhikkhū giraggasamajjaṁ dassanāya agamaṁsu. manussā ujjhāyanti khiyyanti vipācenti -- “kathañhi nāma samaṇā sakyaputtiyā naccampi gītampi vāditampi dassanāya gacchissanti, seyyathāpi gihī kāmabhogino” ti! bhagavato etamatthaṁ ārocesuṁ. “na, bhikkhave, naccaṁ vā gītaṁ vā vāditaṁ vā dassanāya gantabbaṁ. yo gaccheyya, āpatti dukkaṭassā” ti.

249. tena kho pana samayena chabbaggiyā bhikkhū āyatakena gītassarena dhammaṁ gāyanti. manussā ujjhāyanti khiyyanti vipācenti -- “yatheva {yathā ca (ka0)} mayaṁ gāyāma, evamevime samaṇā sakyaputtiyā āyatakena gītassarena dhammaṁ gāyantī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū āyatakena gītassarena dhammaṁ gāyissantī” ti! atha kho te bhikkhū bhagavato etamatthaṁ ārocesuṁ. “saccaṁ kira, bhikkhave ...pe0 ... “saccaṁ bhagavā” ti ...pe0 ... dhammiṁ kathaṁ katvā bhikkhū āmantesi -- “pañcime, bhikkhave, ādīnavā āyatakena gītassarena dhammaṁ gāyantassa. attanāpi tasmiṁ sare sārajjati, parepi tasmiṁ sare sārajjanti, gahapatikāpi ujjhāyanti, sarakuttimpi nikāmayamānassa samādhissa bhaṅgo hoti, pacchimā janatā diṭṭhānugatiṁ āpajjati -- ime kho, bhikkhave, pañca ādīnavā āyatakena gītassarena dhammaṁ gāyantassa. na, bhikkhave, āyatakena gītassarena dhammo gāyitabbo. yo gāyeyya, āpatti dukkaṭassā” ti.

tena kho pana samayena bhikkhū sarabhaññe kukkuccāyanti. bhagavato etamatthaṁ ārocesuṁ. “anujānāmi, bhikkhave, sarabhaññan”-ti.

“tena kho pana samayena chabbaggiyā bhikkhū bāhiralomiṁ {bāhiyalomiṁ (ka0)} uṇṇiṁ dhārenti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, bāhiyalomi uṇṇi dhāretabbā. yo dhāreyya, āpatti dukkaṭassā” ti.

250. tena kho pana samayena rañño māgadhassa seniyassa bimbisārassa ārāme ambā phalino honti. raññā māgadhena seniyena bimbisārena anuññātaṁ hoti -- “yathāsukhaṁ ayyā ambaṁ paribhuñjantū” ti. chabbaggiyā bhikkhū taruṇaññeva ambaṁ pātāpetvā paribhuñjiṁsu. rañño ca māgadhassa seniyassa bimbisārassa ambena attho hoti. atha kho rājā māgadho seniyo bimbisāro manusse āṇāpesi -- “gacchatha, bhaṇe, ārāmaṁ gantvā ambaṁ āharathā” ti. “evaṁ devā” ti kho te manussā rañño māgadhassa seniyassa bimbisārassa paṭissutvā ārāmaṁ gantvā ārāmapālaṁ etadavocuṁ -- “devassa, bhaṇe, ambena attho, ambaṁ dethā” ti. “natthāyyā ambaṁ. taruṇaññeva ambaṁ pātāpetvā bhikkhū paribhuñjiṁsū” ti. atha kho te manussā rañño māgadhassa seniyassa bimbisārassa etamatthaṁ ārocesuṁ. “suparibhuttaṁ, bhaṇe, ayyehi ambaṁ, api ca bhagavatā mattā vaṇṇitā” ti. manussā ujjhāyanti khiyyanti vipācenti -- “kathañhi nāma samaṇā sakyaputtiyā na mattaṁ jānitvā rañño ambaṁ paribhuñjissantī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. “na, bhikkhave, ambaṁ paribhuñjitabbaṁ. yo paribhuñjeyya, āpatti dukkaṭassā” ti.

tena kho pana samayena aññatarassa pūgassa saṅghabhattaṁ hoti. sūpe ambapesikāyo pakkhittā honti. bhikkhū kukkuccāyantā nappaṭiggaṇhanti. “paṭiggaṇhatha, bhikkhave, paribhuñjatha. anujānāmi, bhikkhave, ambapesikan”-ti.

tena kho pana samayena aññatarassa pūgassa saṅghabhattaṁ hoti. te na pariyāpuṇiṁsu ambapesikaṁ kātuṁ, bhattagge sakaleheva ambehi denti. bhikkhū kukkuccāyantā nappaṭiggaṇhanti. “paṭiggaṇhatha, bhikkhave, paribhuñjatha. anujānāmi, bhikkhave, pañcahi samaṇakappehi phalaṁ paribhuñjituṁ -- aggiparicitaṁ, satthaparicitaṁ, nakhaparicitaṁ, abījaṁ, nibbattabījaññeva {nibbaṭṭabījaṁ (sī0 syā0)} pañcamaṁ. anujānāmi, bhikkhave, imehi pañcahi samaṇakappehi phalaṁ paribhuñjitu” nti.

251. tena kho pana samayena aññataro bhikkhu ahinā daṭṭho kālaṅkato hoti. bhagavato etamatthaṁ ārocesuṁ. “na hi nūna so, bhikkhave, bhikkhu imāni cattāri ahirājakulāni mettena cittena phari. sace hi so, bhikkhave, bhikkhu imāni cattāri ahirājakulāni mettena cittena phareyya, na hi so, bhikkhave, bhikkhu ahinā daṭṭho kālaṅkareyya. katamāni cattāri ahirājakulāni? virūpakkhaṁ ahirājakulaṁ, erāpathaṁ ahirājakulaṁ, chabyāputtaṁ ahirājakulaṁ, kaṇhāgotamaṁ ahirājakulaṁ. na hi nūna so, bhikkhave, bhikkhu imāni cattāri ahirājakulāni mettena cittena phari. sace hi so, bhikkhave, bhikkhu imāni cattāri ahirājakulāni mettena cittena phareyya, na hi so, bhikkhave, bhikkhu ahinā daṭṭho kālaṅkareyya. anujānāmi, bhikkhave, imāni cattāri ahirājakulāni mettena cittena pharituṁ, attaguttiyā attarakkhāya attaparittaṁ kātuṁ. evañca pana, bhikkhave, kātabbaṁ --

{jā0 1.2.105-106; a0 ni0 4.67 idaṁ vatthu āgataṁ} “virūpakkhehi me mettaṁ, mettaṁ erāpathehi me.

chabyāputtehi me mettaṁ, mettaṁ kaṇhāgotamakehi ca..

“apādakehi me mettaṁ, mettaṁ dvipādakehi me.

catuppadehi me mettaṁ, mettaṁ bahuppadehi me..

“mā maṁ apādako hiṁsi, mā maṁ hiṁsi dvipādako.

mā maṁ catuppado hiṁsi, mā maṁ hiṁsi bahuppado..

“sabbe sattā sabbe pāṇā, sabbe bhūtā ca kevalā.

sabbe bhadrāni passantu, mā kiñci pāpamāgamā..

“appamāṇo buddho, appamāṇo dhammo,

appamāṇo saṅgho, pamāṇavantāni sarīsapāni {siriṁsapāni (sī0 syā0)}..

“ahi vicchikā satapadī, uṇṇanābhi sarabū mūsikā.

katā me rakkhā kataṁ me parittaṁ, paṭikkamantu bhūtāni..

“sohaṁ namo bhagavato, namo sattannaṁ sammāsambuddhānan”-ti..

tena kho pana samayena aññataro bhikkhu anabhiratiyā pīḷito attano aṅgajātaṁ chindi. bhagavato etamatthaṁ ārocesuṁ. “aññamhi so, bhikkhave, moghapuriso chetabbamhi, aññaṁ chindi. na, bhikkhave, attano aṅgajātaṁ chetabbaṁ. yo chindeyya, āpatti thullaccayassā” ti.

252. tena kho pana samayena rājagahakassa seṭṭhissa mahagghassa candanassa {candanasārassa (sī0 syā0)} candanagaṇṭhi uppannā hoti. atha kho rājagahakassa seṭṭhissa etadahosi -- “yaṁnūnāhaṁ imāya candanagaṇṭhiyā pattaṁ lekhāpeyyaṁ. lekhañca me paribhogaṁ bhavissati, pattañca dānaṁ dassāmī” ti. atha kho rājagahako seṭṭhi tāya candanagaṇṭhiyā pattaṁ lekhāpetvā sikkāya uḍḍitvā {vāhitvā (sī0)} veḷagge ālaggetvā veḷuparamparāya bandhitvā {vāhitvā (syā0)} evamāha -- “yo samaṇo vā brāhmaṇo vā arahā ceva iddhimā ca dinnaṁyeva pattaṁ oharatū” ti. atha kho pūraṇo kassapo yena rājagahako seṭṭhi tenupasaṅkami, upasaṅkamitvā rājagahakaṁ seṭṭhiṁ etadavoca -- “ahañhi, gahapati, arahā ceva iddhimā ca, dehi me pattan”-ti. “sace, bhante, āyasmā arahā ceva iddhimā ca dinnaṁyeva pattaṁ oharatū” ti. atha kho makkhali gosālo ... ajito kesakambalo ... pakudho kaccāyano ... sañcayo belaṭṭhaputto {sañjayo bellaṭṭhiputto (sī0)} ... nigaṇṭho nāṭaputto {nāthaputto (sī0)} yena rājagahako seṭṭhi tenupasaṅkami, upasaṅkamitvā rājagahakaṁ seṭṭhiṁ etadavoca -- “ahañhi, gahapati, arahā ceva iddhimā ca, dehi me pattan”-ti. “sace, bhante, āyasmā arahā ceva iddhimā ca, dinnaṁyeva pattaṁ oharatū” ti.

tena kho pana samayena āyasmā ca mahāmoggallāno āyasmā ca piṇḍolabhāradvājo pubbaṇhasamayaṁ nivāsetvā pattacīvaramādāya rājagahaṁ piṇḍāya pavisiṁsu. atha kho āyasmā piṇḍolabhāradvājo āyasmantaṁ mahāmoggallānaṁ etadavoca -- “āyasmā kho mahāmoggallāno arahā ceva iddhimā ca. gacchāvuso, moggallāna, etaṁ pattaṁ ohara. tuyheso patto” ti. “āyasmā kho bhāradvājo arahā ceva iddhimā ca. gacchāvuso, bhāradvāja, etaṁ pattaṁ ohara. tuyheso patto” ti. atha kho āyasmā piṇḍolabhāradvājo vehāsaṁ abbhuggantvā taṁ pattaṁ gahetvā tikkhattuṁ rājagahaṁ anupariyāyi.

tena kho pana samayena rājagahako seṭṭhi saputtadāro sake nivesane ṭhito hoti pañjaliko namassamāno -- idheva, bhante, ayyo bhāradvājo amhākaṁ nivesane patiṭṭhātūti. atha kho āyasmā piṇḍolabhāradvājo rājagahakassa seṭṭhissa nivesane patiṭṭhāsi. atha kho rājagahako seṭṭhi āyasmato piṇḍolabhāradvājassa hatthato pattaṁ gahetvā mahagghassa khādanīyassa pūretvā āyasmato piṇḍolabhāradvājassa adāsi. atha kho āyasmā piṇḍolabhāradvājo taṁ pattaṁ gahetvā ārāmaṁ agamāsi. assosuṁ kho manussā -- ayyena kira piṇḍolabhāradvājena rājagahakassa seṭṭhissa patto ohāritoti. te ca manussā uccāsaddā mahāsaddā āyasmantaṁ piṇḍolabhāradvājaṁ piṭṭhito piṭṭhito anubandhiṁsu.

assesi kho bhagavā uccāsaddaṁ mahāsaddaṁ; sutvāna āyasmantaṁ ānandaṁ āmantesi -- “kiṁ nu kho so, ānanda, uccāsaddo mahāsaddo” ti? “āyasmatā, bhante, piṇḍolabhāradvājena rājagahakassa seṭṭhissa patto ohārito. assosuṁ kho, bhante, manussā -- ayyena kira piṇḍolabhāradvājena rājagahakassa seṭṭhissa patto ohāritoti. te ca, bhante, manussā uccāsaddā mahāsaddā āyasmantaṁ piṇḍolabhāradvājaṁ piṭṭhito piṭṭhito anubandhā. so eso, bhante, bhagavā uccāsaddo mahāsaddo” ti. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā āyasmantaṁ piṇḍolabhāradvājaṁ paṭipucchi -- “saccaṁ kira tayā, bhāradvāja, rājagahakassa seṭṭhissa patto ohārito” ti? “saccaṁ bhagavā” ti. vigarahi buddho bhagavā -- “ananucchavikaṁ, bhāradvāja, ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma tvaṁ, bhāradvāja, chavassa dārupattassa kāraṇā gihīnaṁ uttarimanussadhammaṁ iddhipāṭihāriyaṁ dassessasi! seyyathāpi, bhāradvāja, mātugāmo chavassa māsakarūpassa kāraṇā kopinaṁ dasseti, evameva kho tayā, bhāradvāja, chavassa dārupattassa kāraṇā gihīnaṁ uttarimanussadhammaṁ iddhipāṭihāriyaṁ dassitaṁ. netaṁ, bhāradvāja, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, gihīnaṁ uttarimanussadhammaṁ iddhipāṭihāriyaṁ dassetabbaṁ. yo dasseyya, āpatti dukkaṭassa. bhindathetaṁ, bhikkhave, dārupattaṁ sakalikaṁ sakalikaṁ katvā, bhikkhūnaṁ añjanupapisanaṁ detha. na ca, bhikkhave, dārupatto dhāretabbo. yo dhāreyya, āpatti dukkaṭassā” ti.

tena kho pana samayena chabbaggiyā bhikkhū uccāvace patte dhārenti sovaṇṇamayaṁ rūpiyamayaṁ. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, sovaṇṇamayo patto dhāretabbo ...pe0 ... na rūpiyamayo patto dhāretabbo ... na maṇimayo patto dhāretabbo ... na veḷuriyamayo patto dhāretabbo ... na phalikamayo patto dhāretabbo ... na kaṁsamayo patto dhāretabbo ... na kācamayo patto dhāretabbo ... na tipumayo patto dhāretabbo ... na sīsamayo patto dhāretabbo ... na tambalohamayo patto dhāretabbo. yo dhāreyya, āpatti dukkaṭassa. anujānāmi, bhikkhave, dve patte -- ayopattaṁ, mattikāpattan”-ti.

253. tena kho pana samayena pattamūlaṁ ghaṁsiyati. bhagavato etamatthaṁ ārocesuṁ. “anujānāmi, bhikkhave, pattamaṇḍalan”-ti.

tena kho pana samayena chabbaggiyā bhikkhū uccāvacāni pattamaṇḍalāni dhārenti sovaṇṇamayaṁ rūpiyamayaṁ. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, uccāvacāni pattamaṇḍalāni dhāretabbāni. yo dhāreyya, āpatti dukkaṭassa. anujānāmi, bhikkhave, dve pattamaṇḍalāni -- tipumayaṁ, sīsamayan”-ti. bahalāni maṇḍalāni na acchupiyanti. bhagavato etamatthaṁ ārocesuṁ. “anujānāmi, bhikkhave, likhitu” nti. valī {calī (ka0)} honti. bhagavato etamatthaṁ ārocesuṁ. “anujānāmi, bhikkhave, makaradantakaṁ chinditu” nti.

tena kho pana samayena chabbaggiyā bhikkhū citrāni pattamaṇḍalāni dhārenti rūpakākiṇṇāni bhittikammakatāni. tāni rathikāyapi dassentā āhiṇḍanti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, citrāni pattamaṇḍalāni dhāretabbāni rūpakākiṇṇāni bhittikammakatāni. yo dhāreyya, āpatti dukkaṭassa. “anujānāmi, bhikkhave, pakatimaṇḍalan”-ti.

254. tena kho pana samayena bhikkhū sodakaṁ pattaṁ paṭisāmenti. patto dussati. bhagavato etamatthaṁ ārocesuṁ. “na, bhikkhave, sodako patto paṭisāmetabbo. yo paṭisāmeyya, āpatti dukkaṭassa. anujānāmi, bhikkhave, otāpetvā pattaṁ paṭisāmetu” nti.

tena kho pana samayena bhikkhū sodakaṁ {saudakaṁ (ka0)} pattaṁ otāpenti. patto duggandho hoti. bhagavato etamatthaṁ ārocesuṁ. “na, bhikkhave, sodako patto otāpetabbo. yo otāpeyya, āpatti dukkaṭassa. anujānāmi, bhikkhave, vodakaṁ katvā otāpetvā pattaṁ paṭisāmetu” nti.

tena kho pana samayena bhikkhū uṇhe pattaṁ nidahanti. pattassa vaṇṇo dussati. bhagavato etamatthaṁ ārocesuṁ. “na, bhikkhave, uṇhe patto nidahitabbo. yo nidaheyya, āpatti dukkaṭassa. anujānāmi, bhikkhave, muhuttaṁ uṇhe otāpetvā pattaṁ paṭisāmetu” nti.

tena kho pana samayena sambahulā pattā ajjhokāse anādhārā nikkhittā honti. vātamaṇḍalikāya āvaṭṭetvā pattā bhijjiṁsu. bhagavato etamatthaṁ ārocesuṁ. “anujānāmi, bhikkhave, pattādhārakan”-ti.

tena kho pana samayena bhikkhū miḍḍhante pattaṁ nikkhipanti. paripatitvā {parivaṭṭitvā (syā0)} patto bhijjati. bhagavato etamatthaṁ ārocesuṁ. “na, bhikkhave, miḍḍhante patto nikkhipitabbo. yo nikkhipeyya, āpatti dukkaṭassā” ti.

tena kho pana samayena bhikkhū paribhaṇḍante pattaṁ nikkhipanti. paripatitvā patto bhijjati. bhagavato etamatthaṁ ārocesuṁ. “na, bhikkhave, paribhaṇḍante patto nikkhipitabbo. yo nikkhipeyya, āpatti dukkaṭassā” ti.

tena kho pana samayena bhikkhū chamāya pattaṁ nikkujjanti. oṭṭho ghaṁsiyati. bhagavato etamatthaṁ ārocesuṁ. “anujānāmi, bhikkhave, tiṇasanthārakan”-ti. tiṇasanthārako upacikāhi khajjati. bhagavato etamatthaṁ ārocesuṁ. “anujānāmi, bhikkhave, coḷakan”-ti. coḷakaṁ upacikāhi khajjati. bhagavato etamatthaṁ ārocesuṁ. “anujānāmi, bhikkhave, pattamāḷakan”-ti. pattamāḷako paripatitvā patto bhijjati. bhagavato etamatthaṁ ārocesuṁ. “anujānāmi, bhikkhave, pattakuṇḍolikan”-ti. pattakuṇḍolikāya patto ghaṁsiyati. bhagavato etamatthaṁ ārocesuṁ. “anujānāmi, bhikkhave, pattathavikan”-ti. aṁsabaddhako na hoti. bhagavato etamatthaṁ ārocesuṁ. “anujānāmi, bhikkhave, aṁsabaddhakaṁ bandhanasuttakan”-ti.

tena kho pana samayena bhikkhū bhittikhilepi nāgadantakepi pattaṁ laggenti. paripatitvā patto bhijjati. bhagavato etamatthaṁ ārocesuṁ. “na, bhikkhave, patto laggetabbo. yo laggeyya, āpatti dukkaṭassā” ti.

tena kho pana samayena bhikkhū mañce pattaṁ nikkhipanti, satisammosā nisīdantā ottharitvā pattaṁ bhindenti. bhagavato etamatthaṁ ārocesuṁ. “na, bhikkhave, mañce patto nikkhipitabbo. yo nikkhipeyya, āpatti dukkaṭassā” ti.

tena kho pana samayena bhikkhū pīṭhe pattaṁ nikkhipanti, satisammosā nisīdantā ottharitvā pattaṁ bhindenti. bhagavato etamatthaṁ ārocesuṁ. “na, bhikkhave, pīṭhe patto nikkhipitabbo. yo nikkhipeyya, āpatti dukkaṭassā” ti.

tena kho pana samayena bhikkhū aṅke pattaṁ nikkhipanti, satisammosā uṭṭhahanti. paripatitvā patto bhijjati. bhagavato etamatthaṁ ārocesuṁ. “na, bhikkhave, aṅke patto nikkhipitabbo. yo nikkhipeyya, āpatti dukkaṭassā” ti.

tena kho pana samayena bhikkhū chatte pattaṁ nikkhipanti. vātamaṇḍalikāya chattaṁ ukkhipiyati paripatitvā patto bhijjati. bhagavato etamatthaṁ ārocesuṁ. “na, bhikkhave, chatte patto nikkhipitabbo. yo nikkhipeyya, āpatti dukkaṭassā” ti.

255. tena kho pana samayena bhikkhū pattahatthā kavāṭaṁ paṇāmenti. kavāṭo āvaṭṭitvā patto bhijjati. bhagavato etamatthaṁ ārocesuṁ. “na, bhikkhave, pattahatthena kavāṭaṁ paṇāmetabbaṁ {kavāṭo paṇāmetabbo (ka0)}. yo paṇāmeyya, āpatti dukkaṭassā” ti.

tena kho pana samayena bhikkhū tumbakaṭāhe piṇḍāya caranti. manussā ujjhāyanti khiyyanti vipācenti -- seyyathāpi titthiyāti. bhagavato etamatthaṁ ārocesuṁ. “na, bhikkhave, tumbakaṭāhe piṇḍāya caritabbaṁ. yo careyya, āpatti dukkaṭassā” ti.

tena kho pana samayena bhikkhū ghaṭikaṭāhe {ghaṭikaṭāhena (syā0)} piṇḍāya caranti. manussā ujjhāyanti khiyyanti vipācenti -- seyyathāpi titthiyāti. bhagavato etamatthaṁ ārocesuṁ. “na, bhikkhave, ghaṭikaṭāhe piṇḍāya caritabbaṁ. yo careyya, āpatti dukkaṭassā” ti.

tena kho pana samayena aññataro bhikkhu sabbapaṁsukūliko hoti. so chavasīsassa pattaṁ dhāreti. aññatarā itthī passitvā bhītā vissaramakāsi -- “abhuṁ me pisāco vatāyan”-ti. manussā ujjhāyanti khiyyanti vipācenti -- “kathañhi nāma samaṇā sakyaputtiyā chavasīsassa pattaṁ dhāressanti, seyyathāpi pisācillikā” ti! bhagavato etamatthaṁ ārocesuṁ. “na, bhikkhave, chavasīsassa patto dhāretabbo. yo dhāreyya, āpatti dukkaṭassa. na ca, bhikkhave, sabbapaṁsukūlikena bhavitabbaṁ. yo bhaveyya, āpatti dukkaṭassā” ti.

tena kho pana samayena bhikkhū calakānipi aṭṭhikānipi ucchiṭṭhodakampi pattena nīharanti. manussā ujjhāyanti khiyyanti vipācenti -- “yasmiṁ yevime samaṇā sakyaputtiyā bhuñjanti sova nesaṁ paṭiggaho” ti. bhagavato etamatthaṁ ārocesuṁ. “na bhikkhave, calakāni vā aṭṭhikāni vā ucchiṭṭhodakaṁ vā pattena nīharitabbaṁ. yo nīhareyya, āpatti dukkaṭassa. anujānāmi, bhikkhave, paṭiggahan”-ti.

256. tena kho pana samayena bhikkhū hatthena vipphāḷetvā cīvaraṁ sibbenti. cīvaraṁ vilomikaṁ hoti. bhagavato etamatthaṁ ārocesuṁ. “anujānāmi, bhikkhave, satthakaṁ namatakan”-ti.

tena kho pana samayena saṅghassa daṇḍasatthakaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, daṇḍasatthakan”-ti.

tena kho pana samayena chabbaggiyā bhikkhū uccāvace satthakadaṇḍe dhārenti sovaṇṇamayaṁ rūpiyamayaṁ. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, uccāvacā satthakadaṇḍā dhāretabbā. yo dhāreyya, āpatti dukkaṭassa. anujānāmi, bhikkhave, aṭṭhimayaṁ dantamayaṁ visāṇamayaṁ naḷamayaṁ veḷumayaṁ kaṭṭhamayaṁ jatumayaṁ phalamayaṁ lohamayaṁ saṅkhanābhimayan”-ti.

tena kho pana samayena bhikkhū kukkuṭapattenapi veḷupesikāyapi cīvaraṁ sibbenti. cīvaraṁ dussibbitaṁ hoti. bhagavato etamatthaṁ ārocesuṁ. “anujānāmi, bhikkhave, sūci” nti. sūciyo kaṇṇakitāyo honti ...pe0 ... “anujānāmi, bhikkhave, sūcināḷikan”-ti. sūcināḷikāyapi kaṇṇakitāyo honti ...pe0 ... “anujānāmi, bhikkhave, kiṇṇena pūretu” nti. kiṇṇepi kaṇṇakitāyo honti ...pe0 ... “anujānāmi, bhikkhave, sattuyā pūretu” nti. sattuyāpi kaṇṇakitāyo honti ...pe0 ... “anujānāmi, bhikkhave, saritakan”-ti. saritakepi kaṇṇakitāyo honti ...pe0 ... “anujānāmi, bhikkhave, madhusitthakena sāretu” nti. saritakaṁ paribhijjati. “anujānāmi, bhikkhave, saritakasipāṭikan”-ti.

tena kho pana samayena bhikkhū tattha tattha khilaṁ nikkhaṇitvā sambandhitvā cīvaraṁ sibbenti. cīvaraṁ vikaṇṇaṁ hoti. bhagavato etamatthaṁ ārocesuṁ. “anujānāmi, bhikkhave, kathinaṁ kathinarajjuṁ {kaṭhinaṁ kaṭhinarajjuṁ (sī0 syā0)} tattha tattha obandhitvā cīvaraṁ sibbetu” nti. visame kathinaṁ pattharanti. kathinaṁ paribhijjati ...pe0 ... “na, bhikkhave, visame kathinaṁ pattharitabbaṁ. yo patthareyya, āpatti dukkaṭassā” ti.

chamāya kathinaṁ pattharanti. kathinaṁ paṁsukitaṁ hoti ...pe0 ... “anujānāmi, bhikkhave, tiṇasanthārakan”-ti. kathinassa anto jīrati ...pe0 ... “anujānāmi, bhikkhave, anuvātaṁ paribhaṇḍaṁ āropetu” nti. kathinaṁ nappahoti ...pe0 ... “anujānāmi, bhikkhave, daṇḍakathinaṁ bidalakaṁ salākaṁ vinandhanarajjuṁ vinandhanasuttaṁ vinandhitvā cīvaraṁ sibbetu” nti. suttantarikāyo visamā honti ...pe0 ... “anujānāmi, bhikkhave, kaḷimbhakan”-ti. suttā vaṅkā honti ...pe0 ... “anujānāmi, bhikkhave, moghasuttakan”-ti.

tena kho pana samayena bhikkhū adhotehi pādehi kathinaṁ akkamanti. kathinaṁ dussati. bhagavato etamatthaṁ ārocesuṁ. “na, bhikkhave, adhotehi pādehi kathinaṁ akkamitabbaṁ. yo akkameyya, āpatti dukkaṭassā” ti.

tena kho pana samayena bhikkhū allehi pādehi kathinaṁ akkamanti. kathinaṁ dussati. bhagavato etamatthaṁ ārocesuṁ. “na, bhikkhave, allehi pādehi kathinaṁ akkamitabbaṁ. yo akkameyya, āpatti dukkaṭassā” ti.

tena kho pana samayena bhikkhū saupāhanā kathinaṁ akkamanti. kathinaṁ dussati. bhagavato etamatthaṁ ārocesuṁ. “na, bhikkhave, saupāhanena kathinaṁ akkamitabbaṁ. yo akkameyya, āpatti dukkaṭassā” ti.

tena kho pana samayena bhikkhū cīvaraṁ sibbantā aṅguliyā paṭiggaṇhanti. aṅguliyo dukkhā honti. bhagavato etamatthaṁ ārocesuṁ. “anujānāmi, bhikkhave, paṭiggahan”-ti.

257. tena kho pana samayena chabbaggiyā bhikkhū uccāvace paṭiggahe dhārenti sovaṇṇamayaṁ rūpiyamayaṁ. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, uccāvacā paṭiggahā dhāretabbā. yo dhāreyya, āpatti dukkaṭassa. anujānāmi, bhikkhave, aṭṭhimayaṁ ...pe0 ... saṅkhanābhimayan”-ti.

tena kho pana samayena sūciyopi satthakāpi paṭiggahāpi nassanti. bhagavato etamatthaṁ ārocesuṁ. “anujānāmi, bhikkhave, āvesanavitthakan”-ti. āvesanavitthake samākulā honti. bhagavato etamatthaṁ ārocesuṁ. “anujānāmi, bhikkhave, paṭiggahathavikan”-ti. aṁsabaddhako na hoti. bhagavato etamatthaṁ ārocesuṁ. “anujānāmi, bhikkhave, aṁsabaddhakaṁ bandhanasuttakan”-ti.

tena kho pana samayena bhikkhū abbhokāse cīvaraṁ sibbantā sītenapi uṇhenapi kilamanti. bhagavato etamatthaṁ ārocesuṁ. “anujānāmi, bhikkhave, kathinasālaṁ kathinamaṇḍapan”-ti. kathinasālā nīcavatthukā hoti, udakena otthariyyati. bhagavato etamatthaṁ ārocesuṁ. “anujānāmi, bhikkhave uccavatthukaṁ kātu” nti. cayo paripatati ...pe0 ... “anujānāmi, bhikkhave, cinituṁ tayo caye -- iṭṭhakācayaṁ, silācayaṁ, dārucayan”-ti. ārohantā vihaññanti ...pe0 ... “anujānāmi, bhikkhave, tayo sopāne -- iṭṭhakāsopānaṁ, silāsopānaṁ, dārusopānan”-ti. ārohantā paripatanti ...pe0 ... “anujānāmi, bhikkhave, ālambanabāhan”-ti. kathinasālāya tiṇacuṇṇaṁ paripatati ...pe0 ... “anujānāmi, bhikkhave, ogumphetvā {ogumbetvā (sī0 syā0)} ullittāvalittaṁ kātuṁ -- setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ cīvaravaṁsaṁ cīvararajjukan”-ti.

tena kho pana samayena bhikkhū cīvaraṁ sibbetvā tattheva kathinaṁ ujjhitvā pakkamanti, undūrehipi upacikāhipi khajjati. bhagavato etamatthaṁ ārocesuṁ. “anujānāmi, bhikkhave, kathinaṁ saṅgharitu” nti. kathinaṁ paribhijjati ...pe0 ... “anujānāmi, bhikkhave, goghaṁsikāya kathinaṁ saṅgharitu” nti. kathinaṁ viniveṭhiyati ...pe0 ... “anujānāmi, bhikkhave, bandhanarajju” nti.

tena kho pana samayena bhikkhū kuṭṭepi thambhepi kathinaṁ ussāpetvā pakkamanti. paripatitvā kathinaṁ bhijjati. bhagavato etamatthaṁ ārocesuṁ. “anujānāmi, bhikkhave, bhittikhile vā nāgadante vā laggetu” nti.

258. atha kho bhagavā rājagahe yathābhirantaṁ viharitvā yena vesālī tena cārikaṁ pakkāmi. tena kho pana samayena bhikkhū sūcikampi satthakampi bhesajjampi pattena ādāya gacchanti. bhagavato etamatthaṁ ārocesuṁ. “anujānāmi, bhikkhave, bhesajjatthavikan”-ti. aṁsabaddhako na hoti ...pe0 ... “anujānāmi, bhikkhave, aṁsabaddhakaṁ bandhanasuttakan”-ti.

tena kho pana samayena aññataro bhikkhu upāhanāyo kāyabandhanena bandhitvā gāmaṁ piṇḍāya pāvisi. aññataro upāsako taṁ bhikkhuṁ abhivādento upāhanāyo sīsena ghaṭṭeti. so bhikkhu maṅku ahosi. atha kho so bhikkhu ārāmaṁ gantvā bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. “anujānāmi, bhikkhave, upāhanatthavikan”-ti. aṁsabaddhako na hoti ...pe0 ... “anujānāmi, bhikkhave, aṁsabaddhakaṁ bandhanasuttakan”-ti.

tena kho pana samayena antarāmagge udakaṁ akappiyaṁ hoti. parissāvanaṁ na hoti. bhagavato etamatthaṁ ārocesuṁ. “anujānāmi, bhikkhave, parissāvanan”-ti. coḷakaṁ nappahoti ...pe0 ... “anujānāmi, bhikkhave, kaṭacchuparissāvanan”-ti. coḷakaṁ nappahoti ...pe0 ... “anujānāmi, bhikkhave, dhammakaraṇan”-ti {dhammakaraṇaṁ (sī0 syā0), dhamakaraṇaṁ (ka0)}.

259. tena kho pana samayena dve bhikkhū kosalesu janapade addhānamaggappaṭipannā honti. eko bhikkhu anācāraṁ ācarati. dutiyo bhikkhu taṁ bhikkhuṁ etadavoca -- “mā, āvuso, evarūpaṁ akāsi. netaṁ kappatī” ti. so tasmiṁ upanandhi. atha kho so bhikkhu pipāsāya pīḷito upanaddhaṁ bhikkhuṁ etadavoca -- “dehi me, āvuso, parissāvanaṁ, pānīyaṁ pivissāmī” ti. upanaddho bhikkhu na adāsi. so bhikkhu pipāsāya pīḷito kālamakāsi. atha kho so bhikkhu ārāmaṁ gantvā bhikkhūnaṁ etamatthaṁ ārocesi. “kiṁ pana tvaṁ, āvuso, parissāvanaṁ yāciyamāno na adāsī” ti? “evamāvuso” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu parissāvanaṁ yāciyamāno na dassatī” ti! atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā taṁ bhikkhuṁ paṭipucchi -- “saccaṁ kira tvaṁ, bhikkhu, parissāvanaṁ yāciyamāno na adāsī” ti? “saccaṁ bhagavā” ti. vigarahi buddho bhagavā -- “ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ. kathañhi nāma tvaṁ, moghapurisa, parissāvanaṁ yāciyamāno na dassasi. netaṁ, moghapurisa, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na bhikkhave, addhānamaggappaṭipannena bhikkhunā parissāvanaṁ yāciyamānena na dātabbaṁ. yo na dadeyya, āpatti dukkaṭassa. na ca, bhikkhave, aparissāvanakena addhāno paṭipajjitabbo. yo paṭipajjeyya, āpatti dukkaṭassa. sace na hoti parissāvanaṁ vā dhammakaraṇo vā, saṅghāṭikaṇṇopi adhiṭṭhātabbo -- iminā parissāvetvā pivissāmī” ti. atha kho bhagavā anupubbena cārikaṁ caramāno yena vesālī tadavasari. tatra sudaṁ bhagavā vesāliyaṁ viharati mahāvane kūṭāgārasālāyaṁ. tena kho pana samayena bhikkhū navakammaṁ karonti. parissāvanaṁ na sammati. bhagavato etamatthaṁ ārocesuṁ. “anujānāmi, bhikkhave, daṇḍaparissāvanan”-ti. daṇḍaparissāvanaṁ na sammati. bhagavato etamatthaṁ ārocesuṁ. “anujānāmi, bhikkhave, ottharakan”-ti.

tena kho pana samayena bhikkhū makasehi ubbāḷhā honti. bhagavato etamatthaṁ ārocesuṁ. “anujānāmi, bhikkhave, makasakuṭikan”-ti.

260. tena kho pana samayena vesāliyaṁ paṇītānaṁ bhattānaṁ bhattapaṭipāṭi aṭṭhitā hoti. bhikkhū paṇītāni bhojanāni bhuñjitvā abhisannakāyā honti bahvābādhā {bavhābādhā (sī0)}. atha kho jīvako komārabhacco vesāliṁ agamāsi kenacideva karaṇīyena. addasā kho jīvako komārabhacco bhikkhū abhisannakāye bahvābādhe. disvāna yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho jīvako komārabhacco bhagavantaṁ etadavoca -- “etarahi, bhante, bhikkhū abhisannakāyā bahvābādhā. sādhu, bhante, bhagavā bhikkhūnaṁ caṅkamañca jantāgharañca anujānātu. evaṁ bhikkhū appābādhā bhavissantī” ti. atha kho bhagavā jīvakaṁ komārabhaccaṁ dhammiyā kathāya sandassesi samādapesi samuttejesi sampahaṁsesi. atha kho jīvako komārabhacco bhagavatā dhammiyā kathāya sandassito samādapito samuttejito sampahaṁsito uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, caṅkamañca jantāgharañcā” ti.

tena kho pana samayena bhikkhū visame caṅkame caṅkamanti. pādā dukkhā honti. bhagavato etamatthaṁ ārocesuṁ. “anujānāmi, bhikkhave, samaṁ kātu” nti. caṅkamo nīcavatthuko hoti. udakena otthariyyati ...pe0 ... “anujānāmi, bhikkhave, uccavatthukaṁ kātu” nti. cayo paripatati ...pe0 ... “anujānāmi, bhikkhave, cinituṁ tayo caye -- iṭṭhakācayaṁ, silācayaṁ, dārucayan”-ti. ārohantā vihaññanti ...pe0 ... “anujānāmi, bhikkhave, tayo sopāne -- iṭṭhakāsopānaṁ, silāsopānaṁ, dārusopānan”-ti. ārohantā paripatanti ...pe0 ... “anujānāmi, bhikkhave, ālambanabāhan”-ti.

tena kho pana samayena bhikkhū caṅkame caṅkamantā paripatanti. bhagavato etamatthaṁ ārocesuṁ. “anujānāmi, bhikkhave, caṅkamanavedikan”-ti.

tena kho pana samayena bhikkhū ajjhokāse caṅkamantā sītenapi uṇhenapi kilamanti. bhagavato etamatthaṁ ārocesuṁ. “anujānāmi, bhikkhave, caṅkamanasālan”-ti. caṅkamanasālāyaṁ tiṇacuṇṇaṁ paripatati ...pe0 ... “anujānāmi, bhikkhave, ogumphetvā ullittāvalittaṁ kātuṁ -- setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ cīvaravaṁsaṁ cīvararajju” nti. jantāgharaṁ nīcavatthukaṁ hoti, udakena otthariyyati ...pe0 ... “anujānāmi, bhikkhave, uccavatthukaṁ kātu” nti. cayo paripatati ...pe0 ... “anujānāmi, bhikkhave, cinituṁ tayo caye -- iṭṭhakācayaṁ, silācayaṁ, dārucayan”-ti. ārohantā vihaññanti ...pe0 ... “anujānāmi, bhikkhave, tayo sopāne -- iṭṭhakāsopānaṁ, silāsopānaṁ, dārusopānan”-ti. ārohantā paripatanti ...pe0 ... “anujānāmi, bhikkhave, ālambanabāhan”-ti. jantāgharassa kavāṭaṁ na hoti ...pe0 ... “anujānāmi, bhikkhave, kavāṭaṁ piṭṭhasaṅghāṭaṁ {pīṭhasaṁghāṭaṁ (ka0)} udukkhalikaṁ uttarapāsakaṁ aggaḷavaṭṭikaṁ kapisīsakaṁ sūcikaṁ ghaṭikaṁ tāḷacchiddaṁ āviñchanachiddaṁ āviñchanarajju” nti. jantāgharassa kuṭṭapādo jīrati ...pe0 ... “anujānāmi, bhikkhave, maṇḍalikaṁ kātu” nti. jantāgharassa dhūmanettaṁ na hoti ...pe0 ... “anujānāmi, bhikkhave, dhūmanettan”-ti.

tena kho pana samayena bhikkhū khuddake jantāghare majjhe aggiṭṭhānaṁ karonti. upacāro na hoti. bhagavato etamatthaṁ ārocesuṁ. “anujānāmi, bhikkhave, khuddake jantāghare ekamantaṁ aggiṭṭhānaṁ kātuṁ, mahallake majjhe” ti. jantāghare aggi mukhaṁ ḍahati ...pe0 ... “anujānāmi, bhikkhave, mukhamattikan”-ti. hatthe mattikaṁ tementi ...pe0 ... “anujānāmi, bhikkhave, mattikādoṇikan”-ti. mattikā duggandhā hoti ...pe0 ... “anujānāmi, bhikkhave, vāsetu” nti. jantāghare aggi kāyaṁ ḍahati ...pe0 ... “anujānāmi, bhikkhave, udakaṁ atiharitu” nti. pātiyāpi pattenapi udakaṁ atiharanti ...pe0 ... “anujānāmi, bhikkhave, udakaṭṭhānaṁ, udakasarāvakan”-ti. jantāgharaṁ tiṇacchadanaṁ na sedeti {tiṇacchādanena chādeti (ka0)} ...pe0 ... “anujānāmi, bhikkhave, ogumphetvā ullittāvalittaṁ kātu” nti. jantāgharaṁ cikkhallaṁ hoti ...pe0 ... “anujānāmi, bhikkhave, santharituṁ tayo santhare -- iṭṭhakāsantharaṁ, silāsantharaṁ, dārusantharan”-ti. cikkhallaṁyeva hoti ...pe0 ... “anujānāmi, bhikkhave, dhovitu” nti. udakaṁ santiṭṭhati ...pe0 ... “anujānāmi, bhikkhave, udakaniddhamanan”-ti.

tena kho pana samayena bhikkhū jantāghare chamāya nisīdanti, gattāni kaṇḍūvanti. bhagavato etamatthaṁ ārocesuṁ. “anujānāmi, bhikkhave, jantāgharapīṭhan”-ti. tena kho pana samayena jantāgharaṁ aparikkhittaṁ hoti ...pe0 ... “anujānāmi, bhikkhave, parikkhipituṁ tayo pākāre -- iṭṭhakāpākāraṁ, silāpākāraṁ, dārupākāran”-ti. koṭṭhako na hoti ...pe0 ... “anujānāmi, bhikkhave, koṭṭhakan”-ti. koṭṭhako nīcavatthuko hoti, udakena otthariyyati ...pe0 ... “anujānāmi, bhikkhave, uccavatthukaṁ kātu” nti. cayo paripatati ...pe0 ... “anujānāmi, bhikkhave, cinituṁ tayo caye -- iṭṭhakācayaṁ, silācayaṁ, dārucayan”-ti. ārohantā vihaññanti ...pe0 ... “anujānāmi, bhikkhave, tayo sopāne -- iṭṭhakāsopānaṁ, silāsopānaṁ, dārusopānan”-ti. ārohantā paripatanti ...pe0 ... “anujānāmi, bhikkhave, ālambanabāhan”-ti. koṭṭhakassa kavāṭaṁ na hoti ...pe0 ... “anujānāmi, bhikkhave, kavāṭaṁ piṭṭhasaṅghāṭaṁ udukkhalikaṁ uttarapāsakaṁ aggaḷavaṭṭiṁ kapisīsakaṁ sūcikaṁ ghaṭikaṁ tāḷacchiddaṁ āviñchanachiddaṁ āviñchanarajju” nti. koṭṭhake tiṇacuṇṇaṁ paripatati ...pe0 ... “anujānāmi, bhikkhave, ogumphetvā ullittāvalittaṁ kātuṁ -- setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikanti. pariveṇaṁ cikkhallaṁ hoti ...pe0 ... “anujānāmi, bhikkhave, marumbaṁ upakiritu” nti. na pariyāpuṇanti ...pe0 ... “anujānāmi, bhikkhave, padarasilaṁ nikkhipitu” nti. udakaṁ santiṭṭhati ...pe0 ... “anujānāmi, bhikkhave, udakaniddhamanan”-ti.

261. tena kho pana samayena bhikkhū naggā naggaṁ abhivādenti ...pe0 ... naggā naggaṁ abhivādāpenti, naggā naggassa parikammaṁ karonti, naggā naggassa parikammaṁ kārāpenti, naggā naggassa denti, naggā paṭiggaṇhanti, naggā khādanti, naggā bhuñjanti, naggā sāyanti, naggā pivanti. bhagavato etamatthaṁ ārocesuṁ. “na, bhikkhave, naggena {idaṁ padaṁ katthaci natthi} naggo abhivādetabbo ...pe0 ... na naggena abhivādetabbaṁ ... na naggena {idaṁ padaṁ katthaci natthi} naggo abhivādāpetabbo ... na naggena abhivādāpetabbaṁ ... na naggena naggassa parikammaṁ kātabbaṁ ... na naggena naggassa parikammaṁ kārāpetabbaṁ ... na naggena naggassa dātabbaṁ ... na naggena paṭiggahetabbaṁ ... na naggena khāditabbaṁ ... na naggena bhuñjitabbaṁ ... na naggena sāyitabbaṁ ... na naggena pātabbaṁ. yo piveyya, āpatti dukkaṭassā” ti.

tena kho pana samayena bhikkhū jantāghare chamāya cīvaraṁ nikkhipanti. cīvaraṁ paṁsukitaṁ hoti. bhagavato etamatthaṁ ārocesuṁ. “anujānāmi, bhikkhave, cīvaravaṁsaṁ cīvararajju” nti. deve vassante cīvaraṁ ovassati ...pe0 ... “anujānāmi, bhikkhave, jantāgharasālan”-ti. jantāgharasālā nīcavatthukā hoti, udakena otthariyyati ...pe0 ... “anujānāmi, bhikkhave, uccavatthukaṁ kātu” nti. cayo paripatati ...pe0 ... “anujānāmi, bhikkhave, cinituṁ ...pe0 ... ārohantā vihaññanti ...pe0 ... ārohantā paripatanti ...pe0 ... “anujānāmi, bhikkhave, ālambanabāhan”-ti. jantāgharasālāya tiṇacuṇṇaṁ paripatati ...pe0 ... “anujānāmi, bhikkhave, ogumphetvā ullittāvalittaṁ kātuṁ ...pe0 ... cīvaravaṁsaṁ cīvararajju” nti.

tena kho pana samayena bhikkhū jantāgharepi udakepi parikammaṁ kātuṁ kukkuccāyanti. bhagavato etamatthaṁ ārocesuṁ. “anujānāmi, bhikkhave, tisso paṭicchādiyo -- jantāgharapaṭicchādiṁ, udakapaṭicchādiṁ, vatthapaṭicchādi” nti.

tena kho pana samayena jantāghare udakaṁ na hoti. bhagavato etamatthaṁ ārocesuṁ. “anujānāmi, bhikkhave, udapānan”-ti. udapānassa kūlaṁ lujjati ...pe0 ... “anujānāmi, bhikkhave, cinituṁ tayo caye -- iṭṭhakācayaṁ, silācayaṁ, dārucayan”-ti. udapāno nīcavatthuko hoti, udakena otthariyyati ...pe0 ... “anujānāmi, bhikkhave, uccavatthukaṁ kātu” nti. cayo paripatati ...pe0 ... ārohantā vihaññanti ...pe0 ... ārohantā paripatanti ...pe0 ... “anujānāmi, bhikkhave, ālambanabāhan”-ti.

262. tena kho pana samayena bhikkhū vallikāyapi kāyabandhanenapi udakaṁ vāhenti {vāhanti (ka0)}. bhagavato etamatthaṁ ārocesuṁ. “anujānāmi, bhikkhave, udakavāhanarajju” nti. hatthā dukkhā honti ...pe0 ... “anujānāmi, bhikkhave, tulaṁ karakaṭakaṁ cakkavaṭṭakan”-ti. bhājanā bahū bhijjanti ...pe0 ... “anujānāmi, bhikkhave, tayo vārake -- lohavārakaṁ, dāruvārakaṁ, cammakkhaṇḍan”-ti.

tena kho pana samayena bhikkhū ajjhokāse udakaṁ vāhentā sītenapi uṇhenapi kilamanti. bhagavato etamatthaṁ ārocesuṁ. “anujānāmi, bhikkhave, udapānasālan”-ti. udapānasālāya tiṇacuṇṇaṁ paripatati ...pe0 ... “anujānāmi, bhikkhave, ogumphetvā ullittāvalittaṁ kātuṁ -- setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ cīvaravaṁsaṁ cīvararajju” nti. udapāno apāruto hoti, tiṇacuṇṇehipi paṁsukehipi okiriyyati ...pe0 ... “anujānāmi, bhikkhave, apidhānan”-ti. udakabhājanaṁ na saṁvijjati ...pe0 ... “anujānāmi, bhikkhave, udakadoṇiṁ udakakaṭāhan”-ti.

tena kho pana samayena bhikkhū ārāme tahaṁ tahaṁ nahāyanti. ārāmo cikkhallo hoti. bhagavato etamatthaṁ ārocesuṁ. “anujānāmi, bhikkhave, candanikan”-ti. candanikā pākaṭā hoti. bhikkhū hiriyanti nahāyituṁ ...pe0 ... “anujānāmi, bhikkhave, parikkhipituṁ tayo pākāre -- iṭṭhakāpākāraṁ, silāpākāraṁ, dārupākāran”-ti. candanikā cikkhallā hoti ...pe0 ... “anujānāmi, bhikkhave, santharituṁ tayo santhare -- iṭṭhakāsantharaṁ, silāsantharaṁ, dārusantharan”-ti. udakaṁ santiṭṭhati ...pe0 ... “anujānāmi, bhikkhave, udakaniddhamanan”-ti.

tena kho pana samayena bhikkhūnaṁ gattāni sītigatāni honti. bhagavato etamatthaṁ ārocesuṁ ...pe0 ... “anujānāmi, bhikkhave, udakapuñchaniṁ coḷakenapi paccuddharitu” nti.

263. tena kho pana samayena aññataro upāsako saṅghassa atthāya pokkharaṇiṁ kāretukāmo hoti. bhagavato etamatthaṁ ārocesuṁ ...pe0 ... “anujānāmi, bhikkhave, pokkharaṇi” nti. pokkharaṇiyā kūlaṁ lujjati ...pe0 ... “anujānāmi, bhikkhave, cinituṁ tayo caye -- iṭṭhakācayaṁ, silācayaṁ, dārucayan”-ti. ārohantā vihaññanti ...pe0 ... “anujānāmi, bhikkhave, tayo sopāne -- iṭṭhakāsopānaṁ, silāsopānaṁ, dārusopānan”-ti. ārohantā paripatanti ...pe0 ... “anujānāmi, bhikkhave, ālambanabāhan”-ti. pokkharaṇiyā udakaṁ purāṇaṁ hoti ...pe0 ... “anujānāmi, bhikkhave, udakamātikaṁ udakaniddhamanan”-ti.

tena kho pana samayena aññataro bhikkhu saṅghassa atthāya nillekhaṁ jantāgharaṁ kattukāmo hoti. bhagavato etamatthaṁ ārocesuṁ ...pe0 ... “anujānāmi, bhikkhave, nillekhaṁ jantāgharan”-ti.

tena kho pana samayena chabbaggiyā bhikkhū cātumāsaṁ nisīdanena vippavasanti. bhagavato etamatthaṁ ārocesuṁ ...pe0 ... “na, bhikkhave, cātumāsaṁ nisīdanena vippavasitabbaṁ. yo vippavaseyya, āpatti dukkaṭassā” ti.

264. tena kho pana samayena chabbaggiyā bhikkhū pupphābhikiṇṇesu sayanesu sayanti. manussā vihāracārikaṁ āhiṇḍantā passitvā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, pupphābhikiṇṇesu sayanesu sayitabbaṁ. yo sayeyya, āpatti dukkaṭassā” ti.

tena kho pana samayena manussā gandhampi mālampi ādāya ārāmaṁ āgacchanti. bhikkhū kukkuccāyantā na paṭiggaṇhanti. bhagavato etamatthaṁ ārocesuṁ. “anujānāmi, bhikkhave, gandhaṁ gahetvā kavāṭe pañcaṅgulikaṁ dātuṁ, pupphaṁ gahetvā vihāre ekamantaṁ nikkhipitu” nti.

tena kho pana samayena saṅghassa namatakaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, namatakan”-ti. atha kho bhikkhūnaṁ etadahosi -- “namatakaṁ adhiṭṭhātabbaṁ nu kho udāhu vikappetabban”-ti ...pe0 ... “na, bhikkhave, namatakaṁ adhiṭṭhātabbaṁ, na vikappetabban”-ti.

tena kho pana samayena chabbaggiyā bhikkhū āsittakūpadhāne bhuñjanti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ ...pe0 ... “na, bhikkhave, āsittakūpadhāne bhuñjitabbaṁ. yo bhuñjeyya, āpatti dukkaṭassā” ti.

tena kho pana samayena aññataro bhikkhu gilāno hoti. so bhuñjamāno na sakkoti hatthena pattaṁ sandhāretuṁ. bhagavato etamatthaṁ ārocesuṁ. “anujānāmi, bhikkhave, maḷorikan”-ti.

tena kho pana samayena chabbaggiyā bhikkhū ekabhājanepi bhuñjanti ...pe0 ... ekathālakepi pivanti, ekamañcepi tuvaṭṭenti, ekattharaṇāpi tuvaṭṭenti, ekapāvuraṇāpi tuvaṭṭenti, ekattharaṇapāvuraṇāpi tuvaṭṭenti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, ekabhājane bhuñjitabbaṁ ...pe0 ... na ekathālake pātabbaṁ ... na ekamañce tuvaṭṭitabbaṁ ... na ekattharaṇā {na ekattharaṇe} tuvaṭṭitabbaṁ ... na ekapāvuraṇā {na ekapāvuraṇe} tuvaṭṭitabbaṁ ... na ekattharaṇapāvuraṇā {na ekattharaṇapāvuraṇe (syā0)} tuvaṭṭitabbaṁ. yo tuvaṭṭeyya, āpatti dukkaṭassā” ti.

265. tena kho pana samayena vaḍḍho licchavī mettiyabhūmajakānaṁ bhikkhūnaṁ sahāyo hoti. atha kho vaḍḍho licchavī yena mettiyabhūmajakā bhikkhū tenupasaṅkami, upasaṅkamitvā mettiyabhūmajake bhikkhū etadavoca -- “vandāmi ayyā” ti. evaṁ vutte mettiyabhūmajakā bhikkhū nālapiṁsu. dutiyampi kho vaḍḍho licchavī mettiyabhūmajake bhikkhū etadavoca -- “vandāmi ayyā” ti. dutiyampi kho mettiyabhūmajakā bhikkhū nālapiṁsu. tatiyampi kho vaḍḍho licchavī mettiyabhūmajake bhikkhū etadavoca -- “vandāmi ayyā” ti. tatiyampi kho mettiyabhūmajakā bhikkhū nālapiṁsu. “kyāhaṁ ayyānaṁ aparajjhāmi, kissa maṁ ayyā nālapantī” ti? “tathā hi pana tvaṁ, āvuso vaḍḍha, amhe dabbena mallaputtena viheṭhiyamāne ajjhupekkhasī” ti. “kyāhaṁ ayyā karomī” ti? “sace kho tvaṁ, āvuso vaḍḍha, iccheyyāsi, ajjeva bhagavā āyasmantaṁ dabbaṁ mallaputtaṁ nāsāpeyyā” ti. “kyāhaṁ ayyā karomi, kiṁ mayā sakkā kātu” nti? “ehi tvaṁ, āvuso vaḍḍha, yena bhagavā tenupasaṅkama, upasaṅkamitvā bhagavantaṁ evaṁ vadehi -- `idaṁ, bhante, nacchannaṁ nappatirūpaṁ. yāyaṁ, bhante, disā abhayā anītikā anupaddavā sāyaṁ disā sabhayā saītikā saupaddavā; yato nivātaṁ tato savātaṁ ; udakaṁ maññe ādittaṁ; ayyena me dabbena mallaputtena pajāpati dūsitā” 'ti. “evaṁ ayyā” ti kho vaḍḍho licchavī mettiyabhūmajakānaṁ bhikkhūnaṁ paṭissutvā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho vaḍḍho licchavī bhagavantaṁ etadavoca -- “idaṁ, bhante, nacchannaṁ nappatirūpaṁ. yāyaṁ, bhante, disā abhayā anītikā anupaddavā sāyaṁ disā sabhayā saītikā saupaddavā; yato nivātaṁ tato savātaṁ; udakaṁ maññe ādittaṁ; ayyena me dabbena mallaputtena pajāpati dūsitā” ti.

atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā āyasmantaṁ dabbaṁ mallaputtaṁ paṭipucchi -- “sarasi tvaṁ, dabba, evarūpaṁ kattā yathāyaṁ vaḍḍho āhā” ti? “yathā maṁ, bhante, bhagavā jānātī” ti. dutiyampi kho bhagavā ...pe0 ... tatiyampi kho bhagavā āyasmantaṁ dabbaṁ mallaputtaṁ etadavoca -- “sarasi tvaṁ, dabba, evarūpaṁ kattā yathāyaṁ vaḍḍho āhā” ti? “yathā maṁ, bhante, bhagavā jānātī” ti. “na kho, dabba, dabbā evaṁ nibbeṭhenti. sace tayā kataṁ, katanti vadehi; sace akataṁ, akatanti vadehī” ti. “yato ahaṁ, bhante, jāto nābhijānāmi supinantenapi methunaṁ dhammaṁ paṭisevitā, pageva jāgaro” ti. atha kho bhagavā bhikkhū āmantesi -- “tena hi, bhikkhave, saṅgho vaḍḍhassa licchavissa pattaṁ nikkujjatu, asambhogaṁ saṅghena karotu.

“aṭṭhahi, bhikkhave, aṅgehi samannāgatassa upāsakassa patto nikkujjitabbo -- bhikkhūnaṁ alābhāya parisakkati, bhikkhūnaṁ anatthāya parisakkati, bhikkhūnaṁ avāsāya {anāvāsāya (syā0)} parisakkati, bhikkhū akkosati paribhāsati, bhikkhū bhikkhūhi bhedeti, buddhassa avaṇṇaṁ bhāsati, dhammassa avaṇṇaṁ bhāsati, saṅghassa avaṇṇaṁ bhāsati. anujānāmi, bhikkhave, imehi aṭṭhahaṅgehi samannāgatassa upāsakassa pattaṁ nikkujjituṁ. evañca pana, bhikkhave, nikkujjitabbo. byattena bhikkhunā paṭibalena saṅgho ñāpetabbo --

266. “suṇātu me, bhante, saṅgho. vaḍḍho licchavī āyasmantaṁ dabbaṁ mallaputtaṁ amūlikāya sīlavipattiyā anuddhaṁseti. yadi saṅghassa pattakallaṁ, saṅgho vaḍḍhassa licchavissa pattaṁ nikkujjeyya, asambhogaṁ saṅghena kareyya. esā ñatti.

“suṇātu me, bhante, saṅgho. vaḍḍho licchavī āyasmantaṁ dabbaṁ mallaputtaṁ amūlikāya sīlavipattiyā anuddhaṁseti. saṅgho vaḍḍhassa licchavissa pattaṁ nikkujjati, asambhogaṁ saṅghena karoti. yassāyasmato khamati vaḍḍhassa licchavissa pattassa nikkujjanā, asambhogaṁ saṅghena karaṇaṁ, so tuṇhassa; yassa nakkhamati, so bhāseyya.

“nikkujjito saṅghena vaḍḍhassa licchavissa patto, asambhogo saṅghena. khamati saṅghassa, tasmā tuṇhī, evametaṁ dhārayāmī” ti.

atha kho āyasmā ānando pubbaṇhasamayaṁ nivāsetvā pattacīvaramādāya yena vaḍḍhassa licchavissa nivesanaṁ tenupasaṅkami, upasaṅkamitvā vaḍḍhaṁ licchaviṁ etadavoca -- “saṅghena te, āvuso vaḍḍha, patto nikkujjito. asambhogosi saṅghenā” ti. atha kho vaḍḍho licchavī -- saṅghena kira me patto nikkujjito, asambhogomhi kira saṅghenāti -- tattheva mucchito papato. atha kho vaḍḍhassa licchavissa mittāmaccā ñātisālohitā vaḍḍhaṁ licchaviṁ etadavocuṁ -- “alaṁ, āvuso vaḍḍha, mā soci, mā paridevi. mayaṁ bhagavantaṁ pasādessāma bhikkhusaṅghañcā” ti.

atha kho vaḍḍho licchavī saputtadāro samittāmacco sañātisālohito allavattho allakeso yena bhagavā tenupasaṅkami, upasaṅkamitvā bhagavato pādesu sirasā nipatitvā bhagavantaṁ etadavoca -- “accayo maṁ, bhante, accagamā yathābālaṁ yathāmūḷhaṁ yathāakusalaṁ, yohaṁ ayyaṁ dabbaṁ mallaputtaṁ amūlikāya sīlavipattiyā anuddhaṁsesiṁ. tassa me, bhante, bhagavā accayaṁ accayato paṭiggaṇhātu āyatiṁ saṁvarāyā” ti. “taggha tvaṁ, āvuso vaḍḍha, accayo accagamā yathābālaṁ yathāmūḷhaṁ yathāakusalaṁ, yaṁ tvaṁ dabbaṁ mallaputtaṁ amūlikāya sīlavipattiyā anuddhaṁsesi. yato ca kho tvaṁ, āvuso vaḍḍha, accayaṁ accayato disvā yathādhammaṁ paṭikarosi, taṁ te mayaṁ paṭiggaṇhāma. vuḍḍhihesā, āvuso vaḍḍha, ariyassa vinaye yo accayaṁ accayato disvā yathādhammaṁ paṭikaroti, āyatiṁ saṁvaraṁ āpajjatī” ti. atha kho bhagavā bhikkhū āmantesi -- “tena hi, bhikkhave, saṅgho vaḍḍhassa licchavissa pattaṁ ukkujjatu, sambhogaṁ saṅghena karotu.

“aṭṭhahi, bhikkhave, aṅgehi samannāgatassa upāsakassa patto ukkujjitabbo -- na bhikkhūnaṁ alābhāya parisakkati, na bhikkhūnaṁ anatthāya parisakkati, na bhikkhūnaṁ avāsāya parisakkati, na bhikkhū akkosati paribhāsati, na bhikkhū bhikkhūhi bhedeti, na buddhassa avaṇṇaṁ bhāsati, na dhammassa avaṇṇaṁ bhāsati, na saṅghassa avaṇṇaṁ bhāsati. anujānāmi, bhikkhave, imehi aṭṭhahaṅgehi samannāgatassa upāsakassa pattaṁ ukkujjituṁ. evañca pana, bhikkhave, ukkujjitabbo. tena, bhikkhave, vaḍḍhena licchavinā saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `saṅghena me, bhante, patto nikkujjito, asambhogomhi saṅghena. sohaṁ, bhante, sammā vattāmi, lomaṁ pātemi, netthāraṁ vattāmi, saṅghaṁ pattukkujjanaṁ yācāmī'ti. dutiyampi yācitabbo. tatiyampi yācitabbo. byattena bhikkhunā paṭibalena saṅgho ñāpetabbo --

267. “suṇātu me, bhante, saṅgho. saṅghena vaḍḍhassa licchavissa patto nikkujjito, asambhogo saṅghena. so sammā vattati, lomaṁ pāteti, netthāraṁ vattati, saṅghaṁ pattukkujjanaṁ yācati. yadi saṅghassa pattakallaṁ, saṅgho vaḍḍhassa licchavissa pattaṁ ukkujjeyya, sambhogaṁ saṅghena kareyya. esā ñatti.

“suṇātu me, bhante, saṅgho. saṅghena vaḍḍhassa licchavissa patto nikkujjito, asambhogo saṅghena. so sammā vattati, lomaṁ pāteti, netthāraṁ vattati, saṅghaṁ pattukkujjanaṁ yācati. saṅgho vaḍḍhassa licchavissa pattaṁ ukkujjati, sambhogaṁ saṅghena karoti. yassāyasmato khamati vaḍḍhassa licchavissa pattassa ukkujjanā, sambhogaṁ saṅghena karaṇaṁ, so tuṇhassa; yassa nakkhamati, so bhāseyya.

“ukkujjito saṅghena vaḍḍhassa licchavissa patto, sambhogo saṅghena. khamati saṅghassa, tasmā tuṇhī, evametaṁ dhārayāmī” ti.

268. atha kho bhagavā vesāliyaṁ yathābhirantaṁ viharitvā yena bhaggā tena cārikaṁ pakkāmi. anupubbena cārikaṁ caramāno yena bhaggā tadavasari. tatra sudaṁ bhagavā bhaggesu viharati susumāragire {suṁsumāragire (sī0 syā0), saṁsumāragire (ka0)} bhesakaḷāvane migadāye. tena kho pana samayena bodhissa rājakumārassa kokanado {kokanudo (ka0)} nāma pāsādo acirakārito hoti, anajjhāvuttho samaṇena vā brāhmaṇena vā kenaci vā manussabhūtena. atha kho bodhi rājakumāro sañjikāputtaṁ māṇavaṁ āmantesi -- “ehi tvaṁ, samma sañcikāputta, yena bhagavā tenupasaṅkama, upasaṅkamitvā mama vacanena bhagavato pāde sirasā vanda; appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha -- `bodhi, bhante, rājakumāro bhagavato pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī'ti. evañca vadehi -- `adhivāsetu kira, bhante, bhagavā bodhissa rājakumārassa svātanāya bhattaṁ saddhiṁ bhikkhusaṅghenā” 'ti. “evaṁ bho” ti kho sañcikāputto māṇavo bodhissa rājakumārassa paṭissutvā yena bhagavā tenupasaṅkami, upasaṅkamitvā bhagavatā saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho sañcikāputto māṇavo bhagavantaṁ etadavoca -- “bodhi kho rājakumāro bhoto gotamassa pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati. evañca vadeti -- `adhivāsetu kira bhavaṁ gotamo bodhissa rājakumārassa svātanāya bhattaṁ saddhiṁ bhikkhusaṅghenā” 'ti. adhivāsesi bhagavā tuṇhībhāvena. atha kho sañcikāputto māṇavo bhagavato adhivāsanaṁ viditvā uṭṭhāyāsanā yena bodhi rājakumāro tenupasaṅkami, upasaṅkamitvā bodhiṁ rājakumāraṁ etadavoca -- “avocumha kho mayaṁ bhoto vacanena taṁ bhavantaṁ gotamaṁ -- `bodhi kho rājakumāro bhoto gotamassa pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati. evañca vadeti -- adhivāsetu kira bhavaṁ gotamo bodhissa rājakumārassa svātanāya bhattaṁ saddhiṁ bhikkhusaṅghenā'ti. adhivutthañca pana samaṇena gotamenā” ti.

atha kho bodhi rājakumāro tassā rattiyā accayena paṇītaṁ khādanīyaṁ bhojanīyaṁ paṭiyādāpetvā, kokanadañca pāsādaṁ odātehi dussehi santharāpetvā yāva pacchimasopānakaḷevarā, sañcikāputtaṁ māṇavaṁ āmantesi -- “ehi tvaṁ, samma sañcikāputta, yena bhagavā tenupasaṅkama, upasaṅkamitvā bhagavato kālaṁ ārocehi -- `kālo, bhante niṭṭhitaṁ bhatta” 'nti. “evaṁ bho” ti kho sañcikāputto māṇavo bodhissa rājakumārassa paṭissutvā yena bhagavā tenupasaṅkami, upasaṅkamitvā bhagavato kālaṁ ārocesi -- “kālo, bho gotama, niṭṭhitaṁ bhattan”-ti.

atha kho bhagavā pubbaṇhasamayaṁ nivāsetvā pattacīvaramādāya yena bodhissa rājakumārassa nivesanaṁ tenupasaṅkami. tena kho pana samayena bodhi rājakumāro bahidvārakoṭṭhake ṭhito hoti, bhagavantaṁ āgamayamāno. addasā kho bodhi rājakumāro bhagavantaṁ dūratova āgacchantaṁ. disvāna tato paccuggantvā bhagavantaṁ abhivādetvā purekkhatvā yena kokanado pāsādo tenupasaṅkami. atha kho bhagavā pacchimasopānakaḷevaraṁ nissāya aṭṭhāsi. atha kho bodhi rājakumāro bhagavantaṁ etadavoca -- “akkamatu, bhante, bhagavā dussāni, akkamatu sugato dussāni, yaṁ mama assa dīgharattaṁ hitāya sukhāyā” ti. evaṁ vutte bhagavā tuṇhī ahosi. dutiyampi kho ...pe0 ... tatiyampi kho bodhi rājakumāro bhagavantaṁ etadavoca -- “akkamatu, bhante, bhagavā dussāni, akkamatu sugato dussāni, yaṁ mama assa dīgharattaṁ hitāya sukhāyā” ti. atha kho bhagavā āyasmantaṁ ānandaṁ apalokesi. atha kho āyasmā ānando bodhiṁ rājakumāraṁ etadavoca -- “saṁharantu, rājakumāra, dussāni. na bhagavā celapaṭikaṁ {celapattikaṁ (sī0)} akkamissati pacchimaṁ janataṁ tathāgato anukampatī” ti.

atha kho bodhi rājakumāro dussāni saṁharāpetvā uparikokanade pāsāde āsanaṁ paññapesi. atha kho bhagavā kokanadaṁ pāsādaṁ abhiruhitvā paññatte āsane nisīdi saddhiṁ bhikkhusaṅghena. atha kho bodhi rājakumāro buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā, bhagavantaṁ bhuttāviṁ onītapattapāṇiṁ, ekamantaṁ nisīdi. ekamantaṁ nisinnaṁ kho bodhiṁ rājakumāraṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “na, bhikkhave, celapaṭikā akkamitabbā. yo akkameyya, āpatti dukkaṭassā” ti.

tena kho pana samayena aññatarā itthī apagatagabbhā bhikkhū nimantetvā dussaṁ paññapetvā etadavoca -- “akkamatha, bhante, dussan”-ti. bhikkhū kukkuccāyantā na akkamanti. “akkamatha, bhante, dussaṁ maṅgalatthāyā” ti. bhikkhū kukkuccāyantā na akkamiṁsu. atha kho sā itthī ujjhāyati khiyyati vipāceti -- “kathañhi nāma ayyā maṅgalatthāya yāciyamānā celappaṭikaṁ na akkamissantī” ti! assosuṁ kho bhikkhū tassā itthiyā ujjhāyantiyā khiyyantiyā vipācentiyā. atha kho te bhikkhū bhagavato etamatthaṁ ārocesuṁ. “gihī, bhikkhave, maṅgalikā. anujānāmi, bhikkhave, gihīnaṁ maṅgalatthāya yāciyamānena celappaṭikaṁ akkamitu” nti.

tena kho pana samayena bhikkhū dhotapādakaṁ akkamituṁ kukkuccāyanti. bhagavato etamatthaṁ ārocesuṁ. “anujānāmi, bhikkhave, dhotapādakaṁ akkamitu” nti.

dutiyabhāṇavāro niṭṭhito.

269. atha kho bhagavā bhaggesu yathābhirantaṁ viharitvā yena sāvatthi tena cārikaṁ pakkāmi. anupubbena cārikaṁ caramāno yena sāvatthi tadavasari. tatra sudaṁ bhagavā sāvatthiyaṁ viharati jetavane anāthapiṇḍikassa ārāme. atha kho visākhā migāramātā ghaṭakañca katakañca sammajjaniñca ādāya yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnā kho visākhā migāramātā bhagavantaṁ etadavoca -- “paṭiggaṇhātu me, bhante, bhagavā ghaṭakañca katakañca sammajjaniñca, yaṁ mama assa dīgharattaṁ hitāya sukhāyā” ti. paṭiggahesi bhagavā ghaṭakañca sammajjaniñca. na bhagavā katakaṁ paṭiggahesi. atha kho bhagavā visākhaṁ migāramātaraṁ dhammiyā kathāya sandassesi samādapesi samuttejesi sampahaṁsesi. atha kho visākhā migāramātā bhagavatā dhammiyā kathāya sandassitā samādapitā samuttejitā sampahaṁsitā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.

atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, ghaṭakañca sammajjaniñca. na, bhikkhave, katakaṁ paribhuñjitabbaṁ. yo paribhuñjeyya, āpatti dukkaṭassa. anujānāmi, bhikkhave, tisso pādaghaṁsaniyo -- sakkharaṁ, kathalaṁ, samuddapheṇakan”-ti.

atha kho visākhā migāramātā vidhūpanañca tālavaṇṭañca {tālavaṇḍañca (ka0)} ādāya yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnā kho visākhā migāramātā bhagavantaṁ etadavoca -- “paṭiggaṇhātu me, bhante, bhagavā vidhūpanañca tālavaṇṭañca, yaṁ mama assa dīgharattaṁ hitāya sukhāyā” ti. paṭiggahesi bhagavā vidhūpanañca tālavaṇṭañca.

atha kho bhagavā visākhaṁ migāramātaraṁ dhammiyā kathāya sandassesi samādapesi samuttejesi sampahaṁsesi ...pe0 ... padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, vidhūpanañca tālavaṇṭañcā” ti.

tena kho pana samayena saṅghassa makasabījanī uppannā hoti. bhagavato etamatthaṁ ārocesuṁ. “anujānāmi, bhikkhave, makasabījani” nti. cāmaribījanī uppannā hoti. bhagavato etamatthaṁ ārocesuṁ. “na, bhikkhave, cāmaribījanī dhāretabbā. yo dhāreyya, āpatti dukkaṭassa. anujānāmi, bhikkhave, tisso bījaniyo -- vākamayaṁ, usīramayaṁ, morapiñchamayan”-ti.

270. tena kho pana samayena saṅghassa chattaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, chattan”-ti.

tena kho pana samayena chabbaggiyā bhikkhū chattappaggahitā {chattaṁ paggahetvā (ka0)} āhiṇḍanti. tena kho pana samayena aññataro upāsako sambahulehi ājīvakasāvakehi saddhiṁ uyyānaṁ agamāsi. addasāsuṁ kho te ājīvakasāvakā chabbaggiye bhikkhū dūratova chattappaggahite āgacchante. disvāna taṁ upāsakaṁ etadavocuṁ -- “ete kho, ayyā {ayyo (ka0)}, tumhākaṁ bhadantā chattappaggahitā āgacchanti, seyyathāpi gaṇakamahāmattā” ti. “nāyyā ete bhikkhū, paribbājakā” ti. `bhikkhū na bhikkhū'ti abbhutaṁ akaṁsu. atha kho so upāsako upagate sañjānitvā ujjhāyati khiyyati vipāceti -- “kathañhi nāma bhadantā chattappaggahitā āhiṇḍissantī” ti! assosuṁ kho bhikkhū tassa upāsakassa ujjhāyantassa khiyyantassa vipācentassa. atha kho te bhikkhū bhagavato etamatthaṁ ārocesuṁ. “saccaṁ kira, bhikkhave ...pe0 ... “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, chattaṁ dhāretabbaṁ. yo dhāreyya, āpatti dukkaṭassā” ti.

tena kho pana samayena aññataro bhikkhu gilāno hoti. tassa bhikkhuno vinā chattaṁ na phāsu hoti. bhagavato etamatthaṁ ārocesuṁ. “anujānāmi, bhikkhave, gilānassa chattaṁ dhāretu” nti.

tena kho pana samayena bhikkhū -- gilānasseva bhagavatā chattaṁ anuññātaṁ no agilānassāti -- ārāme ārāmūpacāre chattaṁ dhāretuṁ kukkuccāyanti. bhagavato etamatthaṁ ārocesuṁ. “anujānāmi, bhikkhave, agilānenapi ārāme ārāmūpacāre chattaṁ dhāretu” nti.

tena kho pana samayena aññataro bhikkhu sikkāya pattaṁ uṭṭitvā daṇḍe ālaggitvā vikāle aññatarena gāmadvārena atikkamati. manussā -- `esayyo coro gacchati, asissa vijjotalatī'ti anupatitvā gahetvā sañjānitvā muñciṁsu. atha kho so bhikkhu ārāmaṁ gantvā bhikkhūnaṁ etamatthaṁ ārocesi. “kiṁ pana tvaṁ, āvuso, daṇḍasikkaṁ dhāresī” ti? “evamāvuso” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu daṇḍasikkaṁ dhāressasī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, daṇḍasikkā dhāretabbā. yo dhāreyya, āpatti dukkaṭassā” ti.

tena kho pana samayena aññataro bhikkhu gilāno hoti, na sakkoti vinā daṇḍena āhiṇḍituṁ. bhagavato etamatthaṁ ārocesuṁ. “anujānāmi, bhikkhave, gilānassa bhikkhuno daṇḍasammutiṁ dātuṁ. evañca pana, bhikkhave, dātabbā. tena gilānena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, gilāno; na sakkomi vinā daṇḍena āhiṇḍituṁ. sohaṁ, bhante, saṅghaṁ daṇḍasammutiṁ yācāmī'ti. dutiyampi yācitabbā. tatiyampi yācitabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ itthannāmo bhikkhu gilāno, na sakkoti vinā daṇḍena āhiṇḍituṁ. so saṅghaṁ daṇḍasammutiṁ yācati. yadi saṅghassa pattakallaṁ, saṅgho itthannāmassa bhikkhuno daṇḍasammutiṁ dadeyya. esā ñatti.

“suṇātu me, bhante, saṅgho. ayaṁ itthannāmo bhikkhu gilāno, na sakkoti vinā daṇḍena āhiṇḍituṁ. so saṅghaṁ daṇḍasammutiṁ yācati. saṅgho itthannāmassa bhikkhuno daṇḍasammutiṁ deti. yassāyasmato khamati itthannāmassa bhikkhuno daṇḍasammutiyā dānaṁ, so tuṇhassa; yassa nakkhamati, so bhāseyya.

“dinnā saṅghena itthannāmassa bhikkhuno daṇḍasammuti. khamati saṅghassa, tasmā tuṇhī, evametaṁ dhārayāmī” ti.

271. tena kho pana samayena aññataro bhikkhu gilāno hoti, na sakkoti vinā sikkāya pattaṁ pariharituṁ. bhagavato etamatthaṁ ārocesuṁ. “anujānāmi, bhikkhave, gilānassa bhikkhuno sikkāsammutiṁ dātuṁ. evañca pana, bhikkhave, dātabbā. tena gilānena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, gilāno; na sakkomi vinā sikkāya pattaṁ pariharituṁ. sohaṁ, bhante, saṅghaṁ sikkāsammutiṁ yācāmī'ti. dutiyampi yācitabbā. tatiyampi yācitabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ itthannāmo bhikkhu gilāno, na sakkoti vinā sikkāya pattaṁ pariharituṁ. so saṅghaṁ sikkāsammutiṁ yācati. yadi saṅghassa pattakallaṁ, saṅgho itthannāmassa bhikkhuno sikkāsammutiṁ dadeyya. esā ñatti.

“suṇātu me, bhante, saṅgho. ayaṁ itthannāmo bhikkhu gilāno, na sakkoti vinā sikkāya pattaṁ pariharituṁ. so saṅghaṁ sikkāsammutiṁ yācati. saṅgho itthannāmassa bhikkhuno sikkāsammutiṁ deti. yassāyasmato khamati itthannāmassa bhikkhuno sikkāsammutiyā dānaṁ, so tuṇhassa; yassa nakkhamati, so bhāseyya.

“dinnā saṅghena itthannāmassa bhikkhuno sikkāsammuti. khamati saṅghassa, tasmā tuṇhī, evametaṁ dhārayāmī” ti.

272. tena kho pana samayena aññataro bhikkhu gilāno hoti, na sakkoti vinā daṇḍena āhiṇḍituṁ, na sakkoti vinā sikkāya pattaṁ pariharituṁ. bhagavato etamatthaṁ ārocesuṁ. “anujānāmi, bhikkhave, gilānassa bhikkhuno daṇḍasikkāsammutiṁ dātuṁ. evañca pana, bhikkhave, dātabbā. tena gilānena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `ahaṁ, bhante, gilāno; na sakkomi vinā daṇḍena āhiṇḍituṁ; na sakkomi vinā sikkāya pattaṁ pariharituṁ. sohaṁ, bhante, saṅghaṁ daṇḍasikkāsammutiṁ yācāmī'ti. dutiyampi yācitabbā. tatiyampi yācitabbā. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ itthannāmo bhikkhu gilāno, na sakkoti vinā daṇḍena āhiṇḍituṁ, na sakkoti vinā sikkāya pattaṁ pariharituṁ. so saṅghaṁ daṇḍasikkāsammutiṁ yācati. yadi saṅghassa pattakallaṁ, saṅgho itthannāmassa bhikkhuno daṇḍasikkāsammutiṁ dadeyya. esā ñatti.

“suṇātu me, bhante, saṅgho. ayaṁ itthannāmo bhikkhu gilāno na sakkoti vinā daṇḍena āhiṇḍituṁ, na sakkoti vinā sikkāya pattaṁ pariharituṁ. so saṅghaṁ daṇḍasikkāsammutiṁ yācati. saṅgho itthannāmassa bhikkhuno daṇḍasikkāsammutiṁ deti. yassāyasmato khamati itthannāmassa bhikkhuno daṇḍasikkāsammutiyā dānaṁ, so tuṇhassa; yassa nakkhamati, so bhāseyya.

“dinnā saṅghena itthannāmassa bhikkhuno daṇḍasikkāsammuti. khamati saṅghassa, tasmā tuṇhī, evametaṁ dhārayāmī” ti.

273. tena kho pana samayena aññataro bhikkhu romanthako {romaṭṭhako (ka0)} hoti. so romanthitvā romanthitvā ajjhoharati. bhikkhū ujjhāyanti khiyyanti vipācenti -- “vikālāyaṁ {kathaṁ hi nāma vikālāyaṁ(ka0)} bhikkhu bhojanaṁ bhuñjatī” ti. bhagavato etamatthaṁ ārocesuṁ. “eso, bhikkhave, bhikkhu aciraṁgoyoniyā cuto. anujānāmi, bhikkhave, romanthakassa romanthanaṁ. na ca, bhikkhave, bahimukhadvāraṁ nīharitvā ajjhoharitabbaṁ. yo ajjhohareyya, yathādhammo kāretabbo” ti.

tena kho pana samayena aññatarassa pūgassa saṅghabhattaṁ hoti. bhattagge bahusitthāni pakiriyiṁsu {vippakirīyiṁsu (sī0), parikiriṁsu (syā0)}. manussā ujjhāyanti khiyyanti vipācenti -- “kathañhi nāma samaṇā sakyaputtiyā odane diyyamāne na sakkaccaṁ paṭiggahessanti, ekamekaṁ sitthaṁ kammasatena niṭṭhāyatī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. “anujānāmi, bhikkhave, yaṁ diyyamānaṁ patati, taṁ sāmaṁ gahetvā paribhuñjituṁ. pariccattaṁ taṁ, bhikkhave, dāyakehī” ti.

274. tena kho pana samayena aññataro bhikkhu dīghehi nakhehi piṇḍāya carati. aññatarā itthī passitvā taṁ bhikkhuṁ etadavoca -- “ehi, bhante, methunaṁ dhammaṁ paṭisevā” ti. “alaṁ, bhagini, netaṁ kappatī” ti. “sace kho tvaṁ, bhante, nappaṭisevissasi, idānāhaṁ attano nakhehi gattāni vilikhitvā kuppaṁ karissāmi -- ayaṁ maṁ bhikkhu vippakarotī” ti. “pajānāhi tvaṁ, bhaginī” ti. atha kho sā itthī attano nakhehi gattāni vilikhitvā kuppaṁ akāsi -- ayaṁ maṁ bhikkhu vippakarotīti. manussā upadhāvitvā taṁ bhikkhuṁ aggahesuṁ. addasāsuṁ kho te manussā tassā itthiyā nakhe chavimpi lohitampi. disvāna -- imissāyeva itthiyā idaṁ kammaṁ, akārako bhikkhūti -- taṁ bhikkhuṁ muñciṁsu. atha kho so bhikkhu ārāmaṁ gantvā bhikkhūnaṁ etamatthaṁ ārocesi. “kiṁ pana tvaṁ, āvuso, dīghe nakhe dhāresī” ti? “evamāvuso” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu dīghe nakhe dhāressasī” ti! atha kho te bhikkhū bhagavato etamatthaṁ ārocesuṁ. “na, bhikkhave, dīghā nakhā dhāretabbā. yo dhāreyya, āpatti dukkaṭassā” ti.

tena kho pana samayena bhikkhū nakhenapi nakhaṁ chindanti, mukhenapi nakhaṁ chindanti, kuṭṭepi ghaṁsanti. aṅguliyo dukkhā honti. bhagavato etamatthaṁ ārocesuṁ. “anujānāmi, bhikkhave, nakhacchedanan”-ti. salohitaṁ nakhaṁ chindanti. aṅguliyo dukkhā honti ...pe0 ... “anujānāmi, bhikkhave, maṁsappamāṇena nakhaṁ chinditu” nti.

tena kho pana samayena chabbaggiyā bhikkhū vīsatimaṭṭhaṁ {vīsatimaṭṭaṁ (sī0)} kārāpenti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, vīsatimaṭṭhaṁ kārāpetabbaṁ. yo kārāpeyya, āpatti dukkaṭassa. anujānāmi, bhikkhave, malamattaṁ apakaḍḍhitu” nti.

275. tena kho pana samayena bhikkhūnaṁ kesā dīghā honti. bhagavato etamatthaṁ ārocesuṁ. “ussahanti pana, bhikkhave, bhikkhū aññamaññaṁ kese oropetu” nti? “ussahanti bhagavā” ti. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā ...pe0 ... bhikkhū āmantesi -- “anujānāmi, bhikkhave, khuraṁ khurasilaṁ khurasipāṭikaṁ namatakaṁ sabbaṁ khurabhaṇḍan”-ti.

tena kho pana samayena chabbaggiyā bhikkhū massuṁ kappāpenti ...pe0 ... massuṁ vaḍḍhāpenti ... golomikaṁ kārāpenti ... caturassakaṁ kārāpenti ... parimukhaṁ kārāpenti ... aḍḍhadukaṁ {aḍḍhurakaṁ (sī0), aḍḍharukaṁ (syā0)} kārāpenti ... dāṭhikaṁ ṭhapenti ... sambādhe lomaṁ saṁharāpenti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, massu kappāpetabbaṁ ...pe0 ... na massu vaḍḍhāpetabbaṁ ... na golomikaṁ kārāpetabbaṁ ... na caturassakaṁ kārāpetabbaṁ ... na parimukhaṁ kārāpetabbaṁ ... na aḍḍhadukaṁ kārāpetabbaṁ ... na dāṭhikā ṭhapetabbā ... na sambādhe lomaṁ saṁharāpetabbaṁ. yo saṁharāpeyya, āpatti dukkaṭassā” ti.

tena kho pana samayena aññatarassa bhikkhuno sambādhe vaṇo hoti. bhesajjaṁ na santiṭṭhati. bhagavato etamatthaṁ ārocesuṁ. “anujānāmi, bhikkhave, ābādhappaccayā sambādhe lomaṁ saṁharāpetu” nti.

tena kho pana samayena chabbaggiyā bhikkhū kattarikāya kese chedāpenti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, kattarikāya kesā chedāpetabbā. yo chedāpeyya, āpatti dukkaṭassā” ti.

tena kho pana samayena aññatarassa bhikkhuno sīse vaṇo hoti, na sakkoti khurena kese oropetuṁ. bhagavato etamatthaṁ ārocesuṁ. “anujānāmi, bhikkhave, ābādhappaccayā kattarikāya kese chedāpetu” nti.

tena kho pana samayena bhikkhū dīghāni nāsikālomāni dhārenti. manussā ujjhāyanti khiyyanti vipācenti -- seyyathāpi pisācillikāti. bhagavato etamatthaṁ ārocesuṁ. “na, bhikkhave, dīghaṁ nāsikālomaṁ dhāretabbaṁ. yo dhāreyya, āpatti dukkaṭassā” ti.

tena kho pana samayena bhikkhū sakkharikāyapi madhusitthakenapi nāsikālomaṁ gāhāpenti. nāsikā dukkhā honti. bhagavato etamatthaṁ ārocesuṁ. “anujānāmi, bhikkhave, saṇḍāsan”-ti.

tena kho pana samayena chabbaggiyā bhikkhū palitaṁ gāhāpenti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, palitaṁ gāhāpetabbaṁ. yo gāhāpeyya, āpatti dukkaṭassā” ti.

276. tena kho pana samayena aññatarassa bhikkhuno kaṇṇagūthakehi kaṇṇā thakitā honti. bhagavato etamatthaṁ ārocesuṁ. “anujānāmi, bhikkhave, kaṇṇamalaharaṇi” nti.

tena kho pana samayena chabbaggiyā bhikkhū uccāvacā kaṇṇamalaharaṇiyo dhārenti sovaṇṇamayaṁ rūpiyamayaṁ. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, uccāvacā kaṇṇamalaharaṇiyo dhāretabbā. yo dhāreyya, āpatti dukkaṭassāti. anujānāmi, bhikkhave, aṭṭhimayaṁ dantamayaṁ visāṇamayaṁ naḷamayaṁ veḷumayaṁ kaṭṭhamayaṁ jatumayaṁ phalamayaṁ lohamayaṁ saṅkhanābhimayan”-ti.

277. tena kho pana samayena chabbaggiyā bhikkhū bahuṁ lohabhaṇḍaṁ kaṁsabhaṇḍaṁ sannicayaṁ karonti. manussā vihāracārikaṁ āhiṇḍantā passitvā ujjhāyanti khiyyanti vipācenti -- “kathañhi nāma samaṇā sakyaputtiyā bahuṁ lohabhaṇḍaṁ kaṁsabhaṇḍaṁ sannicayaṁ karissanti, seyyathāpi kaṁsapattharikā” ti! bhagavato etamatthaṁ ārocesuṁ. “na, bhikkhave, bahuṁ lohabhaṇḍaṁ kaṁsabhaṇḍaṁ sannicayo kātabbo. yo kareyya, āpatti dukkaṭassā” ti.

tena kho pana samayena bhikkhū añjanimpi añjanisalākampi kaṇṇamalaharaṇimpi bandhanamattampi kukkuccāyanti. bhagavato etamatthaṁ ārocesuṁ. “anujānāmi, bhikkhave, añjaniṁ añjanisalākaṁ kaṇṇamalaharaṇiṁ bandhanamattan”-ti.

tena kho pana samayena chabbaggiyā bhikkhū saṅghāṭipallatthikāya nisīdanti. saṅghāṭiyā pattā lujjanti. bhagavato etamatthaṁ ārocesuṁ. “na, bhikkhave, saṅghāṭipallatthikāya nisīditabbaṁ. yo nisīdeyya, āpatti dukkaṭassā” ti.

tena kho pana samayena aññataro bhikkhu gilāno hoti. tassa vinā āyogena {āyogā (sī0 syā0)} na phāsu hoti. bhagavato etamatthaṁ ārocesuṁ. “anujānāmi, bhikkhave, āyogan”-ti. atha kho bhikkhūnaṁ etadahosi -- “kathaṁ nu kho āyogo kātabbo” ti? bhagavato etamatthaṁ ārocesuṁ. “anujānāmi, bhikkhave, tantakaṁ vemaṁ kavaṭaṁ {vemakaṁ vaṭṭaṁ (sī0), vemakaṁ vaṭaṁ (syā0)} salākaṁ sabbaṁ tantabhaṇḍakan”-ti.

278. tena kho pana samayena aññataro bhikkhu akāyabandhano gāmaṁ piṇḍāya pāvisi. tassa rathikāya antaravāsako pabhassittha. manussā ukkuṭṭhimakaṁsu. so bhikkhu maṅku ahosi. atha kho so bhikkhu ārāmaṁ gantvā bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. “na, bhikkhave, akāyabandhanena gāmo pavisitabbo. yo paviseyya, āpatti dukkaṭassa. anujānāmi, bhikkhave, kāyabandhanan”-ti.

tena kho pana samayena chabbaggiyā bhikkhū uccāvacāni kāyabandhanāni dhārenti -- kalābukaṁ, deḍḍubhakaṁ, murajaṁ, maddavīṇaṁ. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, uccāvacāni kāyabandhanāni dhāretabbāni -- kalābukaṁ, deḍḍubhakaṁ, murajaṁ, maddavīṇaṁ. yo dhāreyya, āpatti dukkaṭassa. anujānāmi, bhikkhave, dve kāyabandhanāni -- paṭṭikaṁ, sūkarantakan”-ti. kāyabandhanassa dasā jīranti ...pe0 ... “anujānāmi, bhikkhave, murajaṁ maddavīṇan”-ti. kāyabandhanassa anto jīrati ...pe0 ... “anujānāmi, bhikkhave, sobhaṇaṁ guṇakan”-ti. kāyabandhanassa pavananto jīrati ...pe0 ... “anujānāmi, bhikkhave, vidhan”-ti {vīthanti (sī0 syā0)}.

tena kho pana samayena chabbaggiyā bhikkhū uccāvace vidhe dhārenti sovaṇṇamayaṁ rūpiyamayaṁ. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, uccāvacā vidhā dhāretabbā. yo dhāreyya, āpatti dukkaṭassa. anujānāmi, bhikkhave, aṭṭhimayaṁ ...pe0 ... saṅkhanābhimayaṁ suttamayan”-ti.

279. tena kho pana samayena āyasmā ānando lahukā saṅghāṭiyo pārupitvā gāmaṁ piṇḍāya pāvisi. vātamaṇḍalikāya saṅghāṭiyo ukkhipiyiṁsu. atha kho āyasmā ānando ārāmaṁ gantvā bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. “anujānāmi, bhikkhave, gaṇṭhikaṁ pāsakan”-ti.

tena kho pana samayena chabbaggiyā bhikkhū uccāvacā gaṇṭhikāyo dhārenti sovaṇṇamayaṁ rūpiyamayaṁ. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, uccāvacā gaṇṭhikā dhāretabbā. yo dhāreyya, āpatti dukkaṭassa. anujānāmi, bhikkhave, aṭṭhimayaṁ dantamayaṁ visāṇamayaṁ naḷamayaṁ veḷumayaṁ kaṭṭhamayaṁ jatumayaṁ phalamayaṁ lohamayaṁ saṅkhanābhimayaṁ suttamayan”-ti.

tena kho pana samayena bhikkhū gaṇṭhikampi pāsakampi cīvare appenti. cīvaraṁ jīrati. bhagavato etamatthaṁ ārocesuṁ. “anujānāmi, bhikkhave, gaṇṭhikaphalakaṁ pāsakaphalakan”-ti. gaṇṭhikaphalakampi pāsakaphalakampi ante appenti. koṭṭo {koṇo (sī0 syā0)} vivariyati. bhagavato etamatthaṁ ārocesuṁ. “anujānāmi, bhikkhave, gaṇṭhikaphalakaṁ ante appetuṁ; pāsakaphalakaṁ sattaṅgulaṁ vā aṭṭhaṅgulaṁ vā ogāhetvā appetu” nti.

280. tena kho pana samayena chabbaggiyā bhikkhū gihinivatthaṁ nivāsenti -- hatthisoṇḍakaṁ, macchavāḷakaṁ, catukaṇṇakaṁ, tālavaṇṭakaṁ, satavalikaṁ. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, gihinivatthaṁ nivāsetabbaṁ -- hatthisoṇḍakaṁ, macchavāḷakaṁ, catukaṇṇakaṁ, tālavaṇṭakaṁ, satavalikaṁ. yo nivāseyya, āpatti dukkaṭassā” ti.

tena kho pana samayena chabbaggiyā bhikkhū gihipārutaṁ pārupanti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, gihipārutaṁ pārupitabbaṁ. yo pārupeyya, āpatti dukkaṭassā” ti.

tena kho pana samayena chabbaggiyā bhikkhū saṁvelliyaṁ nivāsenti. manussā ujjhāyanti khiyyanti vipācenti -- seyyathāpi rañño muṇḍavaṭṭīti. bhagavato etamatthaṁ ārocesuṁ. “na, bhikkhave, saṁvelliyaṁ nivāsetabbaṁ. yo nivāseyya, āpatti dukkaṭassā” ti.

281. tena kho pana samayena chabbaggiyā bhikkhū ubhatokājaṁ haranti. manussā ujjhāyanti khiyyanti vipācenti -- seyyathāpi rañño muṇḍavaṭṭīti. bhagavato etamatthaṁ ārocesuṁ. “na, bhikkhave, ubhatokājaṁ haritabbaṁ. yo hareyya, āpatti dukkaṭassa. anujānāmi, bhikkhave, ekatokājaṁ antarākājaṁ sīsabhāraṁ khandhabhāraṁ kaṭibhāraṁ olambakan”-ti.

282. tena kho pana samayena bhikkhū dantakaṭṭhaṁ na khādanti. mukhaṁ duggandhaṁ hoti. bhagavato etamatthaṁ ārocesuṁ.

“pañcime, bhikkhave, ādīnavā dantakaṭṭhassa akhādane. acakkhussaṁ, mukhaṁ duggandhaṁ hoti, rasaharaṇiyo na visujjhanti, pittaṁ semhaṁ bhattaṁ pariyonandhati, bhattamassa nacchādeti -- ime kho, bhikkhave, pañca ādīnavā dantakaṭṭhassa akhādane.

“pañcime, bhikkhave, ānisaṁsā dantakaṭṭhassa khādane. cakkhussaṁ, mukhaṁ na duggandhaṁ hoti, rasaharaṇiyo visujjhanti, pittaṁ semhaṁ bhattaṁ na pariyonandhati, bhattamassa chādeti -- ime kho, bhikkhave, pañca ānisaṁsā dantakaṭṭhassa khādane. anujānāmi, bhikkhave, dantakaṭṭhan”-ti.

tena kho pana samayena chabbaggiyā bhikkhū dīghāni dantakaṭṭhāni khādanti, teheva sāmaṇeraṁ ākoṭenti. bhagavato etamatthaṁ ārocesuṁ. “na, bhikkhave, dīghaṁ dantakaṭṭhaṁ khāditabbaṁ. yo khādeyya, āpatti dukkaṭassa. anujānāmi, bhikkhave, aṭṭhaṅgulaparamaṁ dantakaṭṭhaṁ, na ca tena sāmaṇero ākoṭetabbo. yo ākoṭeyya, āpatti dukkaṭassā” ti.

tena kho pana samayena aññatarassa bhikkhuno atimaṭāhakaṁ dantakaṭṭhaṁ khādantassa kaṇṭhe vilaggaṁ hoti. bhagavato etamatthaṁ ārocesuṁ. “na, bhikkhave, atimaṭāhakaṁ dantakaṭṭhaṁ khāditabbaṁ. yo khādeyya, āpatti dukkaṭassa. anujānāmi, bhikkhave, caturaṅgulapacchimaṁ {caturaṅgulaṁ pacchimaṁ (ka0)} dantakaṭṭhan”-ti.

283. tena kho pana samayena chabbaggiyā bhikkhū dāyaṁ ālimpenti. manussā ujjhāyanti khiyyanti vipācenti -- seyyathāpi davaḍāhakāti. bhagavato etamatthaṁ ārocesuṁ. “na, bhikkhave, dāyo ālimpitabbo. yo ālimpeyya, āpatti dukkaṭassā” ti.

tena kho pana samayena vihārā tiṇagahanā honti, davaḍāhe ḍayhamāne vihārā ḍayhanti. bhikkhū kukkuccāyanti paṭaggiṁ dātuṁ, parittaṁ kātuṁ. bhagavato etamatthaṁ ārocesuṁ. “anujānāmi, bhikkhave, davaḍāhe ḍayhamāne paṭaggiṁ dātuṁ, parittaṁ kātu” nti.

284. tena kho pana samayena chabbaggiyā bhikkhū rukkhaṁ abhiruhanti, rukkhā rukkhaṁ saṅkamanti. manussā ujjhāyanti khiyyanti vipācenti -- seyyathāpi makkaṭāti. bhagavato etamatthaṁ ārocesuṁ. “na, bhikkhave, rukkho abhiruhitabbo. yo abhiruheyya, āpatti dukkaṭassā” ti.

tena kho pana samayena aññatarassa bhikkhuno kosalesu janapade sāvatthiṁ gacchantassa antarāmagge hatthī pariyuṭṭhāti. atha kho so bhikkhu rukkhamūlaṁ upadhāvitvā kukkuccāyanto rukkhaṁ na abhiruhi. so hatthī aññena agamāsi. atha kho so bhikkhu sāvatthiṁ gantvā bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. “anujānāmi, bhikkhave, sati karaṇīye porisaṁ rukkhaṁ abhiruhituṁ āpadāsu yāvadatthan”-ti.

285. tena kho pana samayena yameḷakekuṭā nāma {yameḷutekulā nāma (sī0), meṭṭhakokuṭṭhā nāma (syā0)} bhikkhū dve bhātikā honti brāhmaṇajātikā kalyāṇavācā kalyāṇavākkaraṇā. te yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “etarahi, bhante, bhikkhū nānānāmā nānāgottā nānājaccā nānākulā pabbajitā. te sakāya niruttiyā buddhavacanaṁ dūsenti. handa mayaṁ, bhante, buddhavacanaṁ chandaso āropemā” ti. vigarahi buddho bhagavā ...pe0 ... “kathañhi nāma tumhe, moghapurisā, evaṁ vakkhatha -- `handa mayaṁ, bhante, buddhavacanaṁ chandaso āropemā'ti. netaṁ, moghapurisā, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, buddhavacanaṁ chandaso āropetabbaṁ. yo āropeyya, āpatti dukkaṭassa. anujānāmi, bhikkhave, sakāya niruttiyā buddhavacanaṁ pariyāpuṇitu” nti.

286. tena kho pana samayena chabbaggiyā bhikkhū lokāyataṁ pariyāpuṇanti. manussā ujjhāyanti khiyyanti vipācenti -- seyyathāpi gihī kāmabhoginoti. assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. “api nu kho, bhikkhave, lokāyate sāradassāvī imasmiṁ dhammavinaye vuddhiṁ viruḷhiṁ vepullaṁ āpajjeyyā” ti? “nohetaṁ bhante”. “imasmiṁ vā pana dhammavinaye sāradassāvī lokāyataṁ pariyāpuṇeyyā” ti? “nohetaṁ bhante”. “na, bhikkhave, lokāyataṁ pariyāpuṇitabbaṁ. yo pariyāpuṇeyya, āpatti dukkaṭassā” ti.

tena kho pana samayena chabbaggiyā bhikkhū lokāyataṁ vācenti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, lokāyataṁ vācetabbaṁ. yo vāceyya, āpatti dukkaṭassā” ti.

287. tena kho pana samayena chabbaggiyā bhikkhū tiracchānavijjaṁ pariyāpuṇanti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, tiracchānavijjā pariyāpuṇitabbā. yo pariyāpuṇeyya, āpatti dukkaṭassā” ti.

tena kho pana samayena chabbaggiyā bhikkhū tiracchānavijjaṁ vācenti. manussā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, tiracchānavijjā vācetabbā. yo vāceyya, āpatti dukkaṭassā” ti.

288. tena kho pana samayena bhagavā mahatiyā parisāya parivuto dhammaṁ desento khipi. bhikkhū -- `jīvatu, bhante, bhagavā; jīvatu sugato'ti -- uccāsaddaṁ mahāsaddaṁ akaṁsu. tena saddena dhammakathā antarā ahosi. atha kho bhagavā bhikkhū āmantesi -- “api nu kho, bhikkhave, khipite `jīvā'ti vutto {vutte (ka0)} tappaccayā jīveyya vā mareyya vā” ti? “nohetaṁ bhante”. “na, bhikkhave, khipite `jīvā'ti vattabbo. yo vadeyya, āpatti dukkaṭassā” ti.

tena kho pana samayena manussā bhikkhūnaṁ khipite `jīvatha bhante'ti vadanti. bhikkhū kukkuccāyantā nālapanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā `jīvatha bhante'ti vuccamānā nālapissantī” ti! bhagavato etamatthaṁ ārocesuṁ. “gihī, bhikkhave, maṅgalikā. anujānāmi, bhikkhave, gihīnaṁ `jīvatha bhante'ti vuccamānena `ciraṁ jīvā'ti vattu” nti.

289. tena kho pana samayena bhagavā mahatiyā parisāya parivuto dhammaṁ desento nisinno hoti. aññatarena bhikkhunā lasuṇaṁ khāyitaṁ hoti. so -- mā bhikkhū byābādhiṁsūti -- ekamantaṁ nisīdi. addasā kho bhagavā taṁ bhikkhuṁ ekamantaṁ nisinnaṁ. disvāna bhikkhū āmantesi -- “kiṁ nu kho so, bhikkhave, bhikkhu ekamantaṁ nisinno” ti ? “etena, bhante, bhikkhunā lasuṇaṁ khāyitaṁ. so -- mā bhikkhū byābādhiṁsūti -- ekamantaṁ nisinno” ti. “api nu kho, bhikkhave {bhikkhave bhikkhunā (syā0)}, taṁ khāditabbaṁ, yaṁ khāditvā evarūpāya dhammakathāya paribāhiyo assā” ti? “nohetaṁ bhante”. “na, bhikkhave, lasuṇaṁ khāditabbaṁ. yo khādeyya, āpatti dukkaṭassā” ti.

tena kho pana samayena āyasmato sāriputtassa udaravātābādho hoti. atha kho āyasmā mahāmoggallāno yenāyasmā sāriputto tenupasaṅkami, upasaṅkamitvā āyasmantaṁ sāriputtaṁ etadavoca -- “pubbe te, āvuso sāriputta, udaravātābādho kena phāsu hotī” ti? “lasuṇena me, āvuso” ti {atha kho āyasmā sāriputto āyasmantaṁ mahāmoggallānaṁ etadavoca “pubbe kho me āvuso moggallāna udaravātābādho lasuṇena phāsu hotī” ti (ka0)}. bhagavato etamatthaṁ ārocesuṁ. “anujānāmi, bhikkhave, ābādhappaccayā lasuṇaṁ khāditu” nti.

290. tena kho pana samayena bhikkhū ārāme tahaṁ tahaṁ passāvaṁ karonti. ārāmo dussati. bhagavato etamatthaṁ ārocesuṁ. “anujānāmi, bhikkhave, ekamantaṁ passāvaṁ kātu” nti. ārāmo duggandho hoti ...pe0 ... “anujānāmi, bhikkhave, passāvakumbhi” nti. dukkhaṁ nisinnā passāvaṁ karonti ...pe0 ... “anujānāmi, bhikkhave, passāvapādukan”-ti. passāvapādukā pākaṭā honti. bhikkhū hiriyanti passāvaṁ kātuṁ ...pe0 ... “anujānāmi, bhikkhave, parikkhipituṁ tayo pākāre -- iṭṭhakāpākāraṁ, silāpākāraṁ, dārupākāran”-ti. passāvakumbhī apārutā duggandhā hoti ...pe0 ... “anujānāmi, bhikkhave, apidhānan”-ti.

291. tena kho pana samayena bhikkhū ārāme tahaṁ tahaṁ vaccaṁ karonti. ārāmo dussati. bhagavato etamatthaṁ ārocesuṁ. “anujānāmi, bhikkhave, ekamantaṁ vaccaṁ kātu” nti. ārāmo duggandho hoti ...pe0 ... “anujānāmi, bhikkhave, vaccakūpan”-ti. vaccakūpassa kūlaṁ lujjati ...pe0 ... “anujānāmi, bhikkhave, cinituṁ tayo caye -- iṭṭhakācayaṁ, silācayaṁ, dārucayan”-ti. vaccakūpo nīcavatthuko hoti, udakena otthariyyati ...pe0 ... “anujānāmi, bhikkhave, uccavatthukaṁ kātu” nti. cayo paripatati ...pe0 ... “anujānāmi, bhikkhave, cinituṁ tayo caye -- iṭṭhakācayaṁ, silācayaṁ, dārucayan”-ti. ārohantā vihaññanti ...pe0 ... “anujānāmi, bhikkhave, tayo sopāne -- iṭṭhakāsopānaṁ, silāsopānaṁ, dārusopānan”-ti. ārohantā paripatanti ...pe0 ... “anujānāmi, bhikkhave, ālambanabāhan”-ti. ante nisinnā vaccaṁ karontā paripatanti ...pe0 ... “anujānāmi, bhikkhave, santharitvā majjhe chiddaṁ katvā vaccaṁ kātu” nti. dukkhaṁ nisinnā vaccaṁ karonti ...pe0 ... “anujānāmi, bhikkhave, vaccapādukan”-ti. bahiddhā passāvaṁ karonti ...pe0 ... “anujānāmi, bhikkhave, passāvadoṇikan”-ti. avalekhanakaṭṭhaṁ na hoti ...pe0 ... “anujānāmi, bhikkhave, avalekhanakaṭṭhan”-ti. avalekhanapiṭharo na hoti ...pe0 ... “anujānāmi, bhikkhave, avalekhanapiṭharan”-ti. vaccakūpo apāruto duggandho hoti ...pe0 ... “anujānāmi, bhikkhave, apidhānan”-ti. ajjhokāse vaccaṁ karontā sītenapi uṇhenapi kilamanti ...pe0 ... “anujānāmi, bhikkhave, vaccakuṭi” nti. vaccakuṭiyā kavāṭaṁ na hoti ...pe0 ... “anujānāmi, bhikkhave, kavāṭaṁ piṭṭhasaṅghāṭaṁ udukkhalikaṁ uttarapāsakaṁ aggaḷavaṭṭiṁ kapisīsakaṁ sūcikaṁ ghaṭikaṁ tāḷacchiddaṁ āviñchanacchiddaṁ āviñchanarajju” nti. vaccakuṭiyā tiṇacuṇṇaṁ paripatati ...pe0 ... “anujānāmi, bhikkhave, ogumphetvā ullittāvalittaṁ kātuṁ -- setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ cīvaravaṁsaṁ cīvararajju” nti.

292. tena kho pana samayena aññataro bhikkhu jarādubbalo vaccaṁ katvā vuṭṭhahanto paripatati. bhagavato etamatthaṁ ārocesuṁ. “anujānāmi, bhikkhave, olambakan”-ti. vaccakuṭi aparikkhittā hoti ...pe0 ... “anujānāmi, bhikkhave, parikkhipituṁ tayo pākāre -- iṭṭhakāpākāraṁ, silāpākāraṁ, dārupākāran”-ti. koṭṭhako na hoti ...pe0 ... (“anujānāmi, bhikkhave, koṭṭhakan”-ti. koṭṭhakassa kavāṭaṁ na hoti) {(anujānāmi bhikkhave koṭṭhakanti. koṭṭhako nīcavatthuko hoti ...pe0 ... anujānāmi bhikkhave uccavatthukaṁ kātunti. cayo paripatati ...pe0 ... anujānāmi bhikkhave cinituṁ tayo caye iṭṭhakācayaṁ silācayaṁ dārucayanti. ārohantā vihaññanti ...pe0 ... anujānāmi bhikkhave tayo sopāne iṭṭhakāsopānaṁ silāsopānaṁ dārusopānanti. ārohantā paripatanti ...pe0 ... anujānāmi bhikkhave ālambanabāhanti. koṭṭhakassa kavāṭaṁ na hoti.) (syā0 kaṁ0)} ...pe0 ... “anujānāmi, bhikkhave, kavāṭaṁ piṭṭhasaṅghāṭaṁ udukkhalikaṁ uttarapāsakaṁ aggaḷavaṭṭiṁ kapisīsakaṁ sūcikaṁ ghaṭikaṁ tāḷacchiddaṁ āviñchanacchiddaṁ āviñchanarajju” nti. koṭṭhake tiṇacuṇṇaṁ paripatati ...pe0 ... “anujānāmi, bhikkhave, ogumphetvā ullittāvalittaṁ kātuṁ -- setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikan”-ti. pariveṇaṁ cikkhallaṁ hoti ...pe0 ... “anujānāmi, bhikkhave, marumbaṁ pakiritu” nti. na pariyāpuṇanti ...pe0 ... “anujānāmi, bhikkhave, padarasilaṁ {paṭṭasilaṁ (ka0)} nikkhipitu” nti. udakaṁ santiṭṭhati ...pe0 ... “anujānāmi, bhikkhave, udakaniddhamanan”-ti. ācamanakumbhī na hoti ...pe0 ... “anujānāmi, bhikkhave, ācamanakumbhi” nti. ācamanasarāvako na hoti ...pe0 ... “anujānāmi, bhikkhave, ācamanasarāvakan”-ti. dukkhaṁ nisinnā ācamenti ...pe0 ... “anujānāmi, bhikkhave, ācamanapādukan”-ti. ācamanapādukā pākaṭā honti, bhikkhū hiriyanti ācametuṁ ...pe0 ... “anujānāmi, bhikkhave, parikkhipituṁ tayo pākāre -- iṭṭhakāpākāraṁ, silāpākāraṁ, dārupākāran”-ti. ācamanakumbhī apārutā hoti, tiṇacuṇṇehipi paṁsukehipi okiriyyati ...pe0 ... “anujānāmi, bhikkhave, apidhānan”-ti.

293. tena kho pana samayena chabbaggiyā bhikkhū evarūpaṁ anācāraṁ ācaranti -- mālāvacchaṁ ropentipi ropāpentipi, siñcantipi siñcāpentipi, ocinantipi ocināpentipi, ganthentipi ganthāpentipi, ekatovaṇṭikamālaṁ karontipi kārāpentipi, ubhatovaṇṭikamālaṁ karontipi kārāpentipi, mañjarikaṁ karontipi kārāpentipi, vidhūtikaṁ karontipi kārāpentipi, vaṭaṁsakaṁ karontipi kārāpentipi, āveḷaṁ karontipi kārāpentipi, uracchadaṁ karontipi kārāpentipi. te kulitthīnaṁ kuladhītānaṁ kulakumārīnaṁ kulasuṇhānaṁ kuladāsīnaṁ ekatovaṇṭikamālaṁ harantipi harāpentipi, ubhatovaṇṭikamālaṁ harantipi harāpentipi, mañjarikaṁ harantipi harāpentipi, vidhūtikaṁ harantipi harāpentipi, vaṭaṁsakaṁ harantipi harāpentipi, āveḷaṁ harantipi harāpentipi, uracchadaṁ harantipi harāpentipi. te kulitthīhi kuladhītāhi kulakumārīhi kulasuṇhāhi kuladāsīhi saddhiṁ ekabhājanepi bhuñjanti, ekathālakepi pivanti, ekāsanepi nisīdanti, ekamañcepi tuvaṭṭenti, ekattharaṇāpi tuvaṭṭenti, ekapāvuraṇāpi tuvaṭṭenti, ekattharaṇapāvuraṇāpi tuvaṭṭenti, vikālepi bhuñjanti, majjampi pivanti, mālāgandhavilepanampi dhārenti, naccantipi, gāyantipi, vādentipi, lāsentipi; naccantiyāpi naccanti, naccantiyāpi gāyanti, naccantiyāpi vādenti, naccantiyāpi lāsenti ...pe0 ... lāsentiyāpi naccanti, lāsentiyāpi gāyanti, lāsentiyāpi vādenti, lāsentiyāpi lāsenti; aṭṭhapadepi kīḷanti, dasapadepi kīḷanti, ākāsepi kīḷanti, parihārapathepi kīḷanti, santikāyapi kīḷanti, khalikāyapi kīḷanti, ghaṭikāyapi kīḷanti, salākahatthenapi kīḷanti, akkhenapi kīḷanti, paṅgacīrenapi kīḷanti, vaṅkakenapi kīḷanti, mokkhacikāyapi kīḷanti, ciṅgulakenapi kīḷanti, pattāḷhakenapi kīḷanti, rathakenapi kīḷanti, dhanukenapi kīḷanti, akkharikāyapi kīḷanti, manesikāyapi kīḷanti, yathāvajjenapi kīḷanti; hatthismimpi sikkhanti, assasmimpi sikkhanti, rathasmimpi sikkhanti, dhanusmimpi sikkhanti; tharusmimpi sikkhanti; hatthissapi purato dhāvanti, assassapi purato dhāvanti, rathassapi purato dhāvantipi ādhāvantipi; usseḷentipi, apphoṭentipi, nibbujjhantipi, muṭṭhīhipi yujjhanti; raṅgamajjhepi saṅghāṭiṁ pattharitvā naccakiṁ evaṁ vadanti -- “idha, bhagini, naccassū” ti; nalāṭikampi denti; vividhampi anācāraṁ ācaranti. bhagavato etamatthaṁ ārocesuṁ ...pe0 ... “na, bhikkhave, vividhaṁ anācāraṁ ācaritabbaṁ. yo ācareyya, yathādhammo kāretabbo” ti.

tena kho pana samayena āyasmante uruvelakassape pabbajite saṅghassa bahuṁ lohabhaṇḍaṁ dārubhaṇḍaṁ mattikābhaṇḍaṁ uppannaṁ hoti. atha kho bhikkhūnaṁ etadahosi -- “kiṁ nu kho bhagavatā lohabhaṇḍaṁ anuññātaṁ, kiṁ ananuññātaṁ; kiṁ dārubhaṇḍaṁ anuññātaṁ, kiṁ ananuññātaṁ; kiṁ mattikābhaṇḍaṁ anuññātaṁ, kiṁ ananuññātan”-ti? bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, ṭhapetvā paharaṇiṁ sabbaṁ lohabhaṇḍaṁ, ṭhapetvā āsandiṁ pallaṅkaṁ dārupattaṁ dārupādukaṁ sabbaṁ dārubhaṇḍaṁ, ṭhapetvā katakañca kumbhakārikañca sabbaṁ mattikābhaṇḍan”-ti.

khuddakavatthukkhandhako pañcamo.

tassuddānaṁ --

rukkhe thambhe ca kuṭṭe ca, aṭṭāne gandhasuttiyā.

vigayha mallako kacchu, jarā ca puthupāṇikā..

vallikāpi ca pāmaṅgo, kaṇṭhasuttaṁ na dhāraye.

kaṭi ovaṭṭi kāyuraṁ, hatthābharaṇamuddikā..

dīghe kocche phaṇe hatthe, sitthā udakatelake.

ādāsudapattavaṇā, ālepommaddacuṇṇanā..

lañchenti aṅgarāgañca, mukharāgaṁ tadūbhayaṁ.

cakkhurogaṁ giraggañca, āyataṁ sarabāhiraṁ..

ambapesisakalehi, ahicchindi ca candanaṁ.

uccāvacā pattamūlā, suvaṇṇo bahalā valī..

citrā dussati duggandho, uṇhe bhijjiṁsu miḍḍhiyā.

paribhaṇḍaṁ tiṇaṁ coḷaṁ, mālaṁ kuṇḍolikāya ca..

thavikā aṁsabaddhañca, tathā bandhanasuttakā.

khile mañce ca pīṭhe ca, aṅke chatte paṇāmanā..

tumbaghaṭichavasīsaṁ, calakāni paṭiggaho.

vipphālidaṇḍasovaṇṇaṁ, patte pesi ca nāḷikā..

kiṇṇasattu saritañca, madhusitthaṁ sipāṭikaṁ.

vikaṇṇaṁ bandhivisamaṁ, chamājirapahoti ca..

kaḷimbhaṁ moghasuttañca, adhotallaṁ upāhanā.

aṅgule paṭiggahañca, vitthakaṁ thavikabaddhakā..

ajjhokāse nīcavatthu, cayo cāpi vihaññare.

paripati tiṇacuṇṇaṁ, ullittaavalittakaṁ..

setaṁ kāḷakavaṇṇañca, parikammañca gerukaṁ.

mālākammaṁ latākammaṁ, makaradantakapāṭikaṁ..

cīvaravaṁsaṁ rajjuñca, anuññāsi vināyako.

ujjhitvā pakkamanti ca, kathinaṁ paribhijjati..

viniveṭhiyati kuṭṭepi, pattenādāya gacchare.

thavikā bandhasuttañca, bandhitvā ca upāhanā..

upāhanatthavikañca, aṁsabaddhañca suttakaṁ.

udakākappiyaṁ magge, parissāvanacoḷakaṁ..

dhammakaraṇaṁ dve bhikkhū, vesāliṁ agamā muni.

daṇḍaṁ ottharakaṁ tattha, anuññāsi parissāvanaṁ..

makasehi paṇītena, bahvābādhā ca jīvako.

caṅkamanajantāgharaṁ, visame nīcavatthuko..

tayo caye vihaññanti, sopānālambavedikaṁ.

ajjhokāse tiṇacuṇṇaṁ, ullittaavalittakaṁ..

setakaṁ kāḷavaṇṇañca, parikammañca gerukaṁ.

mālākammaṁ latākammaṁ, makaradantakapāṭikaṁ..

vaṁsaṁ cīvararajjuñca, uccañca vatthukaṁ kare.

cayo sopānabāhañca, kavāṭaṁ piṭṭhasaṅghāṭaṁ..

udukkhaluttarapāsakaṁ, vaṭṭiñca kapisīsakaṁ.

sūcighaṭitāḷacchiddaṁ, āviñchanañca rajjukaṁ..

maṇḍalaṁ dhūmanettañca, majjhe ca mukhamattikā.

doṇi duggandhā dahati, udakaṭṭhānaṁ sarāvakaṁ..

na sedeti ca cikkhallaṁ, dhovi niddhamanaṁ kare.

pīṭhañca koṭṭhake kammaṁ, marumbā silā niddhamanaṁ..

naggā chamāya vassante, paṭicchādī tayo tahiṁ.

udapānaṁ lujjati nīcaṁ, valliyā kāyabandhane..

tulaṁ kaṭakaṭaṁ cakkaṁ, bahū bhijjanti bhājanā.

lohadārucammakhaṇḍaṁ, sālātiṇāpidhāni ca..

doṇicandani pākāraṁ, cikkhallaṁ niddhamanena ca.

sītigataṁ pokkharaṇiṁ, purāṇañca nillekhaṇaṁ..

cātumāsaṁ sayanti ca, namatakañca {gandhapupphaṁ (syā0)} nadhiṭṭhahe.

āsittakaṁ maḷorikaṁ, bhuñjantekaṁ tuvaṭṭeyyuṁ..

vaḍḍho bodhi na akkami, ghaṭaṁ katakasammajjani.

sakkharaṁ kathalañceva, pheṇakaṁ pādaghaṁsanī..

vidhūpanaṁ tālavaṇṭaṁ, makasañcāpi cāmarī.

chattaṁ vinā ca ārāme, tayo sikkāya sammuti..

romasitthā nakhā dīghā, chindantaṅgulikā dukkhā.

salohitaṁ pamāṇañca, vīsati dīghakesatā..

khuraṁ silaṁ sipāṭikaṁ, namatakaṁ khurabhaṇḍakaṁ.

massuṁ kappenti vaḍḍhenti, golomicaturassakaṁ..

parimukhaṁ aḍḍhadukañca, dāṭhisambādhasaṁhare.

ābādhā kattarivaṇo, dīghaṁ sakkharikāya ca..

palitaṁ thakitaṁ uccā, lohabhaṇḍañjanī saha.

pallatthikañca āyogo, vaṭaṁ salākabandhanaṁ..

kalābukaṁ deḍḍubhakaṁ, murajaṁ maddavīṇakaṁ.

paṭṭikā sūkarantañca, dasā murajaveṇikā.

anto sobhaṁ guṇakañca, pavanantopi jīrati..

gaṇṭhikā uccāvacañca, phalakantepi ogāhe.

gihivatthaṁ hatthisoṇḍaṁ, macchakaṁ catukaṇṇakaṁ..

tālavaṇṭaṁ satavali, gihipārutapārupaṁ.

saṁvelli ubhatokājaṁ, dantakaṭṭhaṁ ākoṭane..

kaṇṭhe vilaggaṁ dāyañca, paṭaggi rukkhahatthinā.

yameḷe lokāyatakaṁ, pariyāpuṇiṁsu vācayuṁ..

tiracchānakathā vijjā, khipi maṅgalaṁ khādi ca.

vātābādho dussati ca, duggandho dukkhapādukā..

hiriyanti pāruduggandho, tahaṁ tahaṁ karonti ca.

duggandho kūpaṁ lujjanti, uccavatthu cayena ca..

sopānālambanabāhā ante, dukkhañca pādukā.

bahiddhā doṇi kaṭṭhañca, piṭharo ca apāruto..

vaccakuṭiṁ kavāṭañca, piṭṭhasaṅghāṭameva ca.

udukkhaluttarapāso, vaṭṭiñca kapisīsakaṁ..

sūcighaṭitāḷacchiddaṁ, āviñchanacchiddameva ca.

rajju ullittāvalittaṁ, setavaṇṇañca kāḷakaṁ..

mālākammaṁ latākammaṁ, makaraṁ pañcapaṭikaṁ.

cīvaravaṁsaṁ rajjuñca, jarādubbalapākāraṁ..

koṭṭhake cāpi tatheva, marumbaṁ padarasilā.

santiṭṭhati niddhamanaṁ, kumbhiñcāpi sarāvakaṁ..

dukkhaṁ hiri apidhānaṁ, anācārañca ācaruṁ.

lohabhaṇḍaṁ anuññāsi, ṭhapayitvā paharaṇiṁ..

ṭhapayitvā sandipallaṅkaṁ, dārupattañca pādukaṁ.

sabbaṁ dārumayaṁ bhaṇḍaṁ, anuññāsi mahāmuni..

katakaṁ kumbhakārañca, ṭhapayitvā tathāgato.

sabbampi mattikābhaṇḍaṁ, anuññāsi anukampako..

yassa vatthussa niddeso, purimena yadi samaṁ.

tampi saṁkhittaṁ uddāne, nayato taṁ vijāniyā..

evaṁ dasasatā vatthū, vinaye khuddakavatthuke.

saddhammaṭṭhitiko ceva, pesalānañcanuggaho..

susikkhito vinayadharo, hitacitto supesalo.

padīpakaraṇo dhīro, pūjāraho bahussutoti..

khuddakavatthukkhandhakaṁ niṭṭhitaṁ.

6. senāsanakkhandhakaṁ

1. paṭhamabhāṇavāro

vihārānujānanaṁ

294. tena samayena buddho bhagavā rājagahe viharati veḷuvane kalandakanivāpe. tena kho pana samayena bhagavatā bhikkhūnaṁ senāsanaṁ apaññattaṁ hoti. te ca bhikkhū tahaṁ tahaṁ viharanti -- araññe, rukkhamūle, pabbate, kandarāyaṁ, giriguhāyaṁ, susāne, vanapatthe, ajjhokāse, palālapuñje. te kālasseva tato tato upanikkhamanti -- araññā rukkhamūlā pabbatā kandarā giriguhā susānā vanapatthā ajjhokāsā palālapuñjā, pāsādikena abhikkantena paṭikkantena, ālokitena vilokitena, samiñjitena pasāritena, okkhittacakkhū, iriyāpathasampannā. tena kho pana samayena rājagahako seṭṭhī {seṭṭhi (ka0)} kālasseva uyyānaṁ agamāsi. addasā kho rājagahako seṭṭhī te bhikkhū kālasseva tato tato upanikkhamante -- araññā rukkhamūlā pabbatā kandarā giriguhā susānā vanapatthā ajjhokāsā palālapuñjā, pāsādikena abhikkantena paṭikkantena, ālokitena vilokitena, samiñjitena pasāritena, okkhittacakkhū, iriyāpathasampanne. disvānassa cittaṁ pasīdi. atha kho rājagahako seṭṭhī yena te bhikkhū tenupasaṅkami, upasaṅkamitvā te bhikkhū etadavoca -- “sacāhaṁ, bhante, vihāre kārāpeyyaṁ, vaseyyātha me vihāresū” ti? “na kho, gahapati, bhagavatā vihārā anuññātā” ti. “tena hi, bhante, bhagavantaṁ paṭipucchitvā mama āroceyyāthā” ti. “evaṁ gahapatī” ti kho te bhikkhū rājagahakassa seṭṭhissa paṭissutvā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “rājagahako, bhante, seṭṭhī vihāre kārāpetukāmo. kathaṁ nu kho, bhante, amhehi {bhante (sī0 ka0)} paṭipajjitabban”-ti? atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, pañca leṇāni {pañca senāsanāni (syā0)} -- vihāraṁ, aḍḍhayogaṁ, pāsādaṁ, hammiyaṁ, guhan”-ti.

atha kho te bhikkhū yena rājagahako seṭṭhī tenupasaṅkamiṁsu, upasaṅkamitvā rājagahakaṁ seṭṭhiṁ etadavocuṁ -- “anuññātā kho, gahapati, bhagavatā vihārā; yassadāni kālaṁ maññasī” ti. atha kho rājagahako seṭṭhī ekāheneva saṭṭhivihāre patiṭṭhāpesi. atha kho rājagahako seṭṭhī te saṭṭhivihāre pariyosāpetvā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho rājagahako seṭṭhī bhagavantaṁ etadavoca -- “adhivāsetu me, bhante, bhagavā svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho rājagahako seṭṭhī bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.

atha kho rājagahako seṭṭhī tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bhante, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena rājagahakassa seṭṭhissa nivesanaṁ tenupasaṅkami, upasaṅkamitvā paññatte āsane nisīdi saddhiṁ bhikkhusaṅghena. atha kho rājagahako seṭṭhī buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā, bhagavantaṁ bhuttāviṁ onītapattapāṇiṁ, ekamantaṁ nisīdi. ekamantaṁ nisinno kho rājagahako seṭṭhī bhagavantaṁ etadavoca -- “ete me, bhante, saṭṭhivihārā puññatthikena saggatthikena kārāpitā. kathāhaṁ, bhante, tesu vihāresu paṭipajjāmī” ti? “tena hi tvaṁ, gahapati, te saṭṭhivihāre āgatānāgatassa cātuddisassa saṅghassa patiṭṭhāpehī” ti. “evaṁ bhante” ti kho rājagahako seṭṭhī bhagavato paṭissutvā te saṭṭhivihāre āgatānāgatassa cātuddisassa saṅghassa patiṭṭhāpesi.

295. atha kho bhagavā rājagahakaṁ seṭṭhiṁ imāhi gāthāhi anumodi --

“sītaṁ uṇhaṁ paṭihanti {paṭihanati (ka0)}, tato vāḷamigāni ca.

sarīsape ca makase, sisire cāpi vuṭṭhiyo..

“tato vātātapo ghore, sañjāto {vātātape ghore, sañjāte (ka0 saddanīti)} paṭihaññati.

leṇatthañca sukhatthañca, jhāyituñca vipassituṁ..

“vihāradānaṁ saṅghassa, aggaṁ buddhena {buddhehi (syā0)} vaṇṇitaṁ.

tasmā hi paṇḍito, poso sampassaṁ atthamattano..

“vihāre kāraye ramme, vāsayettha bahussute.

tesaṁ annañca pānañca, vatthasenāsanāni ca.

dadeyya ujubhūtesu, vippasannena cetasā..

“te tassa dhammaṁ desenti, sabbadukkhāpanūdanaṁ.

yaṁ so dhammaṁ idhaññāya, parinibbāti anāsavo” ti..

atha kho bhagavā rājagahakaṁ seṭṭhiṁ imāhi gāthāhi anumoditvā uṭṭhāyāsanā pakkāmi.

296. assosuṁ kho manussā -- “bhagavatā kira vihārā anuññātā” ti sakkaccaṁ {te sakkaccaṁ (syā0 kaṁ0)} vihāre kārāpenti. te vihārā akavāṭakā honti; ahīpi vicchikāpi satapadiyopi pavisanti. bhagavato etamatthaṁ ārocesuṁ. “anujānāmi, bhikkhave, kavāṭan”-ti. bhittichiddaṁ karitvā valliyāpi rajjuyāpi kavāṭaṁ bandhanti. undūrehipi upacikāhipi khajjanti. khayitabandhanāni kavāṭāni patanti. bhagavato etamatthaṁ ārocesuṁ. “anujānāmi, bhikkhave, piṭṭhasaṅghāṭaṁ udukkhalikaṁ uttarapāsakan”-ti. kavāṭā na phusīyanti. bhagavato etamatthaṁ ārocesuṁ. “anujānāmi, bhikkhave, āviñchanacchiddaṁ āviñchanarajju” nti. kavāṭā na thakiyanti. bhagavato etamatthaṁ ārocesuṁ. “anujānāmi, bhikkhave, aggaḷavaṭṭiṁ kapisīsakaṁ sūcikaṁ ghaṭikan”-ti.

tena kho pana samayena bhikkhū na sakkonti kavāṭaṁ apāpurituṁ. bhagavato etamatthaṁ ārocesuṁ. “anujānāmi, bhikkhave, tāḷacchiddaṁ. tīṇi tāḷāni -- lohatāḷaṁ, kaṭṭhatāḷaṁ, visāṇatāḷan”-ti. yehi {yepi (sī0 syā0)} te ugghāṭetvā pavisanti {visāṇatāḷaṁ, yehi te ugghāṭetvā pavisantīti (ka0)}, vihārā aguttā honti. bhagavato etamatthaṁ ārocesuṁ. “anujānāmi, bhikkhave, yantakaṁ sūcikan”-ti.

tena kho pana samayena vihārā tiṇacchadanā honti; sītakāle sītā, uṇhakāle uṇhā. bhagavato etamatthaṁ ārocesuṁ. “anujānāmi, bhikkhave, ogumphetvā ullittāvalittaṁ kātu” nti.

tena kho pana samayena vihārā avātapānakā honti acakkhussā duggandhā. bhagavato etamatthaṁ ārocesuṁ. “anujānāmi, bhikkhave, tīṇi vātapānāni -- vedikāvātapānaṁ, jālavātapānaṁ, salākavātapānan”-ti. vātapānantarikāya kāḷakāpi vagguliyopi pavisanti. bhagavato etamatthaṁ ārocesuṁ. “anujānāmi, bhikkhave, vātapānacakkalikan”-ti. cakkalikantarikāyapi kāḷakāpi vagguliyopi pavisanti. bhagavato etamatthaṁ ārocesuṁ. “anujānāmi, bhikkhave, vātapānakavāṭakaṁ vātapānabhisikan”-ti.

tena kho pana samayena bhikkhū chamāyaṁ sayanti. gattānipi cīvarānipi paṁsukitāni honti. bhagavato etamatthaṁ ārocesuṁ. “anujānāmi, bhikkhave, tiṇasanthārakan”-ti. tiṇasanthārako undūrehipi upacikāhipi khajjati. bhagavato etamatthaṁ ārocesuṁ. “anujānāmi, bhikkhave, miḍḍhi” nti {mīḍhanti (sī0), miḍhinti (syā0)}. miḍḍhiyā gattāni dukkhā honti. bhagavato etamatthaṁ ārocesuṁ. “anujānāmi, bhikkhave, bidalamañcakan”-ti.

mañcapīṭhādianujānanaṁ

297. tena kho pana samayena saṅghassa sosāniko masārako mañco uppanno hoti. bhagavato etamatthaṁ ārocesuṁ. “anujānāmi, bhikkhave, masārakaṁ mañcan”-ti. masārakaṁ pīṭhaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, masārakaṁ pīṭhan”-ti.

tena kho pana samayena saṅghassa sosāniko bundikābaddho mañco uppanno hoti. bhagavato etamatthaṁ ārocesuṁ. “anujānāmi, bhikkhave, bundikābaddhaṁ mañcan”-ti. bundikābaddhaṁ pīṭhaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, bundikābaddhaṁ pīṭhan”-ti.

tena kho pana samayena saṅghassa sosāniko kuḷīrapādako mañco uppanno hoti. bhagavato etamatthaṁ ārocesuṁ. “anujānāmi, bhikkhave, kuḷīrapādakaṁ mañcan”-ti. kuḷīrapādakaṁ pīṭhaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, kuḷīrapādakaṁ pīṭhan”-ti.

tena kho pana samayena saṅghassa sosāniko āhaccapādako mañco uppanno hoti. bhagavato etamatthaṁ orācesuṁ. “anujānāmi, bhikkhave, āhaccapādakaṁ mañcan”-ti. āhaccapādakaṁ pīṭhaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, āhaccapādakaṁ pīṭhan”-ti.

tena kho pana samayena saṅghassa āsandiko uppanno hoti. bhagavato etamatthaṁ ārocesuṁ. “anujānāmi, bhikkhave, āsandikan”-ti. uccako āsandiko uppanno hoti. bhagavato etamatthaṁ ārocesuṁ. “anujānāmi, bhikkhave, uccakampi āsandikan”-ti. sattaṅgo uppanno hoti. bhagavato etamatthaṁ ārocesuṁ. “anujānāmi, bhikkhave, sattaṅgan”-ti. uccako sattaṅgo uppanno hoti. bhagavato etamatthaṁ ārocesuṁ. “anujānāmi, bhikkhave, uccakampi sattaṅgan”-ti. bhaddapīṭhaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, bhaddapīṭhan”-ti. pīṭhikā uppannā hoti. bhagavato etamatthaṁ ārocesuṁ. “anujānāmi, bhikkhave, pīṭhikan”-ti. eḷakapādakaṁ pīṭhaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, eḷakapādakaṁ pīṭhan”-ti. āmalakavaṭṭikaṁ {āmalakavaṇṭikaṁ (syā0)} pīṭhaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, āmalakavaṭṭikaṁ pīṭhan”-ti. phalakaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, phalakan”-ti. kocchaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, kocchan”-ti. palālapīṭhaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, palālapīṭhan”-ti.

tena kho pana samayena chabbaggiyā bhikkhū ucce mañce sayanti. manussā vihāracārikaṁ āhiṇḍantā passitvā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, ucce mañce sayitabbaṁ. yo sayeyya, āpatti dukkaṭassā” ti.

tena kho pana samayena aññataro bhikkhu nīce mañce sayanto ahinā daṭṭho hoti. bhagavato etamatthaṁ ārocesuṁ. “anujānāmi, bhikkhave, mañcapaṭipādakan”-ti.

tena kho pana samayena chabbaggiyā bhikkhū ucce mañcapaṭipādake dhārenti, saha mañcapaṭipādakehi pavedhenti. manussā vihāracārikaṁ āhiṇḍantā passitvā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, uccā mañcapaṭipādakā dhāretabbā. yo dhāreyya, āpatti dukkaṭassa. anujānāmi, bhikkhave, aṭṭhaṅgulaparamaṁ mañcapaṭipādakan”-ti.

tena kho pana samayena saṅghassa suttaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, suttaṁ mañcaṁ veṭhetu” nti {vetunti (sī0)}. aṅgāni bahusuttaṁ pariyādiyanti. bhagavato etamatthaṁ ārocesuṁ. “anujānāmi, bhikkhave, aṅge vijjhitvā aṭṭhapadakaṁ veṭhetu” nti. coḷakaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, cimilikaṁ kātu” nti. tūlikā uppannā hoti. bhagavato etamatthaṁ ārocesuṁ. “anujānāmi, bhikkhave, vijaṭetvā bibbohanaṁ {bimbohanaṁ (sī0 syā0 bimba + ohanaṁ)} kātuṁ. tīṇi tūlāni -- rukkhatūlaṁ, latātūlaṁ, poṭakitūlan”-ti.

tena kho pana samayena chabbaggiyā bhikkhū addhakāyikāni {aḍḍhakāyikāni (ka0)} bibbohanāni dhārenti. manussā vihāracārikaṁ āhiṇḍantā passitvā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, aḍḍhakāyikāni bibbohanāni dhāretabbāni. yo dhāreyya, āpatti dukkaṭassa. anujānāmi, bhikkhave, sīsappamāṇaṁ bibbohanaṁ kātu” nti.

tena kho pana samayena rājagahe giraggasamajjo hoti. manussā mahāmattānaṁ atthāya bhisiyo paṭiyādenti -- uṇṇabhisiṁ, coḷabhisiṁ, vākabhisiṁ, tiṇabhisiṁ, paṇṇabhisiṁ. te vītivatte samajje chaviṁ uppāṭetvā haranti. addasāsuṁ kho bhikkhū samajjaṭṭhāne bahuṁ uṇṇampi coḷakampi vākampi tiṇampi paṇṇampi chaṭṭitaṁ. disvāna bhagavato etamatthaṁ ārocesuṁ. “anujānāmi, bhikkhave, pañca bhisiyo -- uṇṇabhisiṁ, coḷabhisiṁ, vākabhisiṁ, tiṇabhisiṁ, paṇṇabhisi” nti.

tena kho pana samayena saṅghassa senāsanaparikkhārikaṁ dussaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, bhisiṁ onandhitu” nti {onaddhituṁ (syā0)}.

tena kho pana samayena bhikkhū mañcabhisiṁ pīṭhe santharanti, pīṭhabhisiṁ mañce santharanti. bhisiyo paribhijjanti. bhagavato etamatthaṁ ārocesuṁ. “anujānāmi, bhikkhave, onaddhamañcaṁ {onaddhamañcaṁ (ka0) evamuparipi} onaddhapīṭhan”-ti. ullokaṁ akaritvā santharanti, heṭṭhato nipatanti {nipaṭanti (ka0), nipphaṭanti (sī0), nippāṭenti (syā0)} ...pe0 ... “anujānāmi, bhikkhave, ullokaṁ karitvā santharitvā bhisiṁ onandhitu” nti. chaviṁ uppāṭetvā haranti ...pe0 ... “anujānāmi, bhikkhave, phositu” nti. harantiyeva ...pe0 ... “anujānāmi, bhikkhave, bhattikamman”-ti. harantiyeva ...pe0 ... “anujānāmi, bhikkhave, hatthabhattikamman”-ti. harantiyeva ...pe0 ... “anujānāmi, bhikkhave, hatthabhatti” nti.

setavaṇṇādianujānanaṁ

298. tena kho pana samayena titthiyānaṁ seyyāyo setavaṇṇā honti, kāḷavaṇṇakatā bhūmi, gerukaparikammakatā bhitti. bahū manussā seyyāpekkhakā gacchanti. bhagavato etamatthaṁ ārocesuṁ. “anujānāmi, bhikkhave, vihāre setavaṇṇaṁ kāḷavaṇṇaṁ gerukaparikamman”-ti.

tena kho pana samayena pharusāya bhittiyā setavaṇṇo na nipatati. bhagavato etamatthaṁ ārocesuṁ. “anujānāmi, bhikkhave, thusapiṇḍaṁ datvā pāṇikāya paṭibāhetvā setavaṇṇaṁ nipātetu” nti. setavaṇṇo anibandhanīyo hoti ...pe0 ... “anujānāmi, bhikkhave, saṇhamattikaṁ datvā pāṇikāya paṭibāhetvā setavaṇṇaṁ nipātetu” nti. setavaṇṇo anibandhanīyo hoti ...pe0 ... “anujānāmi, bhikkhave, ikkāsaṁ piṭṭhamaddan”-ti.

tena kho pana samayena pharusāya bhittiyā gerukā na nipatati. bhagavato etamatthaṁ ārocesuṁ. “anujānāmi, bhikkhave, thusapiṇḍaṁ datvā pāṇikāya paṭibāhetvā gerukaṁ nipātetu” nti. gerukā anibandhanīyā hoti ...pe0 ... “anujānāmi, bhikkhave, kuṇḍakamattikaṁ datvā pāṇikāya paṭibāhetvā gerukaṁ nipātetu” nti. gerukā anibandhanīyā hoti ...pe0 ... “anujānāmi, bhikkhave, sāsapakuṭṭaṁ sitthatelakan”-ti. accussannaṁ hoti ...pe0 ... “anujānāmi, bhikkhave, coḷakena paccuddharitu” nti.

tena kho pana samayena pharusāya bhūmiyā kāḷavaṇṇo na nipatati. bhagavato etamatthaṁ ārocesuṁ. “anujānāmi, bhikkhave, thusapiṇḍaṁ datvā pāṇikāya paṭibāhetvā kāḷavaṇṇaṁ nipātetu” nti. kāḷavaṇṇo anibandhanīyo hoti ...pe0 ... “anujānāmi, bhikkhave, gaṇḍumattikaṁ datvā pāṇikāya paṭibāhetvā kāḷavaṇṇaṁ nipātetu” nti. kāḷavaṇṇo anibandhanīyo hoti ...pe0 ... “anujānāmi, bhikkhave, ikkāsaṁ kasāvan”-ti.

paṭibhānacittapaṭikkhepaṁ

299. tena kho pana samayena chabbaggiyā bhikkhū vihāre paṭibhānacittaṁ kārāpenti -- itthirūpakaṁ purisarūpakaṁ. manussā vihāracārikaṁ āhiṇḍantā passitvā ujjhāyanti khiyyanti vipācenti -- seyyathāpi gihī kāmabhoginoti. bhagavato etamatthaṁ ārocesuṁ. “na, bhikkhave, paṭibhānacittaṁ kārāpetabbaṁ -- itthirūpakaṁ purisarūpakaṁ. yo kārāpeyya, āpatti dukkaṭassa. anujānāmi, bhikkhave, mālākammaṁ latākammaṁ makaradantakaṁ pañcapaṭikan”-ti.

iṭṭhakācayādianujānanaṁ

300. tena kho pana samayena vihārā nīcavatthukā honti, udakena otthariyyanti. bhagavato etamatthaṁ ārocesuṁ. “anujānāmi, bhikkhave, uccavatthukaṁ kātu” nti. cayo paripatati ...pe0 ... “anujānāmi, bhikkhave, cinituṁ tayo caye -- iṭṭhakācayaṁ, silācayaṁ, dārucayan”-ti. ārohantā vihaññanti ...pe0 ... “anujānāmi, bhikkhave, tayo sopāne -- iṭṭhakāsopānaṁ, silāsopānaṁ, dārusopānan”-ti. ārohantā paripatanti ...pe0 ... “anujānāmi, bhikkhave, ālambanabāhan”-ti.

tena kho pana samayena vihārā āḷakamandā honti. bhikkhū hiriyanti nipajjituṁ. bhagavato etamatthaṁ ārocesuṁ. “anujānāmi, bhikkhave, tirokaraṇi” nti. tirokaraṇiṁ ukkhipitvā olokenti ...pe0 ... “anujānāmi, bhikkhave, aḍḍhakuṭṭakan”-ti. aḍḍhakuṭṭakā uparito olokenti ...pe0 ... “anujānāmi, bhikkhave, tayo gabbhe -- sivikāgabbhaṁ, nāḷikāgabbhaṁ, hammiyagabbhan”-ti.

tena kho pana samayena bhikkhū khuddake vihāre majjhe gabbhaṁ karonti. upacāro na hoti. bhagavato etamatthaṁ ārocesuṁ. “anujānāmi, bhikkhave, khuddake vihāre ekamantaṁ gabbhaṁ kātuṁ, mahallake majjhe” ti.

tena kho pana samayena vihārassa kuṭṭapādo jīrati. bhagavato etamatthaṁ ārocesuṁ. “anujānāmi, bhikkhave, kulaṅkapādakan”-ti {kuḷuṅkapādakanti (sī0)}. vihārassa kuṭṭo ovassati ...pe0 ...“anujānāmi, bhikkhave, parittāṇakiṭikaṁ uddasudhan”-ti {uddhāsudhanti (syā0)}.

tena kho pana samayena aññatarassa bhikkhuno tiṇacchadanā ahi khandhe patati. so bhīto vissaramakāsi. bhikkhū upadhāvitvā taṁ bhikkhuṁ etadavocuṁ -- “kissa tvaṁ, āvuso, vissaramakāsī” ti? atha kho so bhikkhūnaṁ etamatthaṁ ārocesi. bhikkhū bhagavato etamatthaṁ ārocesuṁ. “anujānāmi, bhikkhave, vitānan”-ti.

tena kho pana samayena bhikkhū mañcapādepi pīṭhapādepi thavikāyo laggenti. undūrehipi upacikāhipi khajjanti. bhagavato etamatthaṁ ārocesuṁ. “anujānāmi, bhikkhave, bhittikhilaṁ nāgadantakan”-ti.

tena kho pana samayena bhikkhū mañcepi pīṭhepi cīvaraṁ nikkhipanti. cīvaraṁ paribhijjiti. bhagavato etamatthaṁ ārocesuṁ. “anujānāmi, bhikkhave, vihāre cīvaravaṁsaṁ cīvararajju” nti.

tena kho pana samayena vihārā anāḷindakā honti appaṭissaraṇā. bhagavato etamatthaṁ ārocesuṁ. “anujānāmi, bhikkhave, āḷindaṁ paghanaṁ pakuṭṭaṁ {pakuḍḍaṁ (sī0)} osārakan”-ti. āḷindā pākaṭā honti. bhikkhū hiriyanti nipajjituṁ ...pe0 ... “anujānāmi, bhikkhave, saṁsaraṇakiṭikaṁ ugghāṭanakiṭikan”-ti.

upaṭṭhānasālāanujānanaṁ

301. tena kho pana samayena bhikkhū ajjhokāse bhattavissaggaṁ karontā sītenapi uṇhenapi kilamanti. bhagavato etamatthaṁ ārocesuṁ. “anujānāmi, bhikkhave, upaṭṭhānasālan”-ti. upaṭṭhānasālā nīcavatthukā hoti, udakena otthariyyati ...pe0 ... “anujānāmi, bhikkhave, uccavatthukaṁ kātu” nti. cayo paripatati ...pe0 ... “anujānāmi, bhikkhave, cinituṁ tayo caye -- iṭṭhakācayaṁ, silācayaṁ, dārucayan”-ti. ārohantā vihaññanti ...pe0 ... “anujānāmi, bhikkhave, tayo sopāne -- iṭṭhakāsopānaṁ, silāsopānaṁ, dārusopānan”-ti. ārohantā paripatanti ...pe0 ... “anujānāmi, bhikkhave, ālambanabāhan”-ti. upaṭṭhānasālāya tiṇacuṇṇaṁ paripatati ...pe0 ... “anujānāmi, bhikkhave, ogumphetvā ullittāvalittaṁ kātuṁ -- setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ cīvaravaṁsaṁ cīvararajju” nti.

tena kho pana samayena bhikkhū ajjhokāse chamāya cīvaraṁ pattharanti. cīvaraṁ paṁsukitaṁ hoti. bhagavato etamatthaṁ ārocesuṁ. “anujānāmi, bhikkhave, ajjhokāse cīvaravaṁsaṁ cīvararajju” nti. pānīyaṁ otappati ...pe0 ... “anujānāmi, bhikkhave, pānīyasālaṁ pānīyamaṇḍapan”-ti. pānīyasālā nīcavatthukā hoti, udakena otthariyyati ...pe0 ... “anujānāmi, bhikkhave, uccavatthukaṁ kātu” nti. cayo paripatati ...pe0 ... “anujānāmi, bhikkhave, cinituṁ tayo caye -- iṭṭhakācayaṁ, silācayaṁ, dārucayan”-ti. ārohantā vihaññanti ...pe0 ... “anujānāmi, bhikkhave, tayo sopāne -- iṭṭhakāsopānaṁ, silāsopānaṁ, dārusopānan”-ti. ārohantā paripatanti ...pe0 ... “anujānāmi, bhikkhave, ālambanabāhan”-ti. pānīyasālāya tiṇacuṇṇaṁ paripatati ...pe0 ... “anujānāmi, bhikkhave, ogumphetvā ullittāvalittaṁ kātuṁ -- setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ cīvaravaṁsaṁ cīvararajju” nti. pānīyabhājanaṁ na saṁvijjati ...pe0 ... “anujānāmi, bhikkhave, pānīyasaṅkhaṁ pānīyasarāvakan”-ti.

pākārādianujānanaṁ

302. tena kho pana samayena vihārā aparikkhittā honti. bhagavato etamatthaṁ ārocesuṁ. “anujānāmi, bhikkhave, parikkhipituṁ tayo pākāre -- iṭṭhakāpākāraṁ, silāpākāraṁ, dārupākāran”-ti. koṭṭhako na hoti ...pe0 ... “anujānāmi, bhikkhave, koṭṭhakan”-ti. koṭṭhako nīcavatthuko hoti, udakena otthariyyati ...pe0 ... “anujānāmi, bhikkhave, uccavatthukaṁ kātu” nti. koṭṭhakassa kavāṭaṁ na hoti ...pe0 ... “anujānāmi, bhikkhave, kavāṭaṁ piṭṭhasaṅghāṭaṁ udukkhalikaṁ uttarapāsakaṁ aggaḷavaṭṭiṁ kapisīsakaṁ sūcikaṁ ghaṭikaṁ tāḷacchiddaṁ āviñchanacchiddaṁ āviñchanarajju” nti. koṭṭhake tiṇacuṇṇaṁ paripatati ...pe0 ... “anujānāmi, bhikkhave, ogumphetvā ullittāvalittaṁ kātuṁ -- setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikan”-ti.

tena kho pana samayena pariveṇaṁ cikkhallaṁ hoti. bhagavato etamatthaṁ ārocesuṁ. “anujānāmi, bhikkhave, marumbaṁ upakiritu” nti. na pariyāpuṇanti ...pe0 ... “anujānāmi, bhikkhave, padarasilaṁ nikkhipitu” nti. udakaṁ santiṭṭhati ...pe0 ... “anujānāmi, bhikkhave, udakaniddhamanan”-ti.

tena kho pana samayena bhikkhū pariveṇe tahaṁ tahaṁ aggiṭṭhānaṁ karonti. pariveṇaṁ uklāpaṁ hoti. bhagavato etamatthaṁ ārocesuṁ. “anujānāmi, bhikkhave, ekamantaṁ aggisālaṁ kātu” nti. aggisālā nīcavatthukā hoti, udakena otthariyyati ...pe0 ... “anujānāmi, bhikkhave, uccavatthukaṁ kātu” nti. cayo paripatati ...pe0 ... “anujānāmi, bhikkhave, cinituṁ tayo caye -- iṭṭhakācayaṁ, silācayaṁ, dārucayan”-ti. ārohantā vihaññanti ...pe0 ... “anujānāmi, bhikkhave, tayo sopāne -- iṭṭhakāsopānaṁ, silāsopānaṁ, dārusopānan”-ti. ārohantā paripatanti ...pe0 ... “anujānāmi, bhikkhave, ālambanabāhan”-ti. aggisālāya kavāṭaṁ na hoti ...pe0 ... “anujānāmi, bhikkhave, kavāṭaṁ piṭṭhasaṅghāṭaṁ udukkhalikaṁ uttarapāsakaṁ aggaḷavaṭṭiṁ kapisīsakaṁ sūcikaṁ ghaṭikaṁ tāḷacchiddaṁ āviñchanacchiddaṁ āviñchanarajju” nti. aggisālāya tiṇacuṇṇaṁ paripatati ...pe0 ... “anujānāmi, bhikkhave, ogumphetvā ullittāvalittaṁ kātuṁ -- setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ cīvaravaṁsaṁ cīvararajju” nti.

ārāmaparikkhepaanujānanaṁ

303. tena kho pana samayena ārāmo aparikkhitto hoti. ajakāpi pasukāpi uparope viheṭhenti. bhagavato etamatthaṁ ārocesuṁ. “anujānāmi, bhikkhave, parikkhipituṁ tayo vāṭe -- veḷuvāṭaṁ, kaṇḍakavāṭaṁ {vaṭe veḷuvaṭaṁ kaṇḍakavaṭaṁ (syā0)}, parikhan”-ti. koṭṭhako na hoti. tatheva ajakāpi pasukāpi uparope viheṭhenti ...pe0 ... “anujānāmi, bhikkhave, koṭṭhakaṁ apesiṁ yamakakavāṭaṁ toraṇaṁ palighan”-ti. koṭṭhake tiṇacuṇṇaṁ paripatati ...pe0 ... “anujānāmi, bhikkhave, ogumphetvā ullittāvalittaṁ kātuṁ -- setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikan”-ti. ārāmo cikkhallo hoti ...pe0 ... “anujānāmi, bhikkhave, marumbaṁ upakiritu” nti. na pariyāpuṇanti ...pe0 ... “anujānāmi, bhikkhave, padarasilaṁ nikkhipitu” nti. udakaṁ santiṭṭhati ...pe0 ... “anujānāmi, bhikkhave, udakaniddhamanan”-ti.

tena kho pana samayena rājā māgadho seniyo bimbisāro saṅghassa atthāya sudhāmattikālepanaṁ pāsādaṁ kāretukāmo hoti. atha kho bhikkhūnaṁ etadahosi -- “kiṁ nu kho bhagavatā chadanaṁ anuññātaṁ, kiṁ ananuññātan”-ti. bhagavato etamatthaṁ ārocesuṁ. “anujānāmi, bhikkhave, pañca chadanāni -- iṭṭhakāchadanaṁ, silāchadanaṁ, sudhāchadanaṁ, tiṇacchadanaṁ, paṇṇacchadanan”-ti.

paṭhamabhāṇavāro niṭṭhito.

2. dutiyabhāṇavāro

anāthapiṇḍikavatthu

304. tena kho pana samayena anāthapiṇḍiko gahapati rājagahakassa seṭṭhissa bhaginipatiko hoti. atha kho anāthapiṇḍiko gahapati rājagahaṁ agamāsi kenacideva karaṇīyena. tena kho pana samayena rājagahakena seṭṭhinā svātanāya buddhappamukho saṅgho nimantito hoti. atha kho rājagahako seṭṭhī dāse ca kammakāre {kammakare (sī0 syā0)} ca āṇāpesi -- “tena hi, bhaṇe, kālasseva uṭṭhāya yāguyo pacatha, bhattāni pacatha, sūpāni sampādetha, uttaribhaṅgāni sampādethā” ti. atha kho anāthapiṇḍikassa gahapatissa etadahosi -- “pubbe khvāyaṁ gahapati mayi āgate sabbakiccāni nikkhipitvā mamaññeva saddhiṁ paṭisammodati. sodānāyaṁ vikkhittarūpo dāse ca kammakāre ca āṇāpesi -- `tena hi, bhaṇe, kālasseva uṭṭhāya yāguyo pacatha, bhattāni pacatha, sūpāni sampādetha, uttaribhaṅgāni sampādethā'ti. kiṁ nu kho imassa gahapatissa āvāho vā bhavissati, vivāho vā bhavissati, mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṁ balakāyenā” ti?

atha kho rājagahako seṭṭhī dāse ca kammakāre ca āṇāpetvā yena anāthapiṇḍiko gahapati tenupasaṅkami, upasaṅkamitvā anāthapiṇḍikena gahapatinā saddhiṁ paṭisammoditvā ekamantaṁ nisīdi. ekamantaṁ nisinnaṁ kho rājagahakaṁ seṭṭhiṁ anāthapiṇḍiko gahapati etadavoca -- “pubbe kho tvaṁ, gahapati, mayi āgate sabbakiccāni nikkhipitvā mamaññeva saddhiṁ paṭisammodasi. sodāni tvaṁ vikkhittarūpo dāse ca kammakāre ca āṇāpesi -- `tena hi, bhaṇe, kālasseva uṭṭhāya yāguyo pacatha, bhattāni pacatha, sūpāni sampādetha, uttaribhaṅgāni sampādethā'ti. kiṁ nu kho te, gahapati, āvāho vā bhavissati, vivāho vā bhavissati, mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṁ balakāyenā” ti? “na me, gahapati, āvāho vā bhavissati, nāpi vivāho vā bhavissati, nāpi rājā vā māgadho seniyo bimbisāro nimantito svātanāya saddhiṁ balakāyena; api ca me mahāyañño paccupaṭṭhito; svātanāya buddhappamukho saṅgho nimantito” ti. “buddhoti tvaṁ, gahapati, vadesī” ti? “buddho tyāhaṁ, gahapati, vadāmī” ti. “buddhoti tvaṁ, gahapati, vadesī” ti? “buddho tyāhaṁ, gahapati, vadāmī” ti. “buddhoti tvaṁ, gahapati, vadesī” ti? “buddho tyāhaṁ, gahapati, vadāmī” ti. “ghosopi kho eso, gahapati, dullabho lokasmiṁ yadidaṁ -- buddho buddhoti. sakkā nu kho, gahapati, imaṁ kālaṁ taṁ bhagavantaṁ dassanāya upasaṅkamituṁ arahantaṁ sammāsambuddhan”-ti? “akālo kho, gahapati, imaṁ kālaṁ taṁ bhagavantaṁ dassanāya upasaṅkamituṁ arahantaṁ sammāsambuddhaṁ. svedāni tvaṁ kālena taṁ bhagavantaṁ dassanāya upasaṅkamissasi arahantaṁ sammāsambuddhan”-ti. atha kho anāthapiṇḍiko gahapati -- svedānāhaṁ kālena taṁ bhagavantaṁ dassanāya upasaṅkamissāmi arahantaṁ sammāsambuddhanti -- buddhagatāya satiyā nipajjitvā rattiyā sudaṁ tikkhattuṁ vuṭṭhāsi pabhātaṁ maññamāno.

305. {saṁ0 ni0 1.242} atha kho anāthapiṇḍiko gahapati yena sivakadvāraṁ {sīvadvāraṁ (sī0), sītavanadvāraṁ (syā0)} tenupasaṅkami. amanussā dvāraṁ vivariṁsu. atha kho anāthapiṇḍikassa gahapatissa nagaramhā nikkhantassa āloko antaradhāyi, andhakāro pāturahosi, bhayaṁ chambhitattaṁ lomahaṁso udapādi; tatova puna nivattitukāmo ahosi. atha kho sivako {sīvako (sī0 syā0)} yakkho antarahito saddamanussāvesi --

“sataṁ hatthī sataṁ assā, sataṁ assatarīrathā.

sataṁ kaññāsahassāni, āmukkamaṇikuṇḍalā.

ekassa padavītihārassa, kalaṁ nāgghanti soḷasiṁ {soḷasinti (sī0 ka0)}..

“abhikkama gahapati abhikkama gahapati.

abhikkantaṁ te seyyo no paṭikkantan”-ti..

atha kho anāthapiṇḍikassa gahapatissa andhakāro antaradhāyi, āloko pāturahosi. yaṁ ahosi bhayaṁ chambhitattaṁ lomahaṁso so paṭippassambhi. dutiyampi kho ...pe0 ... tatiyampi kho ...pe0 ... anāthapiṇḍikassa gahapatissa āloko antaradhāyi, andhakāro pāturahosi, bhayaṁ chambhitattaṁ lomahaṁso udapādi, tatova puna nivattitukāmo ahosi. tatiyampi kho sivako yakkho antarahito saddamanussāvesi --

“sataṁ hatthī sataṁ assā, sataṁ assatarīrathā.

sataṁ kaññāsahassāni, āmukkamaṇikuṇḍalā.

ekassa padavītihārassa, kalaṁ nāgghanti soḷasiṁ..

“abhikkama gahapati abhikkama gahapati,

abhikkantaṁ te seyyo no paṭikkantan”-ti..

tatiyampi kho anāthapiṇḍikassa gahapatissa andhakāro antaradhāyi, āloko pāturahosi, yaṁ ahosi bhayaṁ chambhitattaṁ lomahaṁso, so paṭippassambhi. atha kho anāthapiṇḍiko gahapati yena sītavanaṁ tenupasaṅkami. tena kho pana samayena bhagavā rattiyā paccūsasamayaṁ paccuṭṭhāya ajjhokāse caṅkamati. addasā kho bhagavā anāthapiṇḍikaṁ gahapatiṁ dūratova āgacchantaṁ. disvāna caṅkamā orohitvā paññatte āsane nisīdi. nisajja kho bhagavā anāthapiṇḍikaṁ gahapatiṁ etadavoca -- “ehi sudattā” ti. atha kho anāthapiṇḍiko gahapati -- nāmena maṁ bhagavā ālapatīti -- haṭṭho udaggo yena bhagavā tenupasaṅkami, upasaṅkamitvā bhagavato pādesu sirasā nipatitvā bhagavantaṁ etadavoca -- “kacci, bhante, bhagavā sukhaṁ sayitthā” ti?

{saṁ0 ni0 1.242} “sabbadā ve sukhaṁ seti, brāhmaṇo parinibbuto.

yo na limpati kāmesu, sītibhūto nirūpadhi..

“sabbā āsattiyo chetvā, vineyya hadaye daraṁ.

upasanto sukhaṁ seti, santiṁ pappuyya cetasā” ti {cetasoti (sī0 syā0)}..

atha kho bhagavā anāthapiṇḍikassa gahapatissa anupubbiṁ kathaṁ {ānupubbikathaṁ (sī0)} kathesi, seyyathidaṁ -- dānakathaṁ sīlakathaṁ saggakathaṁ, kāmānaṁ ādīnavaṁ okāraṁ saṁkilesaṁ, nekkhamme ānisaṁsaṁ pakāsesi. yadā bhagavā aññāsi anāthapiṇḍikaṁ gahapatiṁ kallacittaṁ muducittaṁ vinīvaraṇacittaṁ udaggacittaṁ pasannacittaṁ, atha yā buddhānaṁ sāmukkaṁsikā dhammadesanā taṁ pakāsesi -- dukkhaṁ, samudayaṁ, nirodhaṁ, maggaṁ. seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya, evameva anāthapiṇḍikassa gahapatissa tasmiṁyeva āsane virajaṁ vītamalaṁ dhammacakkhuṁ udapādi -- yaṁ kiñci samudayadhammaṁ, sabbaṁ taṁ nirodhadhammanti. atha kho anāthapiṇḍiko gahapati diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṁkatho vesārajjappatto aparappaccayo satthusāsane bhagavantaṁ etadavoca -- “abhikkantaṁ bhante, abhikkantaṁ bhante! seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya -- cakkhumanto rūpāni dakkhantīti -- evamevaṁ bhagavatā anekapariyāyena dhammo pakāsito. esāhaṁ, bhante, bhagavantaṁ saraṇaṁ gacchāmi, dhammañca, bhikkhusaṅghañca. upāsakaṁ maṁ bhagavā dhāretu ajjatagge pāṇupetaṁ saraṇaṁ gataṁ. adhivāsetu ca me, bhante, bhagavā svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena.

atha kho anāthapiṇḍiko gahapati bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. assosi kho rājagahako seṭṭhī -- “anāthapiṇḍikena kira gahapatinā svātanāya buddhappamukho saṅgho nimantito” ti.

306. atha kho rājagahako seṭṭhī anāthapiṇḍikaṁ gahapatiṁ etadavoca -- “tayā kira, gahapati, svātanāya buddhappamukho saṅgho nimantito. tvañcāsi āgantuko. demi te, gahapati, veyyāyikaṁ yena tvaṁ buddhappamukhassa saṅghassa bhattaṁ kareyyāsī” ti. “alaṁ, gahapati atthi me veyyāyikaṁ yenāhaṁ buddhappamukhassa saṅghassa bhattaṁ karissāmī” ti.

assosi kho rājagahako negamo -- “anāthapiṇḍikena kira gahapatinā svātanāya buddhappamukho saṅgho nimantito” ti. atha kho rājagahako negamo anāthapiṇḍikaṁ gahapatiṁ etadavoca -- “tayā kira, gahapati, svātanāya buddhappamukho saṅgho nimantito. tvañcāsi āgantuko. demi te, gahapati, veyyāyikaṁ yena tvaṁ buddhappamukhassa saṅghassa bhattaṁ kareyyāsī” ti. “alaṁ ayya; atthi me veyyāyikaṁ yenāhaṁ buddhappamukhassa saṅghassa bhattaṁ karissāmī” ti.

assosi kho rājā māgadho seniyo bimbisāro -- “anāthapiṇḍikena kira gahapatinā svātanāya buddhappamukho saṅgho nimantito” ti. atha kho rājā māgadho seniyo bimbisāro anāthapiṇḍikaṁ gahapatiṁ etadavoca -- “tayā kira, gahapati, svātanāya buddhappamukho saṅgho nimantito. tvañcāsi āgantuko. demi te, gahapati, veyyāyikaṁ yena tvaṁ buddhappamukhassa saṅghassa bhattaṁ kareyyāsī” ti. “alaṁ deva; atthi me veyyāyikaṁ yenāhaṁ buddhappamukhassa saṅghassa bhattaṁ karissāmī” ti.

atha kho anāthapiṇḍiko gahapati tassā rattiyā accayena rājagahakassa seṭṭhissa nivesane paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bhante, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena rājagahakassa seṭṭhissa nivesanaṁ tenupasaṅkami, upasaṅkamitvā paññatte āsane nisīdi saddhiṁ bhikkhusaṅghena. atha kho anāthapiṇḍiko gahapati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā, bhagavantaṁ bhuttāviṁ onītapattapāṇiṁ, ekamantaṁ nisīdi. ekamantaṁ nisinno kho anāthapiṇḍiko gahapati bhagavantaṁ etadavoca -- “adhivāsetu me, bhante, bhagavā sāvatthiyaṁ vassāvāsaṁ saddhiṁ bhikkhusaṅghenā” ti. “suññāgāre kho, gahapati, tathāgatā abhiramantī” ti. “aññātaṁ bhagavā, aññātaṁ sugatā” ti. atha kho bhagavā anāthapiṇḍikaṁ gahapatiṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.

307. tena kho pana samayena anāthapiṇḍiko gahapati bahumitto hoti bahusahāyo ādeyyavāco. atha kho anāthapiṇḍiko gahapati rājagahe taṁ karaṇīyaṁ tīretvā yena sāvatthi tena pakkāmi. atha kho anāthapiṇḍiko gahapati antarāmagge manusse āṇāpesi -- “ārāme, ayyā, karotha, vihāre patiṭṭhāpetha, dānāni paṭṭhapetha. buddho loke uppanno. so ca mayā bhagavā nimantito iminā maggena āgacchissatī” ti. atha kho te manussā anāthapiṇḍikena gahapatinā uyyojitā ārāme akaṁsu, vihāre patiṭṭhāpesuṁ, dānāni paṭṭhapesuṁ.

atha kho anāthapiṇḍiko gahapati sāvatthiṁ gantvā samantā sāvatthiṁ anuvilokesi -- “kattha nu kho bhagavā vihareyya? yaṁ assa gāmato neva atidūre na accāsanne, gamanāgamanasampannaṁ, atthikānaṁ atthikānaṁ manussānaṁ abhikkamanīyaṁ, divā appākiṇṇaṁ, rattiṁ appasaddaṁ, appanigghosaṁ, vijanavātaṁ, manussarāhasseyyakaṁ, paṭisallānasāruppan”-ti.

addasā kho anāthapiṇḍiko gahapati jetassa kumārassa {rājakumārassa (sī0 syā0 kaṁ0)} uyyānaṁ -- gāmato neva atidūre na accāsanne, gamanāgamanasampannaṁ, atthikānaṁ atthikānaṁ manussānaṁ abhikkamanīyaṁ, divā appākiṇṇaṁ, rattiṁ appasaddaṁ, appanigghosaṁ, vijanavātaṁ, manussarāhasseyyakaṁ, paṭisallānasāruppaṁ. disvāna yena jeto kumāro tenupasaṅkami, upasaṅkamitvā jetaṁ kumāraṁ etadavoca -- “dehi me, ayyaputta, uyyānaṁ ārāmaṁ kātu” nti {ketuṁ (vajīrabuddhiṭīkāyaṁ)}. “adeyyo, gahapati, ārāmo api koṭisantharenā” ti. “gahito, ayyaputta, ārāmo” ti. “na, gahapati, gahito ārāmo” ti. gahito na gahitoti vohārike mahāmatte pucchiṁsu. mahāmattā evamāhaṁsu -- “yato tayā, ayyaputta, aggho kato, gahito ārāmo” ti. atha kho anāthapiṇḍiko gahapati sakaṭehi hiraññaṁ nibbāhāpetvā jetavanaṁ koṭisantharaṁ santharāpesi. sakiṁ nīhaṭaṁ hiraññaṁ thokassa okāsassa koṭṭhakasāmantā nappahoti. atha kho anāthapiṇḍiko gahapati manusse āṇāpesi -- “gacchatha, bhaṇe, hiraññaṁ āharatha; imaṁ okāsaṁ santharissāmā” ti.

atha kho jetassa kumārassa etadahosi -- “na kho idaṁ orakaṁ bhavissati, yathāyaṁ gahapati tāva bahuṁ hiraññaṁ pariccajatī” ti. anāthapiṇḍikaṁ gahapatiṁ etadavoca -- “alaṁ, gahapati; mā taṁ okāsaṁ santharāpesi. dehi me etaṁ okāsaṁ. mametaṁ dānaṁ bhavissatī” ti. atha kho anāthapiṇḍiko gahapati -- ayaṁ kho jeto kumāro abhiññāto ñātamanusso; mahatthiko kho pana evarūpānaṁ ñātamanussānaṁ imasmiṁ dhammavinaye pasādoti -- taṁ okāsaṁ jetassa kumārassa pādāsi {adāsi (syā0)}. atha kho jeto kumāro tasmiṁ okāse koṭṭhakaṁ māpesi.

atha kho anāthapiṇḍiko gahapati jetavane vihāre kārāpesi, pariveṇāni kārāpesi, koṭṭhake kārāpesi, upaṭṭhānasālāyo kārāpesi, aggisālāyo kārāpesi, kappiyakuṭiyo kārāpesi, vaccakuṭiyo kārāpesi, caṅkame kārāpesi, caṅkamanasālāyo kārāpesi, udapāne kārāpesi, udapānasālāyo kārāpesi, jantāghare kārāpesi, jantāgharasālāyo kārāpesi, pokkharaṇiyo kārāpesi, maṇḍape kārāpesi.

navakammadānaṁ

308. atha kho bhagavā rājagahe yathābhirantaṁ viharitvā yena vesālī tena cārikaṁ pakkāmi. anupubbena cārikaṁ caramāno yena vesālī tadavasari. tatra sudaṁ bhagavā vesāliyaṁ viharati mahāvane kūṭāgārasālāyaṁ. tena kho pana samayena manussā sakkaccaṁ navakammaṁ karonti. yepi bhikkhū navakammaṁ adhiṭṭhenti tepi sakkaccaṁ upaṭṭhenti cīvarapiṇḍapātasenāsanagilānappaccayabhesajjaparikkhārena. atha kho aññatarassa daliddassa tunnavāyassa etadahosi -- “na kho idaṁ orakaṁ bhavissati, yathayime manussā sakkaccaṁ navakammaṁ karonti; yaṁnūnāhampi navakammaṁ kareyyan”-ti. atha kho so daliddo tunnavāyo sāmaṁ cikkhallaṁ madditvā iṭṭhakāyo cinitvā kuṭṭaṁ uṭṭhāpesi. tena akusalakena citā vaṅkā bhitti paripati. dutiyampi kho ...pe0 ... tatiyampi kho so daliddo tunnavāyo sāmaṁ cikkhallaṁ madditvā iṭṭhakāyo cinitvā kuṭṭaṁ uṭṭhāpesi. tena akusalakena citā vaṅkā bhitti paripati. atha kho so daliddo tunnavāyo ujjhāyati khiyyati vipāceti -- “ye imesaṁ samaṇānaṁ sakyaputtiyānaṁ denti cīvarapiṇḍapātasenāsanagilānappaccayabhesajjaparikkhāraṁ, te ime ovadanti anusāsanti, tesañca navakammaṁ adhiṭṭhenti. ahaṁ panamhi daliddo. na maṁ koci ovadati vā anusāsati vā navakammaṁ vā adhiṭṭhetī” ti. assosuṁ kho bhikkhū tassa daliddassa tunnavāyassa ujjhāyantassa khiyyantassa vipācentassa. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, navakammaṁ dātuṁ. navakammiko, bhikkhave, bhikkhu ussukkaṁ āpajjissati -- `kinti nu kho vihāro khippaṁ pariyosānaṁ gaccheyyā'ti; khaṇḍaṁ phullaṁ paṭisaṅkharissati. evañca pana, bhikkhave, dātabbaṁ. paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo --

309. “suṇātu me, bhante, saṅgho. yadi saṅghassa pattakallaṁ, saṅgho itthannāmassa gahapatino vihāraṁ itthannāmassa bhikkhuno navakammaṁ dadeyya. esā ñatti.

“suṇātu me, bhante, saṅgho. saṅgho itthannāmassa gahapatino vihāraṁ itthannāmassa bhikkhuno navakammaṁ deti. yassāyasmato khamati itthannāmassa gahapatino vihāraṁ itthannāmassa bhikkhuno navakammassa dānaṁ, so tuṇhassa; yassa nakkhamati, so bhāseyya.

“dinno saṅghena itthannāmassa gahapatino vihāro itthannāmassa bhikkhuno navakammaṁ. khamati saṅghassa, tasmā tuṇhī, evametaṁ dhārayāmī” ti.

aggāsanādianujānanaṁ

310. atha kho bhagavā vesāliyaṁ yathābhirantaṁ viharitvā yena sāvatthi tena cārikaṁ pakkāmi. tena kho pana samayena chabbaggiyānaṁ bhikkhūnaṁ antevāsikā bhikkhū buddhappamukhassa saṅghassa purato purato gantvā vihāre pariggaṇhanti, seyyāyo pariggaṇhanti -- idaṁ amhākaṁ upajjhāyānaṁ bhavissati, idaṁ amhākaṁ ācariyānaṁ bhavissati, idaṁ amhākaṁ bhavissatī” ti.

atha kho āyasmā sāriputto buddhappamukhassa saṅghassa piṭṭhito piṭṭhito gantvā vihāresu pariggahitesu, seyyāsu pariggahitāsu, seyyaṁ alabhamāno aññatarasmiṁ rukkhamūle nisīdi. atha kho bhagavā rattiyā paccūsasamayaṁ paccuṭṭhāya ukkāsi. āyasmāpi sāriputto ukkāsi. “ko etthā” ti? “ahaṁ, bhagavā, sāriputto” ti. “kissa tvaṁ, sāriputtaṁ, idha nisinno” ti? atha kho āyasmā sāriputto bhagavato etamatthaṁ ārocesi. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, chabbaggiyānaṁ bhikkhūnaṁ antevāsikā bhikkhū buddhappamukhassa saṅghassa purato purato gantvā vihāre pariggaṇhanti, seyyāyo pariggaṇhanti -- idaṁ amhākaṁ upajjhāyānaṁ bhavissati, idaṁ amhākaṁ ācariyānaṁ bhavissati, idaṁ amhākaṁ bhavissatī” ti? “saccaṁ bhagavā” ti. vigarahi buddho bhagavā ...pe0 ... “kathañhi nāma te, bhikkhave, moghapurisā buddhappamukhassa saṅghassa purato purato gantvā vihāre pariggahessanti, seyyāyo pariggahessanti -- idaṁ amhākaṁ upajjhāyānaṁ bhavissati, idaṁ amhākaṁ ācariyānaṁ bhavissati, idaṁ amhākaṁ bhavissatīti! netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “ko, bhikkhave, arahati aggāsanaṁ aggodakaṁ aggapiṇḍan”-ti?

ekacce bhikkhū evamāhaṁsu -- “yo, bhagavā, khattiyakulā pabbajito so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, brāhmaṇakulā pabbajito so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, gahapatikulā pabbajito so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, suttantiko so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, vinayadharo so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, dhammakathiko so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, paṭhamassa jhānassa lābhī so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, dutiyassa jhānassa lābhī so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, tatiyassa jhānassa lābhī so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, catutthassa jhānassa lābhī so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, sotāpanno so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, sakadāgāmī ...pe0 ... yo, bhagavā, anāgāmī ...pe0 ... yo, bhagavā, arahā so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, tevijjo so arahati aggāsanaṁ aggodakaṁ aggapiṇḍan”-ti. ekacce bhikkhū evamāhaṁsu -- “yo, bhagavā, chaḷabhiñño so arahati aggāsanaṁ aggodakaṁ aggapiṇḍan”-ti.

311. atha kho bhagavā bhikkhū āmantesi -- “bhūtapubbaṁ, bhikkhave, himavantapadese {himavantapasse (sī0 syā0)} mahānigrodho ahosi. taṁ tayo sahāyā upanissāya vihariṁsu -- tittiro ca, makkaṭo ca, hatthināgo ca. te aññamaññaṁ agāravā appatissā asabhāgavuttikā viharanti. atha kho, bhikkhave, tesaṁ sahāyānaṁ etadahosi -- `aho nūna mayaṁ jāneyyāma yaṁ amhākaṁ jātiyā mahantataraṁ taṁ mayaṁ sakkareyyāma garuṁ kareyyāma māneyyāma pūjeyyāma, tassa ca mayaṁ ovāde tiṭṭheyyāmā'ti.

“atha kho, bhikkhave, tittiro ca makkaṭo ca hatthināgaṁ pucchiṁsu -- `tvaṁ, samma, kiṁ porāṇaṁ sarasī'ti? `yadāhaṁ, sammā, poto homi, imaṁ nigrodhaṁ antarā satthīnaṁ {antarāsatthikaṁ (sī0)} karitvā atikkamāmi, aggaṅkurakaṁ me udaraṁ chupati. imāhaṁ, sammā, porāṇaṁ sarāmī'ti.

“atha kho, bhikkhave, tittiro ca hatthināgo ca makkaṭaṁ pucchiṁsu -- `tvaṁ, samma, kiṁ porāṇaṁ sarasī'ti? `yadāhaṁ, sammā, chāpo homi, chamāyaṁ nisīditvā imassa nigrodhassa aggaṅkurakaṁ khādāmi. imāhaṁ, sammā, porāṇaṁ sarāmī'ti.

“atha kho, bhikkhave, makkaṭo ca hatthināgo ca tittiraṁ pucchiṁsu -- `tvaṁ, samma, kiṁ porāṇaṁ sarasī'ti? `amukasmiṁ, sammā, okāse mahānigrodho ahosi. tato ahaṁ phalaṁ bhakkhitvā imasmiṁ okāse vaccaṁ akāsiṁ; tassāyaṁ nigrodho jāto. tadāhaṁ, sammā, jātiyā mahantataro'ti.

“atha kho, bhikkhave, makkaṭo ca hatthināgo ca tittiraṁ etadavocuṁ -- `tvaṁ, samma, amhākaṁ jātiyā mahantataro. taṁ mayaṁ sakkarissāma garuṁ karissāma mānessāma pūjessāma, tuyhañca mayaṁ ovāde patiṭṭhissāmā'ti. atha kho, bhikkhave, tittiro makkaṭañca hatthināgañca pañcasu sīlesu samādapesi, attanā ca pañcasu sīlesu samādāya vattati. te aññamaññaṁ sagāravā sappatissā sabhāgavuttikā viharitvā kāyassa bhedā paraṁ maraṇā sugatiṁ saggaṁ lokaṁ upapajjiṁsu. evaṁ kho taṁ, bhikkhave, tittiriyaṁ nāma brahmacariyaṁ ahosi.

{jā0 1.1.37} “ye vuḍḍhamapacāyanti, narā dhammassa kovidā.

diṭṭhe dhamme ca pāsaṁsā, samparāye ca suggatī” ti..

“te hi nāma, bhikkhave, tiracchānagatā pāṇā aññamaññaṁ sagāravā sappatissā sabhāgavuttikā viharissanti. idha kho taṁ, bhikkhave, sobhetha yaṁ tumhe evaṁ svākkhāte dhammavinaye pabbajitā samānā aññamaññaṁ agāravā appatissā asabhāgavuttikā vihareyyātha? netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “anujānāmi, bhikkhave, yathāvuḍḍhaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, aggāsanaṁ, aggodakaṁ, aggapiṇḍaṁ. na ca, bhikkhave, saṅghikaṁ yathāvuḍḍhaṁ paṭibāhitabbaṁ. yo paṭibāheyya, āpatti dukkaṭassā” ti.

avandiyādipuggalā

312. “dasayime, bhikkhave, avandiyā -- pure upasampannena pacchā upasampanno avandiyo, anupasampanno avandiyo, nānāsaṁvāsako vuḍḍhataro adhammavādī avandiyo, mātugāmo avandiyo, paṇḍako avandiyo, pārivāsiko avandiyo, mūlāyapaṭikassanāraho avandiyo, mānattāraho avandiyo, mānattacāriko avandiyo, abbhānāraho avandiyo. ime kho, bhikkhave, dasa avandiyā.

“tayome, bhikkhave, vandiyā -- pacchā upasampannena pure upasampanno vandiyo, nānāsaṁvāsako vuḍḍhataro dhammavādī vandiyo, sadevake bhikkhave loke samārake sabrahmake sassamaṇabrāhmaṇiyā pajāya sadevamanussāya tathāgato arahaṁ sammāsambuddho vandiyo. ime kho, bhikkhave, tayo vandiyā” ti.

āsanappaṭibāhanapaṭikkhepaṁ

313. tena kho pana samayena manussā saṅghaṁ uddissa maṇḍape paṭiyādenti, santhare paṭiyādenti, okāse paṭiyādenti. chabbaggiyānaṁ bhikkhūnaṁ antevāsikā bhikkhū -- `saṅghikaññeva bhagavatā yathāvuḍḍhaṁ anuññātaṁ, no uddissakata'nti buddhappamukhassa saṅghassa purato purato gantvā maṇḍapepi pariggaṇhanti, santharepi pariggaṇhanti, okāsepi pariggaṇhanti -- idaṁ amhākaṁ upajjhāyānaṁ bhavissati, idaṁ amhākaṁ ācariyānaṁ bhavissati, idaṁ amhākaṁ bhavissatīti. atha kho āyasmā sāriputto buddhappamukhassa saṅghassa piṭṭhito piṭṭhito gantvā maṇḍapesu pariggahitesu, santharesu pariggahitesu, okāsesu pariggahitesu, okāsaṁ alabhamāno aññatarasmiṁ rukkhamūle nisīdi. atha kho bhagavā rattiyā paccūsasamayaṁ paccuṭṭhāya ukkāsi. āyasmāpi sāriputto ukkāsi. “ko etthā” ti? “ahaṁ, bhagavā, sāriputto” ti. “kissa tvaṁ, sāriputta, idha nisinno” ti? atha kho āyasmā sāriputto bhagavato etamatthaṁ ārocesi. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, chabbaggiyānaṁ bhikkhūnaṁ antevāsikā bhikkhū -- `saṅghikaññeva bhagavatā yathāvuḍḍhaṁ anuññātaṁ, no uddissakata'nti buddhappamukhassa saṅghassa purato purato gantvā maṇḍape pariggaṇhanti, santhare pariggaṇhanti, okāse pariggaṇhanti -- idaṁ amhākaṁ upajjhāyānaṁ bhavissati, idaṁ amhākaṁ ācariyānaṁ bhavissati, idaṁ amhākaṁ bhavissatī” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, uddissakatampi yathāvuḍḍhaṁ paṭibāhetabbaṁ. yo paṭibāheyya, āpatti dukkaṭassā” ti.

gihivikataanujānanaṁ

314. tena kho pana samayena manussā bhattagge antaraghare uccāsayanamahāsayanāni paññapenti, seyyathidaṁ -- āsandiṁ, pallaṅkaṁ, gonakaṁ, cittakaṁ, paṭikaṁ, paṭalikaṁ, tūlikaṁ, vikatikaṁ, uddalomiṁ, ekantalomiṁ, kaṭṭissaṁ, koseyyaṁ {koseyyaṁ kambalaṁ (sī0 syā0)}, kuttakaṁ, hatthattharaṁ, assattharaṁ, rathattharaṁ, ajinapaveṇiṁ, kadalimigapavarapaccattharaṇaṁ, sauttaracchadaṁ, ubhatolohitakūpadhānaṁ. bhikkhū kukkuccāyantā nābhinisīdanti. bhagavato etamatthaṁ ārocesuṁ. “anujānāmi, bhikkhave, ṭhapetvā tīṇi -- āsandiṁ, pallaṅkaṁ, tūlikaṁ -- gihivikataṁ {gihivikaṭaṁ (sī0 ka0), avasesaṁ gihivikaṭaṁ (syā0)} abhinisīdituṁ, natveva abhinipajjitu” nti.

tena kho pana samayena manussā bhattagge antaraghare tūlonaddhaṁ mañcampi pīṭhampi paññapenti. bhikkhū kukkuccāyantā nābhinisīdanti. bhagavato etamatthaṁ ārocesuṁ. “anujānāmi, bhikkhave, gihivikataṁ abhinisīdituṁ, natveva abhinipajjitu” nti.

jetavanavihārānumodanā

315. atha kho bhagavā anupubbena cārikaṁ caramāno yena sāvatthi tadavasari. tatra sudaṁ bhagavā sāvatthiyaṁ viharati jetavane anāthapiṇḍikassa ārāme. atha kho anāthapiṇḍiko gahapati yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho anāthapiṇḍiko gahapati bhagavantaṁ etadavoca -- “adhivāsetu me, bhante, bhagavā svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho anāthapiṇḍiko gahapati bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho anāthapiṇḍiko gahapati tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bhante, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena anāthapiṇḍikassa gahapatissa nivesanaṁ tenupasaṅkami, upasaṅkamitvā paññatte āsane nisīdi saddhiṁ bhikkhusaṅghena. atha kho anāthapiṇḍiko gahapati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā, bhagavantaṁ bhuttāviṁ onītapattapāṇiṁ, ekamantaṁ nisīdi. ekamantaṁ nisinno kho anāthapiṇḍiko gahapati bhagavantaṁ etadavoca -- “kathāhaṁ, bhante, jetavane paṭipajjāmī” ti? “tena hi tvaṁ, gahapati, jetavanaṁ āgatānāgatassa cātuddisassa saṅghassa patiṭṭhapehī” ti. “evaṁ bhante” ti kho anāthapiṇḍiko gahapati bhagavato paṭissutvā jetavanaṁ āgatānāgatassa cātuddisassa saṅghassa patiṭṭhāpesi.

atha kho bhagavā anāthapiṇḍikaṁ gahapatiṁ imāhi gāthāhi anumodi --

“sītaṁ uṇhaṁ paṭihanti, tato vāḷamigāni ca.

sarīsape ca makase, sisire cāpi vuṭṭhiyo..

“tato vātātapo ghoro, sañjāto paṭihaññati.

leṇatthañca sukhatthañca, jhāyituñca vipassituṁ..

“vihāradānaṁ saṅghassa, aggaṁ buddhena vaṇṇitaṁ.

tasmā hi paṇḍito poso, sampassaṁ atthamattano..

“vihāre kāraye ramme, vāsayettha bahussute.

tesaṁ annañca pānañca, vatthasenāsanāni ca.

dadeyya ujubhūtesu, vippasannena cetasā..

“te tassa dhammaṁ desenti, sabbadukkhāpanūdanaṁ.

yaṁ so dhammaṁ idhaññāya, parinibbāti anāsavo” ti..

atha kho bhagavā anāthapiṇḍikaṁ gahapatiṁ imāhi gāthāhi anumoditvā uṭṭhāyāsanā pakkāmi.

āsanappaṭibāhanādi

316. tena kho pana samayena aññatarassa ājīvakasāvakassa mahāmattassa saṅghabhattaṁ hoti. āyasmā upanando sakyaputto pacchā āgantvā vippakatabhojanaṁ ānantarikaṁ bhikkhuṁ vuṭṭhāpesi. bhattaggaṁ kolāhalaṁ ahosi. atha kho so mahāmatto ujjhāyati khiyyati vipāceti -- “kathañhi nāma samaṇā sakyaputtiyā pacchā āgantvā vippakatabhojanaṁ ānantarikaṁ bhikkhuṁ vuṭṭhāpessanti! bhattaggaṁ kolāhalaṁ ahosi. nanu nāma labbhā aññatrāpi nisinnena yāvadatthaṁ bhuñjitu” nti? assosuṁ kho bhikkhū tassa mahāmattassa ujjhāyantassa khiyyantassa vipācentassa. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā upanando sakyaputto pacchā āgantvā vippakatabhojanaṁ ānantarikaṁ bhikkhuṁ vuṭṭhāpessati! bhattaggaṁ kolāhalaṁ ahosī” ti. atha kho te bhikkhū bhagavato etamatthaṁ ārocesuṁ. “saccaṁ kira tvaṁ, upananda, pacchā āgantvā vippakatabhojanaṁ ānantarikaṁ bhikkhuṁ vuṭṭhāpesi, bhattaggaṁ kolāhalaṁ ahosī” ti? “saccaṁ bhagavā” ti. vigarahi buddho bhagavā ...pe0 ... “kathañhi nāma tvaṁ, moghapurisa, pacchā āgantvā vippakatabhojanaṁ ānantarikaṁ bhikkhuṁ vuṭṭhāpessasi? bhattaggaṁ kolāhalaṁ ahosi. netaṁ, moghapurisa, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, vippakatabhojano {bhojano ānantariko (syā0)} bhikkhu vuṭṭhāpetabbo. yo vuṭṭhāpeyya, āpatti dukkaṭassa. sace vuṭṭhāpeti, pavārito ca hoti, `gaccha udakaṁ āharā'ti vattabbo. evañcetaṁ labhetha, iccetaṁ kusalaṁ. no ce labhetha, sādhukaṁ sitthāni gilitvā vuḍḍhatarassa bhikkhuno āsanaṁ dātabbaṁ. na tvevāhaṁ, bhikkhave, kenaci pariyāyena vuḍḍhatarassa bhikkhuno āsanaṁ paṭibāhitabbanti vadāmi. yo paṭibāheyya, āpatti dukkaṭassāti”.

tena kho pana samayena chabbaggiyā bhikkhū gilāne bhikkhū vuṭṭhāpenti. gilānā evaṁ vadenti -- “na mayaṁ, āvuso, sakkoma vuṭṭhātuṁ, gilānāmhā” ti. “mayaṁ āyasmante vuṭṭhāpessāmā” ti pariggahetvā vuṭṭhāpetvā ṭhitake muñcanti. gilānā mucchitā papatanti. bhagavato etamatthaṁ ārocesuṁ. “na, bhikkhave, gilāno vuṭṭhāpetabbo. yo vuṭṭhāpeyya, āpatti dukkaṭassā” ti.

tena kho pana samayena chabbaggiyā bhikkhū `gilānā mayamhā avuṭṭhāpanīyā'ti varaseyyāyo palibuddhenti {palibundhanti (ka0)}. bhagavato etamatthaṁ ārocesuṁ. “anujānāmi, bhikkhave, gilānassa patirūpaṁ seyyaṁ dātu” nti.

tena kho pana samayena chabbaggiyā bhikkhū lesakappena senāsanaṁ paṭibāhanti. bhagavato etamatthaṁ ārocesuṁ. “na, bhikkhave, lesakappena senāsanaṁ paṭibāhitabbaṁ. yo paṭibāheyya, āpatti dukkaṭassā” ti.

{pāci0 122} tena kho pana samayena sattarasavaggiyā bhikkhū aññataraṁ paccantimaṁ mahāvihāraṁ paṭisaṅkharonti -- `idha mayaṁ vassaṁ vasissāmā'ti. addasaṁsu {addasāsuṁ (ka0)} kho chabbaggiyā bhikkhū sattarasavaggiye bhikkhū vihāraṁ {aññataraṁ vihāraṁ (ka0)} paṭisaṅkharonte. disvāna evamāhaṁsu -- “ime, āvuso, sattarasavaggiyā bhikkhū vihāraṁ paṭisaṅkharonti. handa ne vuṭṭhāpessāmā” ti. ekacce evamāhaṁsu -- “āgamethāvuso, yāva paṭisaṅkharonti, paṭisaṅkhate vuṭṭhāpessāmā” ti. atha kho chabbaggiyā bhikkhū sattarasavaggiye bhikkhū etadavocuṁ -- “uṭṭhethāvuso, amhākaṁ vihāro pāpuṇātī” ti. “nanu, āvuso, paṭikacceva ācikkhitabbaṁ? mayañcaññaṁ paṭisaṅkhareyyāmā” ti. “nanu, āvuso, saṅghiko vihāro” ti? “āmāvuso, saṅghiko vihāro” ti. “uṭṭhethāvuso, amhākaṁ vihāro pāpuṇātī” ti. “mahallako, āvuso, vihāro; tumhepi vasatha, mayampi vasissāmā” ti. “uṭṭhethāvuso, amhākaṁ vihāro pāpuṇātī” ti kupitā anattamanā gīvāyaṁ gahetvā nikkaḍḍhanti. te nikkaḍḍhiyamānā rodanti. bhikkhū evamāhaṁsu -- “kissa tumhe, āvuso, rodathā” ti? “ime, āvuso, chabbaggiyā bhikkhū kupitā anattamanā amhe saṅghikā vihārā nikkaḍḍhantī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū kupitā anattamanā bhikkhū saṅghikā vihārā nikkaḍḍhissantī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, tumhe bhikkhave, kupitā anattamanā saṅghikā vihārā bhikkhū nikkaḍḍhathā” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, kupitena anattamanena bhikkhu saṅghikā vihārā nikkaḍḍhitabbo. yo nikkaḍḍheyya, yathādhammo kāretabbo. anujānāmi, bhikkhave, senāsanaṁ gāhetu” nti.

senāsanaggāhāpakasammuti

317. atha kho bhikkhūnaṁ etadahosi -- `kena nu kho senāsanaṁ gāhetabban”-ti? bhagavato etamatthaṁ ārocesuṁ ...pe0 ... “anujānāmi, bhikkhave, pañcahaṅgehi samannāgataṁ bhikkhuṁ senāsanaggāhāpakaṁ sammannituṁ -- yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, gahitāgahitañca jāneyya. evañca pana, bhikkhave, sammannitabbo --

“paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ bhikkhuṁ senāsanaggāhāpakaṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ bhikkhuṁ senāsanaggāhāpakaṁ sammannati. yassāyasmato khamati itthannāmassa bhikkhuno senāsanaggāhāpakassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo bhikkhu senāsanaggāhāpako. khamati saṅghassa, tasmā tuṇhī, evametaṁ dhārayāmī” ti.

318. atha kho senāsanaggāhāpakānaṁ bhikkhūnaṁ etadahosi -- “kathaṁ nu kho senāsanaṁ gāhetabban”-ti? bhagavato etamatthaṁ ārocesuṁ. “anujānāmi, bhikkhave, paṭhamaṁ bhikkhū gaṇetuṁ, bhikkhū gaṇetvā seyyā gaṇetuṁ, seyyā gaṇetvā seyyaggena gāhetu” nti. seyyaggena gāhentā seyyā ussārayiṁsu ...pe0 ... “anujānāmi, bhikkhave, vihāraggena gāhetu” nti. vihāraggena gāhentā vihārā ussārayiṁsu ...pe0 ... “anujānāmi, bhikkhave, pariveṇaggena gāhetu” nti. pariveṇaggena gāhentā pariveṇā ussārayiṁsu ...pe0 ... “anujānāmi, bhikkhave, anubhāgampi dātuṁ. gahite anubhāge añño bhikkhu āgacchati, na akāmā dātabbo” ti.

tena kho pana samayena bhikkhū nissīme ṭhitassa senāsanaṁ gāhenti. bhagavato etamatthaṁ ārocesuṁ. “na, bhikkhave, nissīme ṭhitassa senāsanaṁ gāhetabbaṁ. yo gāheyya, āpatti dukkaṭassā” ti.

tena kho pana samayena bhikkhū senāsanaṁ gahetvā sabbakālaṁ paṭibāhanti. bhagavato etamatthaṁ ārocesuṁ. “na, bhikkhave, senāsanaṁ gahetvā sabbakālaṁ paṭibāhetabbaṁ. yo paṭibāheyya, āpatti dukkaṭassa. anujānāmi, bhikkhave, vassānaṁ temāsaṁ paṭibāhituṁ, utukālaṁ pana na paṭibāhitu” nti.

atha kho bhikkhūnaṁ etadahosi -- “kati nu kho senāsanaggāhā” ti? bhagavato etamatthaṁ ārocesuṁ. “tayo me, bhikkhave, senāsanaggāhā -- purimako, pacchimako, antarāmuttako. aparajjugatāya āsāḷhiyā purimako gāhetabbo. māsagatāya āsāḷhiyā pacchimako gāhetabbo. aparajjugatāya pavāraṇāya āyatiṁ vassāvāsatthāya antarāmuttako gāhetabbo. ime kho, bhikkhave, tayo senāsanaggāhā” ti.

dutiyabhāṇavāro niṭṭhito.

3. tatiyabhāṇavāro

319. tena kho pana samayena āyasmā upanando sakyaputto sāvatthiyaṁ senāsanaṁ gahetvā aññataraṁ gāmakāvāsaṁ agamāsi. tatthapi senāsanaṁ aggahesi. atha kho tesaṁ bhikkhūnaṁ etadahosi -- “ayaṁ, āvuso, āyasmā upanando sakyaputto bhaṇḍanakārako kalahakārako vivādakārako bhassakārako saṅghe adhikaraṇakārako. sacāyaṁ idha vassaṁ vasissati, sabbeva mayaṁ na phāsu bhavissāma. handa naṁ pucchāmā” ti. atha kho te bhikkhū āyasmantaṁ upanandaṁ sakyaputtaṁ etadavocuṁ -- “nanu tayā, āvuso upananda, sāvatthiyaṁ senāsanaṁ gahitan”-ti? “evamāvuso” ti. “kiṁ pana tvaṁ, āvuso upananda, eko dve paṭibāhasī” ti? “idhadānāhaṁ āvuso, muñcāmi; tattha gaṇhāmī” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āyasmā upanando sakyaputto eko dve paṭibāhessatī” ti! bhagavato etamatthaṁ ārocesuṁ ...pe0 ... “saccaṁ kira tvaṁ, upananda, eko dve paṭibāhasī” ti? “saccaṁ bhagavā” ti. vigarahi buddho bhagavā ...pe0 ... “kathañhi nāma tvaṁ, moghapurisa, eko dve paṭibāhissasi? tattha tayā, moghapurisa, gahitaṁ idha muttaṁ, idha tayā gahitaṁ tatra muttaṁ. evaṁ kho tvaṁ, moghapurisa, ubhayattha paribāhiro. netaṁ, moghapurisa, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, ekena dve paṭibāhetabbā. yo paṭibāheyya, āpatti dukkaṭassā” ti.

320. {pāci0 438} tena kho pana samayena bhagavā bhikkhūnaṁ anekapariyāyena vinayakathaṁ katheti, vinayassa vaṇṇaṁ bhāsati, vinayapariyattiyā vaṇṇaṁ bhāsati, ādissa ādissa āyasmato upālissa vaṇṇaṁ bhāsati. bhikkhūnaṁ etadahosi -- “bhagavā kho anekapariyāyena vinayakathaṁ katheti, vinayassa vaṇṇaṁ bhāsati, vinayapariyattiyā vaṇṇaṁ bhāsati, ādissa ādissa āyasmato upālissa vaṇṇaṁ bhāsati. handa mayaṁ, āvuso, āyasmato upālissa santike vinayaṁ pariyāpuṇāmā” ti. tedha {te ca (syā0 ka0)} bahū bhikkhū therā ca navā ca majjhimā ca āyasmato upālissa santike vinayaṁ pariyāpuṇanti. āyasmā upāli ṭhitakova uddisati therānaṁ bhikkhūnaṁ gāravena. therāpi bhikkhū ṭhitakāva uddisāpenti dhammagāravena. tattha therā ceva bhikkhū kilamanti, āyasmā ca upāli kilamati. bhagavato etamatthaṁ ārocesuṁ. “anujānāmi, bhikkhave, navakena bhikkhunā uddisantena samake vā āsane nisīdituṁ, uccatare vā dhammagāravena; therena bhikkhunā uddisāpentena samake vā āsane nisīdituṁ, nīcatare vā dhammagāravenā” ti.

tena kho pana samayena bahū bhikkhū āyasmato upālissa santike ṭhitakā uddesaṁ paṭimānentā kilamanti. bhagavato etamatthaṁ ārocesuṁ. “anujānāmi, bhikkhave, samānāsanikehi saha nisīditu” nti. atha kho bhikkhūnaṁ etadahosi -- “kittāvatā nu kho samānāsaniko hotī” ti? bhagavato etamatthaṁ ārocesuṁ -- “anujānāmi, bhikkhave, tivassantarena saha nisīditu” nti.

tena kho pana samayena sambahulā bhikkhū samānāsanikā mañce {ekamañce (syā0)} nisīditvā mañcaṁ bhindiṁsu, pīṭhe {ekapīṭhe (syā0)} nisīditvā pīṭhaṁ bhindiṁsu. bhagavato etamatthaṁ ārocesuṁ. “anujānāmi, bhikkhave, tivaggassa mañcaṁ, tivaggassa pīṭhan”-ti. tivaggopi mañce nisīditvā mañcaṁ bhindi, pīṭhe nisīditvā pīṭhaṁ bhindi ...pe0 ... “anujānāmi, bhikkhave, duvaggassa mañcaṁ, duvaggassa pīṭhan”-ti.

tena kho pana samayena bhikkhū asamānāsanikehi saha dīghāsane nisīdituṁ kukkuccāyanti. bhagavato etamatthaṁ ārocesuṁ. “anujānāmi, bhikkhave, ṭhapetvā paṇḍakaṁ, mātugāmaṁ, ubhatobyañjanakaṁ, asamānāsanikehi saha dīghāsane nisīditu” nti. atha kho bhikkhūnaṁ etadahosi -- “kittakaṁ pacchimaṁ nu kho dīghāsanaṁ hotī” ti? bhagavato etamatthaṁ ārocesuṁ. “anujānāmi, bhikkhave, yaṁ tiṇṇaṁ pahoti, ettakaṁ pacchimaṁ dīghāsanan”-ti.

tena kho pana samayena visākhā migāramātā saṅghassa atthāya sāḷindaṁ pāsādaṁ kārāpetukāmā hoti hatthinakhakaṁ. atha kho bhikkhūnaṁ etadahosi -- “kiṁ nu kho bhagavatā pāsādaparibhogo anuññāto kiṁ ananuññāto” ti? bhagavato etamatthaṁ ārocesuṁ. “anujānāmi, bhikkhave, sabbaṁ pāsādaparibhogan”-ti.

tena kho pana samayena rañño pasenadissa kosalassa ayyikā kālaṅkatā hoti. tassa kālaṅkiriyāya saṅghassa bahuṁ akappiyabhaṇḍaṁ uppannaṁ hoti, seyyathidaṁ -- āsandi, pallaṅko, gonako, cittako, paṭikā, paṭalikā, tūlikā, vikatikā, uddalomī, ekantalomī, kaṭṭissaṁ, koseyyaṁ, kuttakaṁ, hatthattharaṁ, assattharaṁ, rathattharaṁ, ajinappaveṇi, kadalimigappavarapaccattharaṇaṁ, sauttaracchadaṁ, ubhatolohitakūpadhānaṁ. bhagavato etamatthaṁ ārocesuṁ. “anujānāmi, bhikkhave, āsandiyā pāde chinditvā paribhuñjituṁ, pallaṅkassa vāḷe bhinditvā paribhuñjituṁ, tūlikaṁ vijaṭetvā bibbohanaṁ kātuṁ, avasesaṁ bhūmattharaṇaṁ {summattharaṇaṁ (sī0 syā0)} kātu” nti.

avissajjiyavatthu

321. tena kho pana samayena sāvatthiyā avidūre aññatarasmiṁ gāmakāvāse āvāsikā bhikkhū upaddutā honti āgantukagamikānaṁ bhikkhūnaṁ senāsanaṁ paññapentā. atha kho tesaṁ bhikkhūnaṁ etadahosi -- “etarahi kho mayaṁ, āvuso, upaddutā āgantukagamikānaṁ bhikkhūnaṁ senāsanaṁ paññapentā. handa mayaṁ, āvuso, sabbaṁ saṅghikaṁ senāsanaṁ ekassa dema. tassa santakaṁ paribhuñjissāmā” ti. te sabbaṁ saṅghikaṁ senāsanaṁ ekassa adaṁsu. āgantukā bhikkhū te bhikkhū etadavocuṁ -- “amhākaṁ, āvuso, senāsanaṁ paññāpethā” ti. “natthāvuso, saṅghikaṁ senāsanaṁ; sabbaṁ amhehi ekassa dinnan”-ti. “kiṁ pana tumhe, āvuso, saṅghikaṁ senāsanaṁ vissajjethā” ti? “evamāvuso” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhū saṅghikaṁ senāsanaṁ vissajjessantī” ti {vissajjissantīti (ka0)}! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, bhikkhū saṅghikaṁ senāsanaṁ vissajjentī” ti? “saccaṁ bhagavā” ti. vigarahi buddho bhagavā ...pe0 ... “kathañhi nāma te, bhikkhave, moghapurisā saṅghikaṁ senāsanaṁ vissajjessanti? netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

“pañcimāni, bhikkhave, avissajjiyāni, na vissajjetabbāni {na vissajjitabbāni (ka0)}, saṅghena vā gaṇena vā puggalena vā. vissajjitānipi avissajjitāni honti. yo vissajjeyya, āpatti thullaccayassa. katamāni pañca? ārāmo, ārāmavatthu -- idaṁ paṭhamaṁ avissajjiyaṁ, na vissajjetabbaṁ, saṅghena vā gaṇena vā puggalena vā. vissajjitampi avissajjitaṁ hoti. yo vissajjeyya, āpatti thullaccayassa.

“vihāro, vihāravatthu -- idaṁ dutiyaṁ avissajjiyaṁ, na vissajjetabbaṁ, saṅghena vā gaṇena vā puggallena vā. vissajjitampi avissajjitaṁ hoti. yo vissajjeyya, āpatti thullaccayassa.

“mañco, pīṭhaṁ, bhisi, bibbohanaṁ -- idaṁ tatiyaṁ avissajjiyaṁ, na vissajjetabbaṁ, saṅghena vā gaṇena vā puggalena vā. vissajjitampi avissajjitaṁ hoti. yo vissajjeyya, āpatti thullaccayassa.

“lohakumbhī, lohabhāṇakaṁ, lohavārako, lohakaṭāhaṁ, vāsi, parasu {pharasu (sī0 syā0 ka0)}, kuṭhārī {kudhārī (ka0)}, kudālo, nikhādanaṁ -- idaṁ catutthaṁ avissajjiyaṁ, na vissajjetabbaṁ, saṅghena vā gaṇena vā puggalena vā. vissajjitampi avissajjitaṁ hoti. yo vissajjeyya, āpatti thullaccayassa.

“valli, veḷu, muñjaṁ, pabbajaṁ {babbajaṁ (sī0)}, tiṇaṁ, mattikā, dārubhaṇḍaṁ, mattikābhaṇḍaṁ -- idaṁ pañcamaṁ avissajjiyaṁ, na vissajjetabbaṁ, saṅghena vā gaṇena vā puggalena vā. vissajjitampi avissajjitaṁ hoti. yo vissajjeyya, āpatti thullaccayassa. imāni kho, bhikkhave, pañca avissajjiyāni, na vissajjetabbāni, saṅghena vā gaṇena vā puggalena vā. vissajjitānipi avissajjitāni honti. yo vissajjeyya, āpatti thullaccayassā” ti.

avebhaṅgiyavatthu

322. atha kho bhagavā sāvatthiyaṁ yathābhirantaṁ viharitvā yena kīṭāgiri tena cārikaṁ pakkāmi mahatā bhikkhusaṅghena saddhiṁ pañcamattehi bhikkhusatehi sāriputtamoggallānehi ca. assosuṁ kho assajipunabbasukā bhikkhū -- “bhagavā kira kīṭāgiriṁ āgacchati mahatā bhikkhusaṅghena saddhiṁ pañcamattehi bhikkhusatehi sāriputtamoggallānehi ca”. “handa mayaṁ, āvuso, sabbaṁ saṅghikaṁ senāsanaṁ bhājema. pāpicchā sāriputtamoggallānā, pāpikānaṁ icchānaṁ vasaṁ gatā; na mayaṁ tesaṁ senāsanaṁ paññapessāmā” ti, te sabbaṁ saṅghikaṁ senāsanaṁ bhājesuṁ. atha kho bhagavā anupubbena cārikaṁ caramāno yena kīṭāgiri tadavasari. atha kho bhagavā sambahule bhikkhū āmantesi -- “gacchatha tumhe, bhikkhave; assajipunabbasuke bhikkhū upasaṅkamitvā evaṁ vadetha -- `bhagavā, āvuso, āgacchati mahatā bhikkhusaṅghena saddhiṁ pañcamattehi bhikkhusatehi sāriputtamoggallānehi ca. bhagavato ca, āvuso, senāsanaṁ paññapetha, bhikkhusaṅghassa ca, sāriputtamoggallānānañcā” 'ti. “evaṁ bhante” ti kho te bhikkhū bhagavato paṭissutvā yena assajipunabbasukā bhikkhū tenupasaṅkamiṁsu, upasaṅkamitvā assajipunabbasuke bhikkhū etadavocuṁ -- “bhagavā, āvuso, āgacchati mahatā bhikkhusaṅghena saddhiṁ pañcamattehi bhikkhusatehi sāriputtamoggallānehi ca. bhagavato ca, āvuso, senāsanaṁ paññapetha, bhikkhusaṅghassa ca, sāriputtamoggallānānañcā” ti. “natthāvuso, saṅghikaṁ senāsanaṁ. sabbaṁ amhehi bhājitaṁ. svāgataṁ, āvuso, bhagavato. yasmiṁ vihāre bhagavā icchissati tasmiṁ vihāre vasissati. pāpicchā sāriputtamoggallānā, pāpikānaṁ icchānaṁ vasaṁ gatā. na mayaṁ tesaṁ senāsanaṁ paññapessāmā” ti. “kiṁ pana tumhe, āvuso, saṅghikaṁ senāsanaṁ bhājitthā” ti? “evamāvuso” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma assajipunabbasukā bhikkhū saṅghikaṁ senāsanaṁ bhājessantī” ti! atha kho te bhikkhū bhagavato etamatthaṁ ārocesuṁ ...pe0 ... saccaṁ kira, bhikkhave ...pe0 ... “saccaṁ bhagavā” ti. vigarahi buddho bhagavā ...pe0 ... “kathañhi nāma te, bhikkhave, moghapurisā saṅghikaṁ senāsanaṁ bhājessanti? netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

“pañcimāni, bhikkhave, avebhaṅgiyāni {avebhaṅgikāni (ka0)}, na vibhajitabbāni, saṅghena vā gaṇena vā puggalena vā. vibhattānipi avibhattāni honti. yo vibhajeyya, āpatti thullaccayassa. katamāni pañca? ārāmo, ārāmavatthu -- idaṁ paṭhamaṁ avebhaṅgiyaṁ, na vibhajitabbaṁ, saṅghena vā gaṇena vā puggalena vā. vibhattampi avibhattaṁ hoti. yo vibhajeyya, āpatti thullaccayassa.

“vihāro, vihāravatthu -- idaṁ dutiyaṁ avebhaṅgiyaṁ, na vibhajitabbaṁ, saṅghena vā gaṇena vā puggalena vā. vibhattampi avibhattaṁ hoti. yo vibhajeyya, āpatti thullaccayassa.

“mañco, pīṭhaṁ, bhisi, bibbohanaṁ -- idaṁ tatiyaṁ avebhaṅgiyaṁ, na vibhajitabbaṁ, saṅghena vā gaṇena vā puggalena vā. vibhattampi avibhattaṁ hoti. yo vibhajeyya, āpatti thullaccayassa.

“lohakumbhī, lohabhāṇakaṁ, lohavārako, lohakaṭāhaṁ, vāsī, parasu, kuṭhārī, kudālo, nikhādanaṁ -- idaṁ catutthaṁ avebhaṅgiyaṁ, na vibhajitabbaṁ, saṅghena vā gaṇena vā puggalena vā. vibhattampi avibhattaṁ hoti. yo vibhajeyya, āpatti thullaccayassa.

“vallī, veḷu, muñjaṁ, pabbajaṁ, tiṇaṁ, mattikā, dārubhaṇḍaṁ, mattikābhaṇḍaṁ -- idaṁ pañcamaṁ avebhaṅgiyaṁ, na vibhajitabbaṁ, saṅghena vā gaṇena vā puggalena vā. vibhattampi avibhattaṁ hoti. yo vibhajeyya, āpatti thullaccayassa. imāni kho, bhikkhave, pañca avebhaṅgiyāni, na vibhajitabbāni, saṅghena vā gaṇena vā puggalena vā. vibhattānipi avibhattāni honti. yo vibhajeyya, āpatti thullaccayassā” ti.

navakammadānakathā

323. atha kho bhagavā kīṭāgirismiṁ yathābhirantaṁ viharitvā yena āḷavī tena cārikaṁ pakkāmi. anupubbena cārikaṁ caramāno yena āḷavī tadavasari. tatra sudaṁ bhagavā āḷaviyaṁ viharati aggāḷave cetiye. tena kho pana samayena āḷavakā {āḷavikā (syā0 ka0)} bhikkhū evarūpāni navakammāni denti -- piṇḍanikkhepanamattenapi navakammaṁ denti; kuṭṭalepanamattenapi navakammaṁ denti; dvāraṭṭhapanamattenapi navakammaṁ denti; aggaḷavaṭṭikaraṇamattenapi navakammaṁ denti; ālokasandhikaraṇamattenapi navakammaṁ denti; setavaṇṇakaraṇamattenapi navakammaṁ denti; kāḷavaṇṇakaraṇamattenapi navakammaṁ denti; gerukaparikammakaraṇamattenapi navakammaṁ denti; chādanamattenapi navakammaṁ denti; bandhanamattenapi navakammaṁ denti; bhaṇḍikāṭṭhapanamattenapi navakammaṁ denti; khaṇḍaphullapaṭisaṅkharaṇamattenapi navakammaṁ denti; paribhaṇḍakaraṇamattenapi navakammaṁ denti; vīsativassikampi navakammaṁ denti; tiṁsavassikampi navakammaṁ denti; yāvajīvikampi navakammaṁ denti; dhūmakālikampi pariyositaṁ vihāraṁ navakammaṁ denti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āḷavakā bhikkhū evarūpāni navakammāni dassanti -- piṇḍanikkhepanamattenapi navakammaṁ dassanti; kuṭṭalepanamattenapi ... dvāraṭṭhapanamattenapi ... aggaḷavaṭṭikaraṇamattenapi ... ālokasandhikaraṇamattenapi ... setavaṇṇakaraṇamattenapi ... kāḷavaṇṇakaraṇamattenapi ... gerukaparikammakaraṇamattenapi ... chādenamattenapi ... bandhanamattenapi ... bhaṇḍikāḷapanamattenapi ... khaṇḍaphullapaṭisaṅkharaṇamattenapi ... paribhaṇḍakaraṇamattenapi ... visativassikampi ... tiṁsavassikampi ... yāvajīvikampi ... dhūmakālikampi pariyositaṁ vihāraṁ navakammaṁ dassantī” ti! bhagavato etamatthaṁ ārocesuṁ ...pe0 ... saccaṁ kira, bhikkhave ...pe0 ... “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, piṇḍanikkhepanamattena navakammaṁ dātabbaṁ; na kuṭṭalepanamattena navakammaṁ dātabbaṁ. na dvāraṭṭhapanamattena navakammaṁ dātabbaṁ. na aggaḷavaṭṭikaraṇamattena navakammaṁ dātabbaṁ. na ālokasandhikaraṇamattena navakammaṁ dātabbaṁ. na setavaṇṇakaraṇamattena navakammaṁ dātabbaṁ. na kāḷavaṇṇakaraṇamattena navakammaṁ dātabbaṁ. na gerukaparikammakaraṇamattena navakammaṁ dātabbaṁ. na chādenamattena navakammaṁ dātabbaṁ. na bandhanamattena navakammaṁ dātabbaṁ. na bhaṇḍikāḷapanamattena navakammaṁ dātabbaṁ. na khaṇḍaphullapaṭisaṅkharaṇamattena navakammaṁ dātabbaṁ. na paribhaṇḍakaraṇamattena navakammaṁ dātabbaṁ. na visativassikaṁ navakammaṁ dātabbaṁ. na tiṁsavassikaṁ navakammaṁ dātabbaṁ. na yāvajīvikaṁ navakammaṁ dātabbaṁ. na dhūmakālikampi pariyositaṁ vihāraṁ navakammaṁ dātabbaṁ. yo dadeyya, āpatti dukkaṭassa. anujānāmi, bhikkhave, akataṁ vā vippakataṁ vā navakammaṁ dātuṁ, khuddake vihāre kammaṁ oloketvā chappañcavassikaṁ navakammaṁ dātuṁ, aḍḍhayoge kammaṁ oloketvā sattaṭṭhavassikaṁ navakammaṁ dātuṁ, mahallake vihāre pāsāde vā kammaṁ oloketvā dasadvādasavassikaṁ navakammaṁ dātu” nti.

tena kho pana samayena bhikkhū sabbe vihāre navakammaṁ denti. bhagavato etamatthaṁ ārocesuṁ. “na, bhikkhave, sabbe vihāre navakammaṁ dātabbaṁ. yo dadeyya, āpatti dukkaṭassā” ti.

tena kho pana samayena bhikkhū ekassa dve denti. bhagavato etamatthaṁ ārocesuṁ. “na, bhikkhave, ekassa dve dātabbā. yo dadeyya, āpatti dukkaṭassā” ti.

tena kho pana samayena bhikkhū navakammaṁ gahetvā aññaṁ vāsenti. bhagavato etamatthaṁ ārocesuṁ. “na, bhikkhave, navakammaṁ gahetvā añño vāsetabbo. yo vāseyya, āpatti dukkaṭassā” ti.

tena kho pana samayena bhikkhū navakammaṁ gahetvā saṅghikaṁ paṭibāhenti. bhagavato etamatthaṁ ārocesuṁ. “na, bhikkhave, navakammaṁ gahetvā saṅghikaṁ paṭibāhitabbaṁ. yo paṭibāheyya, āpatti dukkaṭassa. anujānāmi, bhikkhave, ekaṁ varaseyyaṁ gahetu” nti.

tena kho pana samayena bhikkhū nissīme ṭhitassa navakammaṁ denti. bhagavato etamatthaṁ ārocesuṁ. “na, bhikkhave, nissīme ṭhitassa navakammaṁ dātabbaṁ. yo dadeyya, āpatti dukkaṭassā” ti.

tena kho pana samayena bhikkhū navakammaṁ gahetvā sabbakālaṁ paṭibāhanti. bhagavato etamatthaṁ ārocesuṁ. “na, bhikkhave, navakammaṁ gahetvā sabbakālaṁ paṭibāhitabbaṁ. yo paṭibāheyya, āpatti dukkaṭassa. anujānāmi, bhikkhave, vassānaṁ temāsaṁ paṭibāhituṁ, utukālaṁ pana na paṭibāhitu” nti.

tena kho pana samayena bhikkhū navakammaṁ gahetvā pakkamantipi, vibbhamantipi, kālampi karonti; sāmaṇerāpi paṭijānanti; sikkhaṁ paccakkhātakāpi paṭijānanti; antimavatthuṁ ajjhāpannakāpi paṭijānanti; ummattakāpi paṭijānanti; khittacittāpi paṭijānanti; vedanāṭṭāpi paṭijānanti; āpattiyā adassane ukkhittakāpi paṭijānanti; āpattiyā appaṭikamme ukkhittakāpi paṭijānanti; pāpikāya diṭṭhiyā appaṭinissagge ukkhittakāpi paṭijānanti; paṇḍakāpi paṭijānanti; theyyasaṁvāsakāpi paṭijānanti; titthiyapakkantakāpi

paṭijānanti; tiracchānagatāpi paṭijānanti; mātughātakāpi paṭijānanti; pitughātakāpi paṭijānanti ; arahantaghātakāpi paṭijānanti; bhikkhunidūsakāpi paṭijānanti; saṅghabhedakāpi paṭijānanti; lohituppādakāpi paṭijānanti; ubhatobyañjanakāpi paṭijānanti. bhagavato etamatthaṁ ārocesuṁ.

“idha pana, bhikkhave, bhikkhu navakammaṁ gahetvā pakkamati -- mā saṅghassa hāyīti aññassa dātabbaṁ.

“idha pana, bhikkhave, bhikkhu navakammaṁ gahetvā vibbhamati ...pe0 ... kālaṅkaroti, sāmaṇero paṭijānāti, sikkhaṁ paccakkhātako paṭijānāti, antimavatthuṁ ajjhāpannako paṭijānāti, ummattako paṭijānāti, khittacitto paṭijānāti, vedanāṭṭo paṭijānāti, āpattiyā adassane ukkhittako paṭijānāti, āpattiyā appaṭikamme ukkhittako paṭijānāti, pāpikāya diṭṭhiyā appaṭinissagge ukkhittako paṭijānāti, paṇḍako paṭijānāti, theyyasaṁvāsako paṭijānāti, titthiyapakkantako paṭijānāti, tiracchānagato paṭijānāti, mātughātako paṭijānāti, pitughātako paṭijānāti, arahantaghātako paṭijānāti, bhikkhunīdūsako paṭijānāti, saṅghabhedako paṭijānāti, lohituppādako paṭijānāti, ubhatobyañjanako paṭijānāti -- mā saṅghassa hāyīti aññassa dātabbaṁ.

“idha pana, bhikkhave, bhikkhu navakammaṁ gahetvā vippakate pakkamati -- mā saṅghassa hāyīti aññassa dātabbaṁ.

“idha pana, bhikkhave, bhikkhu navakammaṁ gahetvā vippakate vibbhamati ...pe0 ... ubhatobyañjanako paṭijānāti -- mā saṅghassa hāyīti aññassa dātabbaṁ.

“idha pana, bhikkhave, bhikkhu navakammaṁ gahetvā pariyosite pakkamati -- tassevetaṁ.

“idha pana, bhikkhave, bhikkhu navakammaṁ gahetvā pariyosite vibbhamati ...pe0 ... kālaṅkaroti, sāmaṇero paṭijānāti, sikkhaṁ paccakkhātako paṭijānāti, antimavatthuṁ ajjhāpannako paṭijānāti -- saṅgho sāmī.

“idha pana, bhikkhave, bhikkhu navakammaṁ gahetvā pariyosite ummattako paṭijānāti, khittacitto paṭijānāti, vedanāṭṭo paṭijānāti, āpattiyā adassane ukkhittako paṭijānāti, āpattiyā appaṭikamme ukkhittako paṭijānāti, pāpikāya diṭṭhiyā appaṭinissagge ukkhittako paṭijānāti -- tassevetaṁ.

“idha pana, bhikkhave, bhikkhu navakammaṁ gahetvā pariyosite paṇḍako paṭijānāti, theyyasaṁvāsako paṭijānāti, titthiyapakkantako paṭijānāti, tiracchānagato paṭijānāti, mātughātako paṭijānāti, pitughātako paṭijānāti, arahantaghātako paṭijānāti, bhikkhunīdūsako paṭijānāti, saṅghabhedako paṭijānāti, lohituppādako paṭijānāti, ubhatobyañjanako paṭijānāti -- saṅgho sāmī” ti.

aññatraparibhogapaṭikkhepādi

324. {pārā0 157} tena kho pana samayena bhikkhū aññatarassa upāsakassa vihāraparibhogaṁ senāsanaṁ aññatra paribhuñjanti. atha kho so upāsako ujjhāyati khiyyati vipāceti -- “kathañhi nāma bhadantā aññatra paribhogaṁ aññatra paribhuñjissantī” ti! bhagavato etamatthaṁ ārocesuṁ. “na, bhikkhave, aññatra paribhogo aññatra paribhuñjitabbo. yo paribhuñjeyya, āpatti dukkaṭassā” ti.

{pārā0 157} tena kho pana samayena bhikkhū uposathaggampi sannisajjampi harituṁ kukkuccāyantā chamāya nisīdanti. gattānipi cīvarānipi paṁsukitāni honti. bhagavato etamatthaṁ ārocesuṁ. “anujānāmi, bhikkhave, tāvakālikaṁ haritu” nti.

tena kho pana samayena saṅghassa mahāvihāro undriyati. bhikkhū kukkuccāyantā senāsanaṁ nātiharanti {nābhiharanti (ka0)}. bhagavato etamatthaṁ ārocesuṁ. “anujānāmi, bhikkhave, guttatthāya haritu” nti.

tena kho pana samayena saṅghassa senāsanaparikkhāriko mahaggho kambalo uppanno hoti. bhagavato etamatthaṁ ārocesuṁ. “anujānāmi, bhikkhave, phātikammatthāya parivattetu” nti.

tena kho pana samayena saṅghassa senāsanaparikkhārikaṁ mahagghaṁ dussaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, phātikammatthāya parivattetu” nti.

tena kho pana samayena saṅghassa acchacammaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, pādapuñchaniṁ kātu” nti.

tena kho pana samayena saṅghassa cakkalikaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, pādapuñchaniṁ kātu” nti.

tena kho pana samayena saṅghassa coḷakaṁ uppannaṁ hoti. bhagavato etamatthaṁ ārocesuṁ. “anujānāmi, bhikkhave, pādapuñchaniṁ kātu” nti.

tena kho pana samayena bhikkhū adhotehi pādehi senāsanaṁ akkamanti. senāsanaṁ dussati. bhagavato etamatthaṁ ārocesuṁ. “na, bhikkhave, adhotehi pādehi senāsanaṁ akkamitabbaṁ. yo akkameyya, āpatti dukkaṭassā” ti.

tena kho pana samayena bhikkhū allehi pādehi senāsanaṁ akkamanti. senāsanaṁ dussati. bhagavato etamatthaṁ ārocesuṁ. “na, bhikkhave, allehi pādehi senāsanaṁ akkamitabbaṁ. yo akkameyya, āpatti dukkaṭassā” ti.

tena kho pana samayena bhikkhū saupāhanā senāsanaṁ akkamanti. senāsanaṁ dussati. bhagavato etamatthaṁ ārocesuṁ. “na, bhikkhave, saupāhanena senāsanaṁ akkamitabbaṁ. yo akkameyya, āpatti dukkaṭassā” ti.

tena kho pana samayena bhikkhū parikammakatāya bhūmiyā niṭṭhubhanti. vaṇṇo dussati. bhagavato etamatthaṁ ārocesuṁ. “na, bhikkhave, parikammakatāya bhūmiyā niṭṭhubhitabbaṁ. yo niṭṭhubheyya, āpatti dukkaṭassa. anujānāmi, bhikkhave, kheḷamallakan”-ti.

tena kho pana samayena mañcapādāpi pīṭhapādāpi parikammakataṁ bhūmiṁ vilikhanti. bhagavato etamatthaṁ ārocesuṁ. “anujānāmi, bhikkhave, coḷakena paliveṭhetu” nti.

tena kho pana samayena bhikkhū parikammakataṁ bhittiṁ apassenti. vaṇṇo dussati. bhagavato etamatthaṁ ārocesuṁ. “na, bhikkhave, parikammakatā bhitti apassetabbā. yo apasseyya, āpatti dukkaṭassa. anujānāmi, bhikkhave, apassenaphalakan”-ti. apassenaphalakaṁ heṭṭhato bhūmiṁ vilikhati, uparito bhittiñca. bhagavato etamatthaṁ ārocesuṁ. “anujānāmi, bhikkhave, heṭṭhato ca uparito ca coḷakena paliveṭhetu” nti.

tena kho pana samayena bhikkhū dhotapādakā nipajjituṁ kukkuccāyanti. bhagavato etamatthaṁ ārocesuṁ. “anujānāmi, bhikkhave, paccattharitvā nipajjitu” nti.

saṅghabhattādianujānanaṁ

325. atha kho bhagavā āḷaviyaṁ yathābhirantaṁ viharitvā yena rājagahaṁ tena cārikaṁ pakkāmi. anupubbena cārikaṁ caramāno yena rājagahaṁ tadavasari. tatra sudaṁ bhagavā rājagahe viharati veḷuvane kalandakanivāpe. tena kho pana samayena rājagahaṁ dubbhikkhaṁ hoti. manussā na sakkonti saṅghabhattaṁ kātuṁ; icchanti uddesabhattaṁ nimantanaṁ salākabhattaṁ pakkhikaṁ uposathikaṁ pāṭipadikaṁ kātuṁ. bhagavato etamatthaṁ ārocesuṁ. “anujānāmi, bhikkhave, saṅghabhattaṁ uddesabhattaṁ nimantanaṁ salākabhattaṁ pakkhikaṁ uposathikaṁ pāṭipadikan”-ti.

bhattuddesakasammuti

326. tena kho pana samayena chabbaggiyā bhikkhū attano varabhattāni gahetvā lāmakāni bhattāni bhikkhūnaṁ denti. bhagavato etamatthaṁ ārocesuṁ. “anujānāmi, bhikkhave, pañcahaṅgehi samannāgataṁ bhikkhuṁ bhattuddesakaṁ sammannituṁ -- yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, uddiṭṭhānuddiṭṭhañca jāneyya. evañca pana, bhikkhave, sammannitabbo. paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ bhikkhuṁ bhattuddesakaṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ bhikkhuṁ bhattuddesakaṁ sammannati. yassāyasmato khamati itthannāmassa bhikkhuno bhattuddesakassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo bhikkhu bhattuddesako. khamati saṅghassa, tasmā tuṇhī, evametaṁ dhārayāmī” ti.

atha kho bhattuddesakānaṁ bhikkhūnaṁ etadahosi -- “kathaṁ nu kho bhattaṁ uddisitabban”-ti? bhagavato etamatthaṁ ārocesuṁ. “anujānāmi, bhikkhave, salākāya vā paṭṭikāya vā {paṭikāya vā (syā0)} upanibandhitvā opuñjitvā bhattaṁ uddisitu” nti.

senāsanapaññāpakādisammuti

327. tena kho pana samayena saṅghassa senāsanapaññāpako na hoti ...pe0 ... bhaṇḍāgāriko na hoti ...pe0 ... cīvarappaṭiggāhako na hoti ...pe0 ... cīvarabhājako na hoti ...pe0 ... yāgubhājako na hoti ...pe0 ... phalabhājako na hoti ...pe0 ... khajjakabhājako na hoti. khajjakaṁ abhājiyamānaṁ nassati. bhagavato etamatthaṁ ārocesuṁ. “anujānāmi, bhikkhave, pañcahaṅgehi samannāgataṁ bhikkhuṁ khajjakabhājakaṁ sammannituṁ -- yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, bhājitābhājitañca jāneyya. evañca pana, bhikkhave, sammannitabbo. paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ bhikkhuṁ khajjakabhājakaṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ bhikkhuṁ khajjakabhājakaṁ sammannati. yassāyasmato khamati itthannāmassa bhikkhuno khajjakabhājakassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo bhikkhu khajjakabhājako. khamati saṅghassa, tasmā tuṇhī, evametaṁ dhārayāmī” ti.

appamattakavissajjakasammuti

328. tena kho pana samayena saṅghassa bhaṇḍāgāre appamattako parikkhāro uppanno {ussanno (syā0)} hoti. bhagavato etamatthaṁ ārocesuṁ. “anujānāmi, bhikkhave, pañcahaṅgehi samannāgataṁ bhikkhuṁ appamattakavissajjakaṁ sammannituṁ -- yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, vissajjitāvissajjitañca jāneyya. evañca pana, bhikkhave, sammannitabbo. paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ bhikkhuṁ appamattakavissajjakaṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ bhikkhuṁ appamattakavissajjakaṁ sammannati. yassāyasmato khamati itthannāmassa bhikkhuno appamattakavissajjakassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo bhikkhu appamattakavissajjako. khamati saṅghassa, tasmā tuṇhī, evametaṁ dhārayāmī” ti.

tena appamattakavissajjakena bhikkhunā ekā {ekekā (sī0)} sūci dātabbā, satthakaṁ dātabbaṁ, upāhanā dātabbā, kāyabandhanaṁ dātabbaṁ, aṁsabandhako dātabbo, parissāvanaṁ dātabbaṁ, dhammakaraṇo dātabbo, kusi dātabbā, aḍḍhakusi dātabbā, maṇḍalaṁ dātabbaṁ, aḍḍhamaṇḍalaṁ dātabbaṁ, anuvāto dātabbo, paribhaṇḍaṁ dātabbaṁ. sace hoti saṅghassa sappi vā telaṁ vā madhu vā phāṇitaṁ vā, sakiṁ paṭisāyituṁ dātabbaṁ. sace punapi attho hoti, punapi dātabbaṁ.

sāṭiyaggāhāpakādisammuti

329. tena kho pana samayena saṅghassa sāṭiyaggāhāpako na hoti ...pe0 ... pattaggāhāpako na hoti ...pe0 ... ārāmikapesako na hoti ...pe0 ... sāmaṇerapesako na hoti. sāmaṇerā apesiyamānā kammaṁ na karonti. bhagavato etamatthaṁ ārocesuṁ. “anujānāmi, bhikkhave, pañcahaṅgehi samannāgataṁ bhikkhuṁ sāmaṇerapesakaṁ sammannituṁ -- yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, pesitāpesitañca jāneyya. evañca pana, bhikkhave, sammannitabbo. paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho itthannāmaṁ bhikkhuṁ sāmaṇerapesakaṁ sammanneyya. esā ñatti.

“suṇātu me, bhante, saṅgho. saṅgho itthannāmaṁ bhikkhuṁ sāmaṇerapesakaṁ sammannati. yassāyasmato khamati itthannāmassa bhikkhuno sāmaṇerapesakassa sammuti, so tuṇhassa; yassa nakkhamati, so bhāseyya.

“sammato saṅghena itthannāmo bhikkhu sāmaṇerapesako. khamati saṅghassa, tasmā tuṇhī, evametaṁ dhārayāmī” ti.

tatiyabhāṇavāro niṭṭhito.

senāsanakkhandhako chaṭṭho.

tassuddānaṁ --

vihāraṁ buddhaseṭṭhena, apaññattaṁ tadā ahu.

tahaṁ tahaṁ nikkhamanti, vāsā te jinasāvakā..

seṭṭhī gahapati disvā, bhikkhūnaṁ idamabrvi.

kārāpeyyaṁ vaseyyātha, paṭipucchiṁsu nāyakaṁ..

vihāraṁ aḍḍhayogañca, pāsādaṁ hammiyaṁ guhaṁ.

pañcaleṇaṁ anuññāsi, vihāre seṭṭhi kārayi..

jano vihāraṁ kāreti, akavāṭaṁ asaṁvutaṁ.

kavāṭaṁ piṭṭhasaṅghāṭaṁ, udukkhalañca uttari..

āviñchanacchiddaṁ rajjuṁ, vaṭṭiñca kapisīsakaṁ.

sūcighaṭitāḷacchiddaṁ, lohakaṭṭhavisāṇakaṁ..

yantakaṁ sūcikañceva, chadanaṁ ullittāvalittaṁ.

vedijālasalākañca, cakkali santharena ca..

miḍḍhi bidalamañcañca, sosānikamasārako.

bundikuḷirapādañca, āhaccāsandi uccake..

sattaṅgo ca bhaddapīṭhaṁ, pīṭhakeḷakapādakaṁ.

āmalāphalakā kocchā, palālapīṭhameva ca..

uccāhipaṭipādakā, aṭṭhaṅguli ca pādakā.

suttaṁ aṭṭhapadaṁ coḷaṁ, tūlikaṁ aḍḍhakāyikaṁ..

giraggo bhisiyo cāpi, dussaṁ senāsanampi ca.

onaddhaṁ heṭṭhā patati, uppāṭetvā haranti ca..

bhattiñca hatthabhattiñca, anuññāsi tathāgato.

titthiyā vihāre cāpi, thusaṁ saṇhañca mattikā..

ikkāsaṁ pāṇikaṁ kuṇḍaṁ, sāsapaṁ sitthatelakaṁ.

ussanne paccuddharituṁ, pharusaṁ gaṇḍumattikaṁ..

ikkāsaṁ paṭibhānañca, nīcā cayo ca āruhaṁ.

paripatanti āḷakā, aḍḍhakuṭṭaṁ tayo puna..

khuddake kuṭṭapādo ca, ovassati saraṁ khilaṁ.

cīvaravaṁsaṁ rajjuñca, āḷindaṁ kiṭikena ca..

ālambanaṁ tiṇacuṇṇaṁ, heṭṭhāmagge nayaṁ kare.

ajjhokāse otappati, sālaṁ heṭṭhā ca bhājanaṁ..

vihāro koṭṭhako ceva, pariveṇaggisālakaṁ.

ārāme ca puna koṭṭhe, heṭṭhaññeva nayaṁ kare..

sudhaṁ anāthapiṇḍi ca, saddho sītavanaṁ agā.

diṭṭhadhammo nimantesi, saha saṅghena nāyakaṁ..

āṇāpesantarāmagge, ārāmaṁ kārayī gaṇo.

vesāliyaṁ navakammaṁ, purato ca pariggahi..

ko arahati bhattagge, tittirañca avandiyā.

pariggahitantaragharā, tūlo sāvatthi osari..

patiṭṭhāpesi ārāmaṁ, bhattagge ca kolāhalaṁ.

gilānā varaseyyā ca, lesā sattarasā tahiṁ..

kena nu kho kathaṁ nu kho, vihāraggena bhājayi.

pariveṇaṁ anubhāgañca, akāmā bhāgaṁ no dade..

nissīmaṁ sabbakālañca, gāhā senāsane tayo.

upanando ca vaṇṇesi, ṭhitakā samakāsanā..

samānāsanikā bhindiṁsu, tivaggā ca duvaggikaṁ.

asamānāsanikā dīghaṁ, sāḷindaṁ paribhuñjituṁ..

ayyikā ca avidūre, bhājitañca kīṭāgire.

āḷavī piṇḍakakuṭṭehi, dvāraaggaḷavaṭṭikā..

ālokasetakāḷañca, geruchādanabandhanā.

bhaṇḍikhaṇḍaparibhaṇḍaṁ, vīsa tiṁsā ca kālikā..

osite akataṁ vippaṁ, khudde chappañcavassikaṁ.

aḍḍhayoge ca sattaṭṭha, mahalle dasa dvādasa..

sabbaṁ vihāraṁ ekassa, aññaṁ vāsenti saṅghikaṁ.

nissīmaṁ sabbakālañca, pakkami vibbhamanti ca..

kālañca sāmaṇerañca, sikkhāpaccakkhaantimaṁ.

ummattakhittacittā ca, vedanāpattidassanā..

appaṭikammadiṭṭhiyā, paṇḍakā theyyatitthiyā.

tiracchānamātupitu, arahantā ca dūsakā..

bhedakā lohituppādā, ubhato cāpi byañjanakā.

mā saṅghassa parihāyi, kammaṁ aññassa dātave..

vippakate ca aññassa, kate tasseva pakkame.

vibbhamati kālaṅkato, sāmaṇero ca jāyati..

paccakkhāto ca sikkhāya, antimajjhāpannako yadi.

saṅghova sāmiko hoti, ummattakhittavedanā..

adassanāppaṭikamme, diṭṭhi tasseva hoti taṁ.

paṇḍako theyyatitthī ca, tiracchānamātupettikaṁ..

ghātako dūsako cāpi, bhedalohitabyañjanā.

paṭijānāti yadi so, saṅghova hoti sāmiko..

harantaññatra kukkuccaṁ, undriyati ca kambalaṁ.

dussañca cammacakkalī, coḷakaṁ akkamanti ca..

allā upāhanāniṭṭhu, likhanti apassenti ca.

apassenaṁ likhateva, dhotapaccattharena ca..

rājagahe na sakkonti, lāmakaṁ bhattuddesakaṁ.

kathaṁ nu kho paññāpakaṁ, bhaṇḍāgārikasammuti..

paṭiggāhabhājako cāpi, yāgu ca phalabhājako.

khajjakabhājako ceva, appamattakavissajje..

sāṭiyaggāhāpako ceva, tatheva pattaggāhako.

ārāmikasāmaṇera, pesakassa ca sammuti..

sabbābhibhū lokavidū, hitacitto vināyako.

leṇatthañca sukhatthañca, jhāyituñca vipassitunti..

senāsanakkhandhakaṁ niṭṭhitaṁ.

7. saṅghabhedakakkhandhakaṁ

1. paṭhamabhāṇavāro

chasakyapabbajjākathā

330. tena samayena buddho bhagavā anupiyāyaṁ viharati, anupiyaṁ nāma mallānaṁ nigamo. tena kho pana samayena abhiññātā abhiññātā sakyakumārā bhagavantaṁ pabbajitaṁ anupabbajanti. tena kho pana samayena mahānāmo ca sakko anuruddho ca sakko dvebhātikā honti. anuruddho sakko sukhumālo hoti. tassa tayo pāsādā honti -- eko hemantiko, eko gimhiko, eko vassiko. so vassike pāsāde cattāro māse {vassike pāsāde vassike cattāro māse (sī0)} nippurisehi tūriyehi paricārayamāno {paricāriyamāno (ka0)} na heṭṭhāpāsādaṁ orohati. atha kho mahānāmassa sakkassa etadahosi -- “etarahi kho abhiññātā abhiññātā sakyakumārā bhagavantaṁ pabbajitaṁ anupabbajanti. amhākañca pana kulā natthi koci agārasmā anagāriyaṁ pabbajito. yaṁnūnāhaṁ vā pabbajeyyaṁ, anuruddho vā” ti. atha kho mahānāmo sakko yena anuruddho sakko tenupasaṅkami, upasaṅkamitvā anuruddhaṁ sakkaṁ etadavoca -- “etarahi, tāta anuruddha, abhiññātā abhiññātā sakyakumārā bhagavantaṁ pabbajitaṁ anupabbajanti. amhākañca pana kulā natthi koci agārasmā anagāriyaṁ pabbajito. tena hi tvaṁ vā pabbaja, ahaṁ vā pabbajissāmī” ti. “ahaṁ kho sukhumālo, nāhaṁ sakkomi agārasmā anagāriyaṁ pabbajituṁ. tvaṁ pabbajāhī” ti. “ehi kho te, tāta anuruddha, gharāvāsatthaṁ anusāsissāmi. paṭhamaṁ khettaṁ kasāpetabbaṁ. kasāpetvā vapāpetabbaṁ. vapāpetvā udakaṁ abhinetabbaṁ. udakaṁ abhinetvā udakaṁ ninnetabbaṁ. udakaṁ ninnetvā niddhāpetabbaṁ. niddhāpetvā {niḍḍahetabbaṁ, niḍḍahetvā (sī0)} lavāpetabbaṁ. lavāpetvā ubbāhāpetabbaṁ. ubbāhāpetvā puñjaṁ kārāpetabbaṁ. puñjaṁ kārāpetvā maddāpetabbaṁ. maddāpetvā palālāni uddharāpetabbāni. palālāni uddharāpetvā bhusikā uddharāpetabbā. bhusikaṁ uddharāpetvā opunāpetabbaṁ {ophunāpetabbaṁ (syā0 ka0), ophuṇāpetabbaṁ (yojanā)}. opunāpetvā atiharāpetabbaṁ. atiharāpetvā āyatimpi vassaṁ evameva kātabbaṁ, āyatimpi vassaṁ evameva kātabban”-ti. “na kammā khīyanti? na kammānaṁ anto paññāyati? kadā kammā khīyissanti? kadā kammānaṁ anto paññāyissati? kadā mayaṁ appossukkā pañcahi kāmaguṇehi samappitā samaṅgībhūtā paricāressāmā” ti? “na hi, tāta anuruddha, kammā khīyanti. na kammānaṁ anto paññāyati. akhīṇeva kamme pitaro ca pitāmahā ca kālaṅkatā” ti. “tena hi tvaññeva gharāvāsatthena upajānāhi. ahaṁ agārasmā anagāriyaṁ pabbajissāmī” ti.

atha kho anuruddho sakko yena mātā tenupasaṅkami, upasaṅkamitvā mātaraṁ etadavoca -- “icchāmahaṁ, amma, agārasmā anagāriyaṁ pabbajituṁ. anujānāhi maṁ agārasmā anagāriyaṁ pabbajjāyā” ti. evaṁ vutte anuruddhassa sakkassa mātā anuruddhaṁ sakkaṁ etadavoca -- “tumhe kho me, tāta anuruddha, dve puttā piyā manāpā appaṭikūlā. maraṇenapi vo akāmakā vinā bhavissāmi. kiṁ panāhaṁ tumhe jīvante anujānissāmi agārasmā anagāriyaṁ pabbajjāyā” ti? dutiyampi kho ...pe0 ... tatiyampi kho anuruddho sakko mātaraṁ etadavoca -- “icchāmahaṁ, amma, agārasmā anagāriyaṁ pabbajituṁ. anujānāhi maṁ agārasmā anagāriyaṁ pabbajjāyā” ti {imassa anantaraṁ kesuci potthakesu evampi pāṭho dissati --- “evaṁ vutte anuruddhassa sakkassa mātā evamāha `sace tāta anuruddha bhaddiyo sakyarājā sakyānaṁ rajjaṁ kāreti agārasmā anagāriyaṁ pabbajati, evaṁ tvampi pabbajāhī” 'ti}. tena kho pana samayena bhaddiyo sakyarājā sakyānaṁ rajjaṁ kāreti. so ca anuruddhassa sakkassa sahāyo hoti. atha kho anuruddhassa sakkassa mātā -- `ayaṁ kho bhaddiyo sakyarājā sakyānaṁ rajjaṁ kāreti; anuruddhassa sakkassa sahāyo; so na ussahati agārasmā anagāriyaṁ pabbajitu'nti -- anuruddhaṁ sakkaṁ etadavoca -- “sace, tāta anuruddha, bhaddiyo sakyarājā agārasmā anagāriyaṁ pabbajati, evaṁ tvampi pabbajāhī” ti. atha kho anuruddho sakko yena bhaddiyo sakyarājā tenupasaṅkami, upasaṅkamitvā bhaddiyaṁ sakyarājānaṁ etadavoca -- “mama kho, samma, pabbajjā tava paṭibaddhā” ti. “sace te, samma, pabbajjā mama paṭibaddhā vā appaṭibaddhā vā sā hotu, ahaṁ tayā; yathā sukhaṁ pabbajāhī” ti. “ehi, samma, ubho agārasmā anagāriyaṁ pabbajissāmā” ti. “nāhaṁ, samma, sakkomi agārasmā anagāriyaṁ pabbajitunti. yaṁ te sakkā aññaṁ mayā kātuṁ, kyāhaṁ {tyāhaṁ (sī0 syā0)} karissāmi. tvaṁ pabbajāhī” ti. “mātā kho maṁ, samma, evamāha -- `sace, tāta anuruddha, bhaddiyo sakyarājā agārasmā anagāriyaṁ pabbajati, evaṁ tvampi pabbajāhī” 'ti. “bhāsitā kho pana te, samma, esā vācā. sace te, samma, pabbajjā mama paṭibaddhā vā, appaṭibaddhā vā sā hotu, ahaṁ tayā; yathā sukhaṁ pabbajāhī” ti. “ehi, samma, ubho agārasmā anagāriyaṁ pabbajissāmā” ti.

tena kho pana samayena manussā saccavādino honti, saccapaṭiññā. atha kho bhaddiyo sakyarājā anuruddhaṁ sakkaṁ etadavoca -- “āgamehi, samma, sattavassāni. sattannaṁ vassānaṁ accayena ubho agārasmā anagāriyaṁ pabbajissāmā” ti. “aticiraṁ, samma, sattavassāni. nāhaṁ sakkomi sattavassāni āgametu” nti. “āgamehi, samma, chavassāni ...pe0 ... pañcavassāni ... cattāri vassāni ... tīṇi vassāni ... dve vassāni ... ekaṁ vassaṁ. ekassa vassassa accayena ubho agārasmā anagāriyaṁ pabbajissāmā” ti. “aticiraṁ, samma, ekavassaṁ. nāhaṁ sakkomi ekaṁ vassaṁ āgametu” nti. “āgamehi, samma, sattamāse. sattannaṁ māsānaṁ accayena ubhopi agārasmā anagāriyaṁ pabbajissāmā” ti. “aticiraṁ, samma, sattamāsā. nāhaṁ sakkomi sattamāse āgametu” nti. “āgamehi, samma, cha māse ...pe0 ... pañca māse ... cattāro māse ... tayo māse ... dve māse ... ekaṁ māsaṁ ... aḍḍhamāsaṁ. aḍḍhamāsassa accayena ubhopi agārasmā anagāriyaṁ pabbajissāmā” ti. “aticiraṁ, samma, aḍḍhamāso. nāhaṁ sakkomi aḍḍhamāsaṁ āgametu” nti. “āgamehi, samma, sattāhaṁ yāvāhaṁ putte ca bhātaro ca rajjaṁ niyyādemī” ti. “na ciraṁ, samma, sattāho, āgamessāmī” ti.

331. atha kho bhaddiyo ca sakyarājā anuruddho ca ānando ca bhagu ca kimilo ca devadatto ca, upālikappakena sattamā, yathā pure caturaṅginiyā senāya uyyānabhūmiṁ niyyanti, evameva caturaṅginiyā senāya niyyiṁsu. te dūraṁ gantvā senaṁ nivattāpetvā paravisayaṁ okkamitvā ābharaṇaṁ omuñcitvā uttarāsaṅgena bhaṇḍikaṁ bandhitvā upāliṁ kappakaṁ etadavocuṁ -- “handa, bhaṇe upāli, nivattassu; alaṁ te ettakaṁ jīvikāyā” ti. atha kho upālissa kappakassa nivattantassa etadahosi -- “caṇḍā kho sākiyā; iminā kumārā nippātitāti ghātāpeyyumpi maṁ. ime hi nāma sakyakumārā agārasmā anagāriyaṁ pabbajissanti. kimaṅga {kimaṅga (sī0)} panāhan”-ti. bhaṇḍikaṁ muñcitvā taṁ bhaṇḍaṁ rukkhe ālaggetvā `yo passati, dinnaṁyeva haratū'ti vatvā yena te sakyakumārā tenupasaṅkami. addasāsuṁ kho te sakyakumārā upāliṁ kappakaṁ dūratova āgacchantaṁ. disvāna upāliṁ kappakaṁ etadavocuṁ -- “kissa, bhaṇe upāli, nivattesī” ti? “idha me, ayyaputtā, nivattantassa etadahosi -- `caṇḍā kho sākiyā; iminā kumārā nippātitāti ghātāpeyyumpi maṁ. ime hi nāma sakyakumārā agārasmā anagāriyaṁ pabbajissanti. kimaṅga panāha'nti. so kho ahaṁ, ayyaputtā, bhaṇḍikaṁ muñcitvā taṁ bhaṇḍaṁ rukkhe ālaggetvā `yo passati, dinnaññeva haratū'ti vatvā tatomhi paṭinivatto” ti. “suṭṭhu, bhaṇe upāli, akāsi yampi na nivatto {yaṁ nivatto (sī0), yaṁ pana nivatto (syā0)}. caṇḍā kho sākiyā; iminā kumārā nippātitāti ghātāpeyyumpi tan”-ti.

atha kho sakyakumārā upāliṁ kappakaṁ ādāya yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te sakyakumārā bhagavantaṁ etadavocuṁ -- “mayaṁ, bhante, sākiyā nāma mānassino. ayaṁ, bhante, upāli kappako amhākaṁ dīgharattaṁ paricārako. imaṁ bhagavā paṭhamaṁ pabbājetu. imassa mayaṁ abhivādanapaccuṭṭhānaañjalikammasāmīcikammaṁ karissāma. evaṁ amhākaṁ sākiyānaṁ sākiyamāno nimmānāyissatī” ti {nimmādayissatīti (sī0), nimmāniyissatīti (syā0)}.

atha kho bhagavā upāliṁ kappakaṁ paṭhamaṁ pabbājesi, pacchā te sakyakumāre. atha kho āyasmā bhaddiyo teneva antaravassena tisso vijjā sacchākāsi. āyasmā anuruddho dibbacakkhuṁ uppādesi. āyasmā ānando sotāpattiphalaṁ sacchākāsi. devadatto pothujjanikaṁ iddhiṁ abhinipphādesi.

332. tena kho pana samayena āyasmā bhaddiyo araññagatopi rukkhamūlagatopi suññāgāragatopi abhikkhaṇaṁ udānaṁ udānesi -- “aho sukhaṁ, aho sukhan”-ti. atha kho sambahulā bhikkhū yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “āyasmā, bhante, bhaddiyo araññagatopi rukkhamūlagatopi suññāgāragatopi abhikkhaṇaṁ udānaṁ udānesi -- `aho sukhaṁ, aho sukha'nti. nissaṁsayaṁ kho, bhante, āyasmā bhaddiyo anabhiratova brahmacariyaṁ carati. taṁyeva vā purimaṁ rajjasukhaṁ samanussaranto araññagatopi rukkhamūlagatopi suññāgāragatopi abhikkhaṇaṁ udānaṁ udānesi -- `aho sukhaṁ, aho sukha” 'nti.

atha kho bhagavā aññataraṁ bhikkhuṁ āmantesi -- “ehi tvaṁ, bhikkhu, mama vacanena bhaddiyaṁ bhikkhuṁ āmantehi -- `satthā taṁ, āvuso bhaddiya, āmantetī” 'ti. “evaṁ bhante” ti kho so bhikkhu bhagavato paṭissutvā yenāyasmā bhaddiyo tenupasaṅkami, upasaṅkamitvā āyasmantaṁ bhaddiyaṁ etadavoca -- “satthā taṁ, āvuso bhaddiya, āmantetī” ti. “evamāvuso” ti kho āyasmā bhaddiyo tassa bhikkhuno paṭissutvā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ bhaddiyaṁ bhagavā etadavoca -- “saccaṁ kira tvaṁ, bhaddiya, araññagatopi rukkhamūlagatopi suññāgāragatopi abhikkhaṇaṁ udānaṁ udānesi -- `aho sukhaṁ, aho sukha” 'nti? “evaṁ bhante” ti. “kiṁ pana tvaṁ, bhaddiya, atthavasaṁ sampassamāno araññagatopi rukkhamūlagatopi suññāgāragatopi abhikkhaṇaṁ udānaṁ udānesi -- `aho sukhaṁ aho sukha” 'nti? “pubbe me, bhante, rañño satopi antopi antepure rakkhā susaṁvihitā hoti, bahipi antepure rakkhā susaṁvihitā hoti, antopi nagare rakkhā susaṁvihitā hoti, bahipi nagare rakkhā susaṁvihitā hoti, antopi janapade rakkhā susaṁvihitā hoti, bahipi janapade rakkhā susaṁvihitā hoti. so kho ahaṁ, bhante, evaṁ rakkhitopi gopitopi santo bhīto ubbiggo ussaṅkī utrasto viharāmi. etarahi kho pana ahaṁ eko, bhante, araññagatopi rukkhamūlagatopi suññāgāragatopi abhīto anubbiggo anussaṅkī anutrasto appossukko pannalomo paradattavutto migabhūtena cetasā viharāmīti. imaṁ kho ahaṁ, bhante, atthavasaṁ sampassamāno araññagatopi rukkhamūlagatopi suññāgāragatopi abhikkhaṇaṁ udānaṁ udānemi -- `aho sukhaṁ, aho sukha” 'nti. atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

{udā0 20} “yassantarato na santi kopā, iti bhavābhavatañca vītivatto.

taṁ vigatabhayaṁ sukhiṁ asokaṁ, devā nānubhavanti dassanāyā” ti..

devadattavatthu

333. atha kho bhagavā anupiyāyaṁ yathābhirantaṁ viharitvā yena kosambī tena cārikaṁ pakkāmi. anupubbena cārikaṁ caramāno yena kosambī tadavasari. tatra sudaṁ bhagavā kosambiyaṁ viharati ghositārāme. atha kho devadattassa rahogatassa paṭisallīnassa evaṁ cetaso parivitakko udapādi -- “kaṁ nu kho ahaṁ pasādeyyaṁ, yasmiṁ me pasanne bahulābhasakkāro uppajjeyyā” ti? atha kho devadattassa etadahosi -- “ayaṁ kho ajātasattu kumāro taruṇo ceva āyatiṁ bhaddo ca. yaṁnūnāhaṁ ajātasattuṁ kumāraṁ pasādeyyaṁ. tasmiṁ me pasanne bahulābhasakkāro uppajjissatī” ti.

atha kho devadatto senāsanaṁ saṁsāmetvā pattacīvaramādāya yena rājagahaṁ tena pakkāmi. anupubbena yena rājagahaṁ tadavasari. atha kho devadatto sakavaṇṇaṁ paṭisaṁharitvā kumārakavaṇṇaṁ abhinimminitvā ahimekhalikāya ajātasattussa kumārassa ucchaṅge {uccaṅke (syā0)} pāturahosi. atha kho ajātasattu kumāro bhīto ahosi, ubbiggo ussaṅkī utrasto. atha kho devadatto ajātasattuṁ kumāraṁ etadavoca -- “bhāyasi maṁ tvaṁ kumārā” ti? “āma, bhāyāmi. kosi tvan”-ti? “ahaṁ devadatto” ti. “sace kho tvaṁ, bhante, ayyo devadatto, iṅgha sakeneva vaṇṇena pātubhavassū” ti. atha kho devadatto kumārakavaṇṇaṁ paṭisaṁharitvā saṅghāṭipattacīvaradharo ajātasattussa kumārassa purato aṭṭhāsi. atha kho ajātasattu kumāro devadattassa iminā iddhipāṭihāriyena abhippasanno pañcahi rathasatehi sāyaṁ pātaṁ upaṭṭhānaṁ gacchati, pañca ca thālipākasatāni bhattābhihāro abhiharīyati. atha kho devadattassa lābhasakkārasilokena abhibhūtassa pariyādinnacittassa evarūpaṁ icchāgataṁ uppajji -- “ahaṁ bhikkhusaṅghaṁ pariharissāmī” ti. saha cittuppādāva devadatto tassā iddhiyā parihāyi.

{a0 ni0 5.100} tena kho pana samayena kakudho nāma koḷiyaputto, āyasmato mahāmoggallānassa upaṭṭhāko, adhunā kālaṅkato aññataraṁ manomayaṁ kāyaṁ upapanno. tassa evarūpo attabhāvappaṭilābho hoti -- seyyathāpi nāma dve vā tīṇi vā māgadhakāni {māgadhikāni (syā0)} gāmakkhettāni. so tena attabhāvappaṭilābhena neva attānaṁ na paraṁ byābādheti. atha kho kakudho devaputto yenāyasmā mahāmoggallāno tenupasaṅkami, upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi. ekamantaṁ ṭhito kho kakudho devaputto āyasmantaṁ mahāmoggallānaṁ etadavoca -- “devadattassa, bhante, lābhasakkārasilokena abhibhūtassa pariyādinnacittassa {pariyādiṇṇacittassa (ka0)} evarūpaṁ icchāgataṁ uppajji -- `ahaṁ bhikkhusaṅghaṁ pariharissāmī'ti. saha cittuppādāva bhante, devadatto tassā iddhiyā parihīno” ti. idamavoca kakudho devaputto. idaṁ vatvā āyasmantaṁ mahāmoggallānaṁ abhivādetvā padakkhiṇaṁ katvā tattheva antaradhāyi.

atha kho āyasmā mahāmoggallāno yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā mahāmoggallāno bhagavantaṁ etadavoca -- “kakudho nāma, bhante, koḷiyaputto mama upaṭṭhāko adhunā kālaṅkato aññataraṁ manomayaṁ kāyaṁ upapanno. tassa evarūpo attabhāvappaṭilābho -- seyyathāpi nāma dve vā tīṇi vā māgadhakāni gāmakkhettāni. so tena attabhāvappaṭilābhena neva attānaṁ na paraṁ byābādheti. atha kho, bhante, kakudho devaputto yenāhaṁ tenupasaṅkami, upasaṅkamitvā maṁ abhivādetvā ekamantaṁ aṭṭhāsi. ekamantaṁ ṭhito kho, bhante, kakudho devaputto maṁ etadavoca -- `devadattassa, bhante, lābhasakkārasilokena abhibhūtassa pariyādinnacittassa evarūpaṁ icchāgataṁ uppajji -- ahaṁ bhikkhusaṅghaṁ pariharissāmīti. saha cittuppādāva bhante, devadatto tassā iddhiyā parihīno'ti. idamavoca, bhante, kakudho devaputto. idaṁ vatvā maṁ abhivādetvā padakkhiṇaṁ katvā tattheva antaradhāyī” ti.

“kiṁ pana te, moggallāna, kakudho devaputto cetasā ceto paricca vidito? yaṁ kiñci kakudho devaputto bhāsati sabbaṁ taṁ tatheva hoti, no aññathā” ti? “cetasā ceto paricca vidito ca me, bhante, kakudho devaputto. yaṁ kiñci kakudho devaputto bhāsati sabbaṁ taṁ tatheva hoti, no aññathā” ti. “rakkhassetaṁ, moggallāna, vācaṁ. rakkhassetaṁ, moggallāna, vācaṁ. idāni so moghapuriso attanāva attānaṁ pātukarissati.

pañcasatthukathā

334. {a0 ni0 5.100} “pañcime, moggallāna, satthāro santo saṁvijjamānā lokasmiṁ. katame pañca? “idha, moggallāna, ekacco satthā aparisuddhasīlo samāno `parisuddhasīlomhī'ti paṭijānāti `parisuddhaṁ me sīlaṁ pariyodātaṁ asaṁkiliṭṭha'nti. tamenaṁ sāvakā evaṁ jānanti -- `ayaṁ kho bhavaṁ satthā aparisuddhasīlo samāno `parisuddhasīlomhī'ti paṭijānāti `parisuddhaṁ me sīlaṁ pariyodātaṁ asaṁkiliṭṭha'nti ca. mayañceva kho pana gihīnaṁ āroceyyāma, nāssassa manāpaṁ. yaṁ kho panassa amanāpaṁ, kathaṁ naṁ mayaṁ tena samudācareyyāma? sammannati kho pana cīvarapiṇḍapātasenāsanagilānappaccayabhesajjaparikkhārena -- yaṁ tumo karissati, tumova tena paññāyissatī'ti. evarūpaṁ kho, moggallāna, satthāraṁ sāvakā sīlato rakkhanti; evarūpo ca pana satthā sāvakehi sīlato rakkhaṁ paccāsīsati {paccāsiṁsati (sī0 syā0)}.

“puna caparaṁ, moggallāna, idhekacco satthā aparisuddhājīvo samāno `parisuddhājīvomhī'ti paṭijānāti `parisuddho me ājīvo pariyodāto asaṁkiliṭṭho'ti ca. tamenaṁ sāvakā evaṁ jānanti -- `ayaṁ kho bhavaṁ satthā aparisuddhājīvo samāno `parisuddhājīvomhī'ti paṭijānāti `parisuddho me ājīvo pariyodāto asaṁkiliṭṭho'ti ca. mayañceva kho pana gihīnaṁ āroceyyāma, nāssassa manāpaṁ. yaṁ kho panassa amanāpaṁ, kathaṁ na mayaṁ tena samudācareyyāma? sammannati kho pana cīvarapiṇḍapātasenāsanagilānappaccayabhesajjaparikkhārena -- yaṁ tumo karissati, tumova tena paññāyissatī'ti. evarūpaṁ kho, moggallāna, satthāraṁ sāvakā ājīvato rakkhanti; evarūpo ca pana satthā sāvakehi ājīvato rakkhaṁ paccāsīsati.

“puna caparaṁ, moggallāna, idhekacco satthā aparisuddhadhammadesano samāno `parisuddhadhammadesanomhī'ti paṭijānāti `parisuddhā me dhammadesanā pariyodātā asaṁkiliṭṭhā'ti ca. tamenaṁ sāvakā evaṁ jānanti -- `ayaṁ kho bhavaṁ satthā aparisuddhadhammadesano samāno `parisuddhadhammadesanomhī'ti paṭijānāti `parisuddhā me dhammadesanā pariyodātā asaṁkiliṭṭhā'ti ca. mayañceva kho pana gihīnaṁ āroceyyāma, nāssassa manāpaṁ. yaṁ kho panassa amanāpaṁ, kathaṁ naṁ mayaṁ tena samudācareyyāma? sammannati kho pana cīvarapiṇḍapātasenāsanagilānappaccayabhesajjaparikkhārena -- yaṁ tumo karissati, tumova tena paññāyissatī'ti. evarūpaṁ kho, moggallāna, satthāraṁ sāvakā dhammadesanato rakkhanti; evarūpo ca pana satthā sāvakehi dhammadesanato rakkhaṁ paccāsīsati.

“puna caparaṁ, moggallāna, idhekacco satthā aparisuddhaveyyākaraṇo samāno `parisuddhaveyyākaraṇomhī'ti paṭijānāti `parisuddhaṁ me veyyākaraṇaṁ pariyodātaṁ asaṁkiliṭṭha'nti ca. tamenaṁ sāvakā evaṁ jānanti -- `ayaṁ kho bhavaṁ satthā aparisuddhaveyyākaraṇo samāno `parisuddhaveyyākaraṇomhī'ti paṭijānāti `parisuddhaṁ me veyyākaraṇaṁ pariyodātaṁ asaṁkiliṭṭha'nti ca. mayañceva kho pana gihīnaṁ āroceyyāma, nāssassa manāpaṁ. yaṁ kho panassa amanāpaṁ, kathaṁ naṁ mayaṁ tena samudācareyyāma? sammannati kho pana cīvarapiṇḍapātasenāsanagilānappaccayabhesajjaparikkhārena -- yaṁ tumo karissati, tumova tena paññāyissatī'ti. evarūpaṁ kho, moggallāna, satthāraṁ sāvakā veyyākaraṇato rakkhanti; evarūpo ca pana satthā sāvakehi veyyākaraṇato rakkhaṁ paccāsīsati.

“puna caparaṁ, moggallāna, idhekacco satthā aparisuddhañāṇadassano samāno `parisuddhañāṇadassanomhī'ti paṭijānāti `parisuddhaṁ me ñāṇadassanaṁ pariyodātaṁ asaṁkiliṭṭha'nti ca. tamenaṁ sāvakā evaṁ jānanti -- `ayaṁ kho bhavaṁ satthā aparisuddhañāṇadassano samāno `parisuddhañāṇadassanomhī'ti paṭijānāti `parisuddhaṁ me ñāṇadassanaṁ pariyodātaṁ asaṁkiliṭṭha'nti ca. mayañceva kho pana gihīnaṁ āroceyyāma, nāssassa manāpaṁ. yaṁ kho panassa amanāpaṁ, kathaṁ naṁ mayaṁ tena samudācareyyāma? sammannati kho pana cīvarapiṇḍapātasenāsanagilānappaccayabhesajjaparikkhārena -- yaṁ tumo karissati, tumova tena paññāyissatī'ti. evarūpaṁ kho, moggallāna, satthāraṁ sāvakā ñāṇadassanato rakkhanti; evarūpo ca pana satthā sāvakehi ñāṇadassanato rakkhaṁ paccāsīsatīti. ime kho, moggallāna, pañca satthāro santo saṁvijjamānā lokasmiṁ.

“ahaṁ kho pana, moggallāna, parisuddhasīlo samāno `parisuddhasīlomhī'ti paṭijānāmi `parisuddhaṁ me sīlaṁ pariyodātaṁ asaṁkiliṭṭha'nti ca. na ca maṁ sāvakā sīlato rakkhanti; na cāhaṁ sāvakehi sīlato rakkhaṁ paccāsīsāmi. parisuddhājīvo samāno ...pe0 ... parisuddhadhammadesano samāno ...pe0 ... parisuddhaveyyākaraṇo samāno ...pe0 ... parisuddhañāṇadassano samāno `parisuddhañāṇadassanomhī'ti paṭijānāmi `parisuddhaṁ me ñāṇadassanaṁ pariyodātaṁ asaṁkiliṭṭha'nti ca. na ca maṁ sāvakā ñāṇadassanato rakkhanti; na cāhaṁ sāvakehi ñāṇadassanato rakkhaṁ paccāsīsāmī” ti.

335. atha kho bhagavā kosambiyaṁ yathābhirantaṁ viharitvā yena rājagahaṁ tena cārikaṁ pakkāmi. anupubbena cārikaṁ caramāno yena rājagahaṁ tadavasari. tatra sudaṁ bhagavā rājagahe viharati veḷuvane kalandakanivāpe. atha kho sambahulā bhikkhū yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “devadattassa, bhante, ajātasattu kumāro pañcahi rathasatehi sāyaṁ pātaṁ upaṭṭhānaṁ gacchati; pañca ca thālipākasatāni bhattābhihāro abhiharīyatī” ti. “mā, bhikkhave, devadattassa lābhasakkārasilokaṁ pihayittha. yāvakīvañca, bhikkhave, devadattassa ajātasattu kumāro pañcahi rathasatehi sāyaṁ pātaṁ upaṭṭhānaṁ gamissati, pañca ca thālipākasatāni bhattābhihāro abhiharīyissati, hāniyeva, bhikkhave, devadattassa pāṭikaṅkhā kusalesu dhammesu, no vuḍḍhi.

“seyyathāpi, bhikkhave, caṇḍassa kukkurassa nāsāya pittaṁ bhindeyyuṁ, evañhi so, bhikkhave, kukkuro bhiyyosomattāya caṇḍataro assa, evameva kho, bhikkhave, yāvakīvañca devadattassa ajātasattu kumāro pañcahi rathasatehi sāyaṁ pātaṁ upaṭṭhānaṁ gamissati, pañca ca thālipākasatāni bhattābhihāro abhiharīyissati, hāniyeva, bhikkhave, devadattassa pāṭikaṅkhā kusalesu dhammesu, no vuḍḍhi.

{saṁ0 ni0 2.184; a0 ni0 4.68} “attavadhāya, bhikkhave, devadattassa lābhasakkārasiloko udapādi, parābhavāya devadattassa lābhasakkārasiloko udapādi.

“seyyathāpi, bhikkhave, kadalī attavadhāya phalaṁ deti, parābhavāya phalaṁ deti, evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.

“seyyathāpi, bhikkhave, veḷu attavadhāya phalaṁ deti, parābhavāya phalaṁ deti, evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.

“seyyathāpi, bhikkhave, naḷo attavadhāya phalaṁ deti, parābhavāya phalaṁ deti, evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.

“seyyathāpi, bhikkhave, assatarī attavadhāya gabbhaṁ gaṇhāti, parābhavāya gabbhaṁ gaṇhāti, evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādī” ti.

{saṁ0 ni0 1.183, 1.2.184, netti0 90} “phalaṁ ve kadaliṁ hanti, phalaṁ veḷuṁ phalaṁ naḷaṁ.

sakkāro kāpurisaṁ hanti, gabbho assatariṁ yathā” ti..

paṭhamabhāṇavāro niṭṭhito.

2. dutiyabhāṇavāro

pakāsanīyakammaṁ

336. tena kho pana samayena bhagavā mahatiyā parisāya parivuto dhammaṁ desento nisinno hoti sarājikāya parisāya. atha kho devadatto uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “jiṇṇo dāni, bhante, bhagavā vuḍḍho mahallako addhagato vayoanuppatto. appossukko dāni, bhante, bhagavā diṭṭhadhammasukhavihāraṁ anuyutto viharatu, mamaṁ bhikkhusaṅghaṁ nissajjatu. ahaṁ bhikkhusaṅghaṁ pariharissāmī” ti. “alaṁ, devadatta, mā te rucci bhikkhusaṅghaṁ pariharitu” nti. dutiyampi kho devadatto ...pe0 ... tatiyampi kho devadatto bhagavantaṁ etadavoca -- “jiṇṇo dāni, bhante, bhagavā vuḍḍho mahallako addhagato vayoanuppatto. appossukko dāni, bhante, bhagavā diṭṭhadhammasukhavihāraṁ anuyutto viharatu, mamaṁ bhikkhusaṅghaṁ nissajjatu. ahaṁ bhikkhusaṅghaṁ pariharissāmī” ti. “sāriputtamoggallānānampi kho ahaṁ, devadatta, bhikkhusaṅghaṁ na nissajjeyyaṁ, kiṁ pana tuyhaṁ chavassa kheḷāsakassā” ti! atha kho devadatto -- sarājikāya maṁ bhagavā parisāya kheḷāsakavādena apasādeti, sāriputtamoggallāneva ukkaṁsatīti -- kupito anattamano bhagavantaṁ abhivādetvā padakkhiṇaṁ katvā pakkāmi. ayañcarahi devadattassa bhagavati paṭhamo āghāto ahosi.

atha kho bhagavā bhikkhū āmantesi -- “tena hi, bhikkhave, saṅgho devadattassa rājagahe pakāsanīyaṁ kammaṁ karotu -- `pubbe devadattassa aññā pakati ahosi, idāni aññā pakati. yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo'ti. evañca pana, bhikkhave, kātabbaṁ. byattena bhikkhunā paṭibalena saṅgho ñāpetabbo --

337. “suṇātu me, bhante, saṅgho. yadi saṅghassa pattakallaṁ saṅgho devadattassa rājagahe pakāsanīyaṁ kammaṁ kareyya -- “pubbe devadattassa aññā pakati ahosi, idāni aññā pakati. yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo'ti. esā ñatti.

“suṇātu me, bhante, saṅgho. saṅgho devadattassa rājagahe pakāsanīyaṁ kammaṁ karoti -- `pubbe devadattassa aññā pakati ahosi, idāni aññā pakati. yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo'ti. yassāyasmato khamati devadattassa rājagahe pakāsanīyaṁ kammassa karaṇaṁ -- `pubbe devadattassa aññā pakati ahosi, idāni aññā pakati, yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo'ti -- so tuṇhassa; yassa nakkhamati, so bhāseyya.

“kataṁ saṅghena devadattassa rājagahe pakāsanīyaṁ kammaṁ -- `pubbe devadattassa aññā pakati ahosi, idāni aññā pakati. yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo'ti. khamati saṅghassa, tasmā tuṇhī, evametaṁ dhārayāmī” ti.

338. atha kho bhagavā āyasmantaṁ sāriputtaṁ āmantesi -- “tena hi tvaṁ, sāriputta, devadattaṁ rājagahe pakāsehī” ti. “pubbe mayā, bhante, devadattassa rājagahe vaṇṇo bhāsito -- `mahiddhiko godhiputto, mahānubhāvo godhiputto'ti. kathāhaṁ, bhante, devadattaṁ rājagahe pakāsemī” ti? “nanu tayā, sāriputta, bhūtoyeva devadattassa rājagahe vaṇṇo bhāsito -- `mahiddhiko godhiputto, mahānubhāvo godhiputto” ' ti? “evaṁ bhante” ti. “evameva kho tvaṁ, sāriputta, bhūtaṁyeva devadattaṁ rājagahe pakāsehī” ti. “evaṁ bhante” ti kho āyasmā sāriputto bhagavato paccassosi.

atha kho bhagavā bhikkhū āmantesi -- “tena hi, bhikkhave, saṅgho sāriputtaṁ sammannatu devadattaṁ rājagahe pakāsetuṁ -- `pubbe devadattassa aññā pakati ahosi, idāni aññā pakati. yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo'ti. evañca pana, bhikkhave, sammannitabbo. paṭhamaṁ sāriputto yācitabbo. yācitvā byattena bhikkhunā paṭibalena saṅgho ñāpetabbo --

“suṇātu me, bhante, saṅgho. yadi saṅghassa pattakallaṁ, saṅgho āyasmantaṁ sāriputtaṁ sammanneyya devadattaṁ rājagahe pakāsetuṁ -- `pubbe devadattassa aññā pakati ahosi, idāni aññā pakati. yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo'ti. esā ñatti.

“suṇātu me, bhante, saṅgho. saṅgho āyasmantaṁ sāriputtaṁ sammannati devadattaṁ rājagahe pakāsetuṁ -- `pubbe devadattassa aññā pakati ahosi, idāni aññā pakati, yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo'ti. yassāyasmato khamati, āyasmato sāriputtassa sammuti devadattaṁ rājagahe pakāsetuṁ -- `pubbe devadattassa aññā pakati ahosi, idāni aññā pakati, yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo'ti -- so tuṇhassa; yassa nakkhamati, so bhāseyya.

“sammato saṅghena āyasmā sāriputto devadattaṁ rājagahe pakāsetuṁ -- `pubbe devadattassa aññā pakati ahosi, idāni aññā pakati. yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo'ti. khamati saṅghassa, tasmā tuṇhī, evametaṁ dhārayāmī” ti.

sammato ca āyasmā sāriputto sambahulehi bhikkhūhi saddhiṁ rājagahaṁ pavisitvā devadattaṁ rājagahe pakāsesi -- “pubbe devadattassa aññā pakati ahosi, idāni aññā pakati. yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo” ti. tattha ye te manussā assaddhā appasannā dubbuddhino, te evamāhaṁsu -- “usūyakā ime samaṇā sakyaputtiyā devadattassa lābhasakkāraṁ usūyantī” ti. ye pana te manussā saddhā pasannā paṇḍitā byattā buddhimanto, te evamāhaṁsu -- “na kho idaṁ orakaṁ bhavissati yathā bhagavā devadattaṁ rājagahe pakāsāpetī” ti.

ajātasattukumāravatthu

339. atha kho devadatto yena ajātasattu kumāro tenupasaṅkami, upasaṅkamitvā ajātasattuṁ kumāraṁ etadavoca -- “pubbe kho, kumāra, manussā dīghāyukā, etarahi appāyukā. ṭhānaṁ kho panetaṁ vijjati yaṁ tvaṁ kumārova samāno kālaṁ kareyyāsi. tena hi tvaṁ, kumāra, pitaraṁ hantvā rājā hohi. ahaṁ bhagavantaṁ hantvā buddho bhavissāmī” ti.

atha kho ajātasattu kumāro -- ayyo kho devadatto mahiddhiko mahānubhāvo, jāneyyāsi ayyo devadattoti -- ūruyā potthanikaṁ bandhitvā divā divassa {divā divasassa (ka0)} bhīto ubbiggo ussaṅkī utrasto sahasā antepuraṁ pāvisi. addasāsuṁ kho antepure upacārakā mahāmattā ajātasattuṁ kumāraṁ divā divassa bhītaṁ ubbiggaṁ ussaṅkiṁ utrastaṁ sahasā antepuraṁ pavisantaṁ; disvāna aggahesuṁ. te vicinantā ūruyā potthanikaṁ baddhaṁ {bandhaṁ (ka0)} disvāna ajātasattuṁ kumāraṁ etadavocuṁ -- “kiṁ tvaṁ, kumāra, kattukāmosī” ti? “pitaramhi hantukāmo” ti. “kenāsi ussāhito” ti? “ayyena devadattenā” ti. ekacce mahāmattā evaṁ matiṁ akaṁsu -- “kumāro ca hantabbo, devadatto ca, sabbe ca bhikkhū hantabbā” ti. ekacce mahāmattā evaṁ matiṁ akaṁsu -- “na bhikkhū hantabbā. na bhikkhū kiñci aparajjhanti. kumāro ca hantabbo, devadatto cā” ti. ekacce mahāmattā evaṁ matiṁ akaṁsu -- “na kumāro ca hantabbo, na devadatto. na bhikkhū hantabbā. rañño ārocetabbaṁ. yathā rājā vakkhati tathā karissāmā” ti.

atha kho te mahāmattā ajātasattuṁ kumāraṁ ādāya yena rājā māgadho seniyo bimbisāro tenupasaṅkamiṁsu, upasaṅkamitvā rañño māgadhassa seniyassa bimbisārassa etamatthaṁ ārocesuṁ. “kathaṁ, bhaṇe, mahāmattehi mati katā” ti? “ekacce, deva, mahāmattā evaṁ matiṁ akaṁsu -- `kumāro ca hantabbo, devadatto ca, sabbe ca bhikkhū hantabbā'ti. ekacce mahāmattā evaṁ matiṁ akaṁsu -- `na bhikkhū hantabbā. na bhikkhū kiñci aparajjhanti. kumāro ca hantabbo, devadatto cā'ti. ekacce mahāmattā evaṁ matiṁ akaṁsu -- `na kumāro ca hantabbo, na devadatto. na bhikkhū hantabbā. rañño ārocetabbaṁ. yathā rājā vakkhati tathā karissāmā” 'ti. “kiṁ, bhaṇe, karissati buddho vā dhammo vā saṅgho vā? nanu bhagavatā paṭikacceva devadatto rājagahe pakāsāpito -- `pubbe devadattassa aññā pakati ahosi, idāni aññā pakati. yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo” ti? tattha ye te mahāmattā evaṁ matiṁ akaṁsu -- `kumāro ca hantabbo devadatto ca; sabbe ca bhikkhū hantabbā'ti; te aṭṭhāne akāsi. ye te mahāmattā evaṁ matiṁ akaṁsu -- `na bhikkhū hantabbā; na bhikkhū kiñci aparajjhanti; kumāro ca hantabbo devadatto cā'ti; te nīce ṭhāne ṭhapesi. ye te mahāmattā evaṁ matiṁ akaṁsu -- `na kumāro ca hantabbo, na devadatto; na bhikkhū hantabbā; rañño ārocetabbaṁ; yathā rājā vakkhati tathā karissāmā'ti; te ucce ṭhāne ṭhapesi. atha kho rājā māgadho seniyo bimbisāro ajātasattuṁ kumāraṁ etadavoca -- “kissa maṁ tvaṁ, kumāra, hantukāmosī” ti? “rajjenāmhi, deva, atthiko” ti. “sace kho tvaṁ, kumāra, rajjena atthiko, etaṁ te rajjan”-ti ajātasattussa kumārassa rajjaṁ niyyādesi.

abhimārapesanaṁ

340. atha kho devadatto yena ajātasattu kumāro tenupasaṅkami, upasaṅkamitvā ajātasattuṁ kumāraṁ etadavoca -- “purise, mahārāja, āṇāpehi, ye samaṇaṁ gotamaṁ jīvitā voropessantī” ti. atha kho ajātasattu kumāro manusse āṇāpesi -- “yathā, bhaṇe, ayyo devadatto āha tathā kareyyāthā” ti. atha kho devadatto ekaṁ purisaṁ āṇāpesi -- “gacchāvuso, amukasmiṁ okāse samaṇo gotamo viharati. taṁ jīvitā voropetvā iminā maggena āgacchā” ti. tasmiṁ magge dve purise ṭhapesi -- “yo iminā maggena eko puriso āgacchati, taṁ jīvitā voropetvā iminā maggena āgacchathā” ti. tasmiṁ magge cattāro purise ṭhapesi -- “ye iminā maggena dve purisā āgacchanti, te jīvitā voropetvā iminā maggena āgacchathā” ti. tasmiṁ magge aṭṭha purise ṭhapesi -- “ye iminā maggena cattāro purisā āgacchanti, te jīvitā voropetvā iminā maggena āgacchathā” ti. tasmiṁ magge soḷasa purise ṭhapesi -- “ye iminā maggena aṭṭha purisā āgacchanti, te jīvitā voropetvā āgacchathā” ti.

atha kho so eko puriso asicammaṁ gahetvā dhanukalāpaṁ sannayhitvā yena bhagavā tenupasaṅkami, upasaṅkamitvā bhagavato avidūre bhīto ubbiggo ussaṅkī utrasto patthaddhena kāyena aṭṭhāsi. addasā kho bhagavā taṁ purisaṁ bhītaṁ ubbiggaṁ ussaṅkiṁ utrastaṁ patthaddhena kāyena ṭhitaṁ. disvāna taṁ purisaṁ etadavoca -- “ehāvuso, mā bhāyī” ti. atha kho so puriso asicammaṁ ekamantaṁ karitvā dhanukalāpaṁ nikkhipitvā yena bhagavā tenupasaṅkami, upasaṅkamitvā bhagavato pādesu sirasā nipatitvā bhagavantaṁ etadavoca -- “accayo maṁ, bhante, accagamā yathābālaṁ yathāmūḷhaṁ yathāakusalaṁ, yohaṁ duṭṭhacitto vadhakacitto idhūpasaṅkanto. tassa me, bhante, bhagavā accayaṁ accayato paṭiggaṇhātu āyatiṁ saṁvarāyā” ti. “taggha tvaṁ, āvuso, accayo accagamā yathābālaṁ yathāmūḷhaṁ yathāakusalaṁ, yaṁ tvaṁ duṭṭhacitto vadhakacitto idhūpasaṅkanto. yato ca kho tvaṁ, āvuso, accayaṁ accayato disvā yathādhammaṁ paṭikarosi, taṁ te mayaṁ paṭiggaṇhāma. vuḍḍhi hesā, āvuso, ariyassa vinaye -- yo accayaṁ accayato disvā yathādhammaṁ paṭikaroti, āyatiṁ saṁvaraṁ āpajjatī” ti.

atha kho bhagavā tassa purisassa anupubbiṁ kathaṁ kathesi, seyyathidaṁ -- dānakathaṁ sīlakathaṁ saggakathaṁ, kāmānaṁ ādīnavaṁ okāraṁ saṁkilesaṁ, nekkhamme ānisaṁsaṁ pakāsesi. yadā taṁ bhagavā aññāsi kallacittaṁ, muducittaṁ, vinīvaraṇacittaṁ, udaggacittaṁ, pasannacittaṁ, atha yā buddhānaṁ sāmukkaṁsikā dhammadesanā taṁ pakāsesi -- dukkhaṁ, samudayaṁ, nirodhaṁ, maggaṁ. seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaheyya, evameva tassa purisassa tasmiṁyeva āsane virajaṁ vītamalaṁ dhammacakkhuṁ udapādi -- yaṁ kiñci samudayadhammaṁ, sabbaṁ taṁ nirodhadhammanti. atha kho so puriso diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṁkatho vesārajjappatto aparappaccayo satthusāsane bhagavantaṁ etadavoca -- “abhikkantaṁ, bhante, abhikkantaṁ, bhante. seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya -- cakkhumanto rūpāni dakkhantīti -- evamevaṁ bhagavatā anekapariyāyena dhammo pakāsito. esāhaṁ, bhante, bhagavantaṁ saraṇaṁ gacchāmi, dhammañca, bhikkhusaṅghañca. upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”-ti. atha kho bhagavā taṁ purisaṁ etadavoca -- “mā kho tvaṁ, āvuso, iminā maggena gaccha, iminā maggena gacchāhī” ti aññena maggena uyyojesi.

atha kho te dve purisā -- kiṁ nu kho so eko puriso cirena āgacchatīti -- paṭipathaṁ gacchantā addasaṁsu bhagavantaṁ aññatarasmiṁ rukkhamūle nisinnaṁ. disvāna yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. tesaṁ bhagavā anupubbiṁ kathaṁ kathesi ...pe0 ... aparappaccayā satthusāsane bhagavantaṁ etadavocuṁ -- “abhikkantaṁ, bhante ...pe0 ... upāsake no bhagavā dhāretu ajjatagge pāṇupetaṁ saraṇaṁ gate” ti. atha kho bhagavā te purise etadavoca -- “mā kho tumhe, āvuso, iminā maggena gacchittha, iminā maggena gacchathā” ti aññena maggena uyyojesi.

atha kho te cattāro purisā ...pe0 ... atha kho te aṭṭha purisā ...pe0 ... atha kho te soḷasa purisā -- kiṁ nu kho te aṭṭha purisā cirena āgacchantīti -- paṭipathaṁ gacchantā addasāsuṁ bhagavantaṁ aññatarasmiṁ rukkhamūle nisinnaṁ. disvāna yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. tesaṁ bhagavā anupubbiṁ kathaṁ kathesi, seyyathidaṁ -- dānakathaṁ ...pe0 ... aparappaccayā satthusāsane bhagavantaṁ etadavocuṁ -- “abhikkantaṁ, bhante ...pe0 ... upāsake no bhagavā dhāretu ajjatagge pāṇupetaṁ saraṇaṁ gate” ti. atha kho bhagavā te purise etadavoca -- “mā kho tumhe, āvuso, iminā maggena gacchittha, iminā maggena gacchathā” ti aññena maggena uyyojesi.

atha kho so eko puriso yena devadatto tenupasaṅkami, upasaṅkamitvā devadattaṁ etadavoca -- “nāhaṁ, bhante, sakkomi taṁ bhagavantaṁ jīvitā voropetuṁ; mahiddhiko so bhagavā, mahānubhāvo” ti. “alaṁ, āvuso; mā tvaṁ samaṇaṁ gotamaṁ jīvitā voropesi. ahameva samaṇaṁ gotamaṁ jīvitā voropessāmī” ti.

lohituppādakakammaṁ

341. tena kho pana samayena bhagavā gijjhakūṭassa pabbatassa chāyāyaṁ caṅkamati. atha kho devadatto gijjhakūṭaṁ pabbataṁ āruhitvā mahatiṁ silaṁ pavijjhi -- imāya samaṇaṁ gotamaṁ jīvitā voropessāmīti. dve pabbatakūṭā samāgantvā taṁ silaṁ sampaṭicchiṁsu. tato papatikā uppatitvā bhagavato pāde ruhiraṁ uppādesi. atha kho bhagavā uddhaṁ ulloketvā devadattaṁ etadavoca -- “bahuṁ tayā, moghapurisa, apuññaṁ pasutaṁ, yaṁ tvaṁ duṭṭhacitto vadhakacitto tathāgatassa ruhiraṁ uppādesī” ti. atha kho bhagavā bhikkhū āmantesi -- “idaṁ, bhikkhave, devadattena paṭhamaṁ ānantariyaṁ kammaṁ upacitaṁ, yaṁ duṭṭhacittena vadhakacittena tathāgatassa ruhiraṁ uppāditan”-ti.

assosuṁ kho bhikkhū -- “devadattena kira bhagavato vadho payutto” ti. te ca bhikkhū bhagavato vihārassa parito parito caṅkamanti uccāsaddā mahāsaddā sajjhāyaṁ karontā, bhagavato rakkhāvaraṇaguttiyā. assosi kho bhagavā uccāsaddaṁ mahāsaddaṁ sajjhāyasaddaṁ. sutvāna āyasmantaṁ ānandaṁ āmantesi -- “kiṁ nu kho so, ānanda, uccāsaddo mahāsaddo sajjhāyasaddo” ti? “assosuṁ kho, bhante, bhikkhū -- `devadattena kira bhagavato vadho payutto'ti. te ca {tedha (sī0)}, bhante, bhikkhū bhagavato vihārassa parito parito caṅkamanti uccāsaddā mahāsaddā sajjhāyaṁ karontā, bhagavato rakkhāvaraṇaguttiyā. so eso, bhagavā, uccāsaddo mahāsaddo sajjhāyasaddo” ti. “tena hānanda, mama vacanena te bhikkhū āmantehi -- satthā āyasmante āmantetī” ti. “evaṁ bhante” ti kho āyasmā ānando bhagavato paṭissutvā yena te bhikkhū tenupasaṅkami, upasaṅkamitvā te bhikkhū etadavoca -- “satthā āyasmante āmantetī” ti. “evamāvuso” ti kho te bhikkhū āyasmato ānandassa paṭissutvā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinne kho te bhikkhū bhagavā etadavoca --

“aṭṭhānametaṁ, bhikkhave, anavakāso, yaṁ parūpakkamena tathāgataṁ jīvitā voropeyya. anupakkamena, bhikkhave, tathāgatā parinibbāyanti.

{cūḷava0 334; a0 ni0 5.100} “pañcime, bhikkhave, satthāro santo saṁvijjamānā lokasmiṁ. katame pañca? “idha, bhikkhave, ekacco satthā aparisuddhasīlo samāno `parisuddhasīlomhī'ti paṭijānāti `parisuddhaṁ me sīlaṁ pariyodātaṁ asaṁkiliṭṭha'nti ca. tamenaṁ sāvakā evaṁ jānanti -- `ayaṁ kho bhavaṁ satthā aparisuddhasīlo samāno `parisuddhasīlomhī'ti paṭijānāti `parisuddhaṁ me sīlaṁ pariyodātaṁ asaṁkiliṭṭha'nti ca. mayañceva kho pana gihīnaṁ āroceyyāma, nāssassa manāpaṁ. yaṁ kho panassa amanāpaṁ, kathaṁ naṁ mayaṁ tena samudācareyyāma? sammannati kho pana cīvarapiṇḍapātasenāsanagilānappaccayabhesajjaparikkhārena -- yaṁ tumo karissati, tumova tena paññāyissatī'ti. evarūpaṁ kho, bhikkhave, satthāraṁ sāvakā sīlato rakkhanti; evarūpo ca pana satthā sāvakehi sīlato rakkhaṁ paccāsīsati.

“puna caparaṁ, bhikkhave, idhekacco satthā aparisuddhaājīvo samāno ...pe0 ... aparisuddhadhammadesano samāno ...pe0 ... aparisuddhaveyyākaraṇo samāno ...pe0 ... aparisuddhañāṇadassano samāno `parisuddhañāṇadassanomhī'ti paṭijānāti `parisuddhaṁ me ñāṇadassanaṁ pariyodātaṁ asaṁkiliṭṭha'nti ca. tamenaṁ sāvakā evaṁ jānanti -- `ayaṁ kho bhavaṁ satthā aparisuddhañāṇadassano samāno `parisuddhañāṇadassanomhī'ti paṭijānāti `parisuddhaṁ me ñāṇadassanaṁ pariyodātaṁ asaṁkiliṭṭha'nti ca. mayañceva kho pana gihīnaṁ āroceyyāma, nāssassa manāpaṁ. yaṁ kho panassa amanāpaṁ, kathaṁ na mayaṁ tena samudācareyyāma? sammannati kho pana cīvarapiṇḍapātasenāsanagilānappaccayabhesajjaparikkhārena -- yaṁ tumo karissati, tumova tena paññāyissatī'ti. evarūpaṁ kho, bhikkhave, satthāraṁ sāvakā ñāṇadassanato rakkhanti; evarūpo ca pana satthā sāvakehi ñāṇadassanato rakkhaṁ paccāsīsati. ime kho, bhikkhave, pañca satthāro santo saṁvijjamānā lokasmiṁ. “ahaṁ kho pana, bhikkhave, parisuddhasīlo samāno `parisuddhasīlomhī'ti paṭijānāmi `parisuddhaṁ me sīlaṁ pariyodātaṁ asaṁkiliṭṭha'nti ca. na ca maṁ sāvakā sīlato rakkhanti; na cāhaṁ sāvakehi sīlato rakkhaṁ paccāsīsāmi. ahaṁ kho pana bhikkhave parisuddhājīvo samāno ...pe0 ... parisuddhadhammadesano samāno ...pe0 ... parisuddhaveyyākaraṇo samāno ...pe0 ... parisuddhañāṇadassano samāno “parisuddhañāṇadassanomhī” ti paṭijānāmi “parisuddhaṁ me ñāṇadassanaṁ pariyodātaṁ asaṁkiliṭṭhan”-ti ca, na ca maṁ sāvakā ñāṇadassanato rakkhanti, na cāhaṁ sāvakehi ñāṇadassanato rakkhaṁ paccāsīsāmi. “aṭṭhānametaṁ, bhikkhave, anavakāso, yaṁ parūpakkamena tathāgataṁ jīvitā voropeyya. anupakkamena, bhikkhave, tathāgatā parinibbāyanti. gacchatha tumhe, bhikkhave, yathāvihāraṁ. arakkhiyā, bhikkhave, tathāgatā” ti.

nāḷāgiripesanaṁ

342. tena kho pana samayena rājagahe nāḷāgiri nāma hatthī caṇḍo hoti, manussaghātako. atha kho devadatto rājagahaṁ pavisitvā hatthisālaṁ gantvā hatthibhaṇḍe etadavoca -- “mayaṁ kho, bhaṇe, rājañātakā nāma paṭibalā nīcaṭṭhāniyaṁ uccaṭṭhāne ṭhapetuṁ, bhattampi vetanampi vaḍḍhāpetuṁ. tena hi, bhaṇe, yadā samaṇo gotamo imaṁ racchaṁ paṭipanno hoti, tadā imaṁ nāḷāgiriṁ hatthiṁ muñcetvā imaṁ racchaṁ paṭipādethā” ti. “evaṁ bhante” ti kho te hatthibhaṇḍā devadattassa paccassosuṁ. atha kho bhagavā pubbaṇhasamayaṁ nivāsetvā pattacīvaramādāya sambahulehi bhikkhūhi saddhiṁ rājagahaṁ piṇḍāya pāvisi. atha kho bhagavā taṁ racchaṁ paṭipajji. addasāsuṁ kho te hatthibhaṇḍā bhagavantaṁ taṁ racchaṁ paṭipannaṁ. disvāna nāḷāgiriṁ hatthiṁ muñcitvā taṁ racchaṁ paṭipādesuṁ. addasā kho nāḷāgiri hatthī bhagavantaṁ dūratova āgacchantaṁ. disvāna soṇḍaṁ ussāpetvā pahaṭṭhakaṇṇavālo yena bhagavā tena abhidhāvi. addasāsuṁ kho te bhikkhū nāḷāgiriṁ hatthiṁ dūratova āgacchantaṁ. disvāna bhagavantaṁ etadavocuṁ -- “ayaṁ, bhante, nāḷāgiri hatthī caṇḍo manussaghātako imaṁ racchaṁ paṭipanno. paṭikkamatu, bhante, bhagavā; paṭikkamatu sugato” ti. “āgacchatha, bhikkhave, mā bhāyittha. aṭṭhānametaṁ, bhikkhave, anavakāso, yaṁ parūpakkamena tathāgataṁ jīvitā voropeyya. anupakkamena, bhikkhave, tathāgatā parinibbāyantī” ti. dutiyampi kho te bhikkhū ...pe0 ... tatiyampi kho te bhikkhū bhagavantaṁ etadavocuṁ -- “ayaṁ, bhante, nāḷāgiri hatthī caṇḍo manussaghātako imaṁ racchaṁ paṭipanno. paṭikkamatu, bhante, bhagavā; paṭikkamatu sugato” ti. “āgacchatha, bhikkhave, mā bhāyittha. aṭṭhānametaṁ, bhikkhave, anavakāso, yaṁ parūpakkamena tathāgataṁ jīvitā voropeyya. anupakkamena, bhikkhave, tathāgatā parinibbāyantī” ti.

tena kho pana samayena manussā pāsādesupi hammiyesupi chadanesupi āruḷhā acchanti. tattha ye te manussā assaddhā appasannā dubbuddhino, te evamāhaṁsu -- “abhirūpo vata, bho {abhirūpo vata bho gotamo (syā0 kaṁ0)}, mahāsamaṇo nāgena viheṭhīyissatī” ti. ye pana te manussā saddhā pasannā paṇḍitā byattā buddhimanto, te evamāhaṁsu -- “nacirassaṁ vata, bho, nāgo nāgena saṅgāmessatī” ti. atha kho bhagavā nāḷāgiriṁ hatthiṁ mettena cittena phari. atha kho nāḷāgiri hatthī bhagavato {bhagavatā (sī0)} mettena cittena phuṭṭho {phuṭo (ka0)} soṇḍaṁ oropetvā yena bhagavā tenupasaṅkami, upasaṅkamitvā bhagavato purato aṭṭhāsi. atha kho bhagavā dakkhiṇena hatthena nāḷāgirissa hatthissa kumbhaṁ parāmasanto nāḷāgiriṁ hatthiṁ imāhi gāthāhi ajjhabhāsi --

“mā kuñjara nāgamāsado, dukkhañhi kuñjara nāgamāsado.

na hi nāgahatassa kuñjara sugati, hoti ito paraṁ yato..

“mā ca mado mā ca pamādo, na hi pamattā sugatiṁ vajanti te.

tvaññeva tathā karissasi, yena tvaṁ sugatiṁ gamissasī” ti..

atha kho nāḷāgiri hatthī soṇḍāya bhagavato pādapaṁsūni gahetvā uparimuddhani ākiritvā paṭikuṭiyova {paṭikuṭito paṭisakki (sī0 syā0)} osakki, yāva bhagavantaṁ addakkhi. atha kho nāḷāgiri hatthī hatthisālaṁ gantvā sake ṭhāne aṭṭhāsi. tathā danto ca pana nāḷāgiri hatthī ahosi. tena kho pana samayena manussā imaṁ gāthaṁ gāyanti --

{ma0 ni0 2.352; theragā0 878} “daṇḍeneke damayanti, aṅkusehi kasāhi ca.

adaṇḍena asatthena, nāgo danto mahesinā” ti..

manussā ujjhāyanti khiyyanti vipācenti -- “yāva pāpo ayaṁ devadatto, alakkhiko, yatra hi nāma samaṇassa gotamassa evaṁmahiddhikassa evaṁ mahānubhāvassa vadhāya parakkamissatī” ti. devadattassa lābhasakkāro parihāyi. bhagavato ca lābhasakkāro abhivaḍḍhi.

pañcavatthuyācanakathā

343. {pāci0 209} tena kho pana samayena devadatto parihīnalābhasakkāro sapariso kulesu viññāpetvā viññāpetvā bhuñjati. manussā ujjhāyanti khiyyanti vipācenti -- “kathañhi nāma samaṇā sakyaputtiyā kulesu viññāpetvā viññāpetvā bhuñjissanti! kassa sampannaṁ na manāpaṁ, kassa sāduṁ na ruccatī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- kathañhi nāma devadatto sapariso kulesu viññāpetvā viññāpetvā bhuñjissatī” ti! bhagavato etamatthaṁ ārocesuṁ ...pe0 ... “saccaṁ kira tvaṁ, devadatta, sapariso kulesu viññāpetvā viññāpetvā bhuñjasī” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “tena hi, bhikkhave, bhikkhūnaṁ kulesu tikabhojanaṁ paññapessāmi tayo atthavase paṭicca -- dummaṅkūnaṁ puggalāna niggahāya ; pesalānaṁ bhikkhūnaṁ phāsuvihārāya, mā pāpicchā pakkhaṁ nissāya saṅghaṁ bhindeyyunti; kulānuddayāya {kulānudayatāya (sī0 syā0)} ca. gaṇabhojane yathādhammo kāretabbo” ti.

{pārā0 409} atha kho devadatto yena kokāliko kaṭamodakatissako {kaṭamorakatissako (sī0 syā0)} khaṇḍadeviyā putto samuddadatto tenupasaṅkami, upasaṅkamitvā kokālikaṁ kaṭamodakatissakaṁ khaṇḍadeviyā puttaṁ samuddadattaṁ etadavoca -- “etha, mayaṁ, āvuso, samaṇassa gotamassa saṅghabhedaṁ karissāma cakkabhedan”-ti. evaṁ vutte kokāliko devadattaṁ etadavoca -- “samaṇo kho, āvuso, gotamo mahiddhiko mahānubhāvo. kathaṁ mayaṁ samaṇassa gotamassa saṅghabhedaṁ karissāma cakkabhedan”-ti? “etha, mayaṁ, āvuso, samaṇaṁ gotamaṁ upasaṅkamitvā pañca vatthūni yācissāma -- `bhagavā, bhante, anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī. imāni, bhante, pañca vatthūni anekapariyāyena appicchatāya santuṭṭhiyā sallekhāya dhutatāya pāsādikatāya apacayāya vīriyārambhāya saṁvattanti. sādhu, bhante, bhikkhū yāvajīvaṁ āraññikā assu; yo gāmantaṁ osareyya, vajjaṁ naṁ phuseyya. yāvajīvaṁ piṇḍapātikā assu; yo nimantanaṁ sādiyeyya, vajjaṁ naṁ phuseyya. yāvajīvaṁ paṁsukūlikā assu; yo gahapaticīvaraṁ sādiyeyya, vajjaṁ naṁ phuseyya. yāvajīvaṁ rukkhamūlikā assu; yo channaṁ upagaccheyya, vajjaṁ naṁ phuseyya. yāvajīvaṁ macchamaṁsaṁ na khādeyyuṁ; yo macchamaṁsaṁ khādeyya, vajjaṁ naṁ phuseyyā'ti. imāni pañca vatthūni samaṇo gotamo nānujānissati. te mayaṁ imehi pañcahi vatthūhi janaṁ saññāpessāmā” ti. “sakkā kho, āvuso, imehi pañcahi vatthūhi samaṇassa gotamassa saṅghabhedo kātuṁ cakkabhedo. lūkhappasannā hi, āvuso, manussā” ti.

atha kho devadatto sapariso yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho devadatto bhagavantaṁ etadavoca -- “bhagavā, bhante, anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī. imāni, bhante, pañca vatthūni anekapariyāyena appicchatāya santuṭṭhiyā sallekhāya dhutatāya pāsādikatāya apacayāya vīriyārambhāya saṁvattanti. sādhu, bhante, bhikkhū yāvajīvaṁ āraññikā assu; yo gāmantaṁ osareyya, vajjaṁ naṁ phuseyya. yāvajīvaṁ piṇḍapātikā assu; yo nimantanaṁ sādiyeyya, vajjaṁ naṁ phuseyya. yāvajīvaṁ paṁsukūlikā assu; yo gahapaticīvaraṁ sādiyeyya, vajjaṁ naṁ phuseyya. yāvajīvaṁ rukkhamūlikā assu; yo channaṁ upagaccheyya, vajjaṁ naṁ phuseyya. yāvajīvaṁ macchamaṁsaṁ na khādeyyuṁ; yo macchamaṁsaṁ khādeyya, vajjaṁ naṁ phuseyyā” ti. “alaṁ, devadatta. yo icchati, āraññiko hotu; yo icchati, gāmante viharatu. yo icchati, piṇḍapātiko hotu; yo icchati, nimantanaṁ sādiyatu. yo icchati, paṁsukūliko hotu; yo icchati, gahapaticīvaraṁ sādiyatu. aṭṭhamāse kho mayā, devadatta, rukkhamūlasenāsanaṁ anuññātaṁ; tikoṭiparisuddhaṁ macchamaṁsaṁ -- adiṭṭhaṁ, assutaṁ, aparisaṅkitan”-ti. atha kho devadatto -- na bhagavā imāni pañca vatthūni anujānātīti -- haṭṭho udaggo sapariso uṭṭhāyāsanā bhagavantaṁ abhivādetvā padakkhiṇaṁ katvā pakkāmi.

atha kho devadatto sapariso rājagahaṁ pavisitvā pañcahi vatthūhi janaṁ saññāpesi -- “mayaṁ, āvuso, samaṇaṁ gotamaṁ upasaṅkamitvā pañca vatthūni yācimhā -- `bhagavā, bhante, anekapariyāyena appicchassa ...pe0 ... vīriyārambhassa vaṇṇavādī. imāni, bhante, pañca vatthūni anekapariyāyena appicchatāya ...pe0 ... vīriyārambhāya saṁvattanti. sādhu, bhante, bhikkhū yāvajīvaṁ āraññikā assu; yo gāmantaṁ osareyya, vajjaṁ naṁ phuseyya ...pe0 ... yāvajīvaṁ macchamaṁsaṁ na khādeyyuṁ; yo macchamaṁsaṁ khādeyya, vajjaṁ naṁ phuseyyā'ti. imāni pañca vatthūni samaṇo gotamo nānujānāti. te mayaṁ imehi pañcahi vatthūhi samādāya vattāmā” ti.

tattha ye te manussā assaddhā appasannā dubbuddhino, te evamāhaṁsu -- “ime kho samaṇā sakyaputtiyā dhutā sallekhavuttino. samaṇo pana gotamo bāhulliko bāhullāya cetetī” ti. ye pana te manussā saddhā pasannā paṇḍitā byattā buddhimanto, te ujjhāyanti khiyyanti vipācenti -- “kathañhi nāma devadatto bhagavato saṅghabhedāya parakkamissati cakkabhedāyā” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma devadatto saṅghabhedāya parakkamissati cakkabhedāyā” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira tvaṁ, devadatta, saṅghabhedāya parakkamasi cakkabhedāyā” ti? “saccaṁ bhagavā” ti. “alaṁ, devadatta. mā te rucci saṅghabhedo. garuko kho, devadatta, saṅghabhedo. yo kho, devadatta, samaggaṁ saṅghaṁ bhindati, kappaṭṭhikaṁ {kappaṭṭhitikaṁ (syā0)} kibbisaṁ pasavati, kappaṁ nirayamhi paccati. yo ca kho, devadatta, bhinnaṁ saṅghaṁ samaggaṁ karoti, brahmaṁ puññaṁ pasavati, kappaṁ saggamhi modati. alaṁ, devadatta. mā te rucci saṅghabhedo. garuko kho, devadatta, saṅghabhedo” ti.

{udā0 48} atha kho āyasmā ānando pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi. addasā kho devadatto āyasmantaṁ ānandaṁ rājagahe piṇḍāya carantaṁ. disvāna yenāyasmā ānando tenupasaṅkami, upasaṅkamitvā āyasmantaṁ ānandaṁ etadavoca -- “ajjataggedānāhaṁ, āvuso ānanda, aññatreva bhagavatā, aññatreva bhikkhusaṅghā, uposathaṁ karissāmi saṅghakammaṁ karissāmī” ti.

atha kho āyasmā ānando rājagahe piṇḍāya caritvā pacchābhattaṁ piṇḍapātappaṭikkanto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando bhagavantaṁ etadavoca -- “idhāhaṁ, bhante, pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisiṁ. addasā kho maṁ, bhante, devadatto rājagahe piṇḍāya carantaṁ. disvāna yenāhaṁ tenupasaṅkami, upasaṅkamitvā maṁ etadavoca -- `ajjataggedānāhaṁ, āvuso ānanda, aññatreva bhagavatā, aññatreva bhikkhusaṅghā, uposathaṁ karissāmi saṅghakammaṁ karissāmī'ti. ajjatagge, bhante, devadatto saṅghaṁ bhindissatī” ti. atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

{udā0 48} “sukaraṁ sādhunā sādhuṁ, sādhuṁ pāpena dukkaraṁ.

pāpaṁ pāpena sukaraṁ, pāpamariyehi dukkaran”-ti..

dutiyabhāṇavāro niṭṭhito.

3. tatiyabhāṇavāro

saṅghabhedakathā

344. atha kho devadatto tadahuposathe uṭṭhāyāsanā salākaṁ gāhesi -- “mayaṁ, āvuso, samaṇaṁ gotamaṁ upasaṅkamitvā pañca vatthūni yācimhā -- `bhagavā, bhante, anekapariyāyena appicchassa ...pe0 ... vīriyārambhassa vaṇṇavādī. imāni, bhante, pañca vatthūni anekapariyāyena appicchatāya ...pe0 ... vīriyārambhāya saṁvattanti. sādhu, bhante, bhikkhū yāvajīvaṁ āraññikā assu; yo gāmantaṁ osareyya, vajjaṁ naṁ phuseyya ...pe0 ... yāvajīvaṁ macchamaṁsaṁ na khādeyyuṁ; yo macchamaṁsaṁ khādeyya, vajjaṁ naṁ phuseyyā'ti. imāni pañca vatthūni samaṇo gotamo nānujānāti. te mayaṁ imehi pañcahi vatthūhi samādāya vattāma. yassāyasmato imāni pañca vatthūni khamanti, so salākaṁ gaṇhātū” ti.

tena kho pana samayena vesālikā vajjiputtakā pañcamattāni bhikkhusatāni navakā ceva honti appakataññuno ca. te -- `ayaṁ dhammo, ayaṁ vinayo, idaṁ satthusāsana'nti -- salākaṁ gaṇhiṁsu. atha kho devadatto saṅghaṁ bhinditvā pañcamattāni bhikkhusatāni ādāya yena gayāsīsaṁ tena pakkāmi. atha kho sāriputtamoggallānā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinno kho āyasmā sāriputto bhagavantaṁ etadavoca -- “devadatto, bhante, saṅghaṁ bhinditvā pañcamattāni bhikkhusatāni ādāya yena gayāsīsaṁ tena pakkanto” ti. “na hi nāma tumhākaṁ, sāriputtā, tesu navakesu bhikkhūsu kāruññampi bhavissati? gacchatha tumhe, sāriputtā, purā te bhikkhū anayabyasanaṁ āpajjantī” ti. “evaṁ bhante” ti kho sāriputtamoggallānā bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā yena gayāsīsaṁ tenupasaṅkamiṁsu.

tena kho pana samayena aññataro bhikkhu bhagavato avidūre rodamāno ṭhito hoti. atha kho bhagavā taṁ bhikkhuṁ etadavoca -- “kissa tvaṁ, bhikkhu, rodasī” ti? “yepi te, bhante, bhagavato aggasāvakā sāriputtamoggallānā tepi devadattassa santike gacchanti devadattassa dhammaṁ rocentā” ti. “aṭṭhānametaṁ, bhikkhu, anavakāso, yaṁ sāriputtamoggallānā devadattassa dhammaṁ roceyyuṁ, api ca te gatā bhikkhūnaṁ saññattiyā” ti {bhikkhusaññattiyāti (sī0 syā0), bhikkhū saññattiyā (ka0)}.

345. tena kho pana samayena devadatto mahatiyā parisāya parivutto dhammaṁ desento nisinno hoti. addasā kho devadatto sāriputtamoggallāne dūratova āgacchante. disvāna bhikkhū āmantesi -- “passatha, bhikkhave, yāva svākkhāto mayā dhammo, yepi te samaṇassa gotamassa aggasāvakā sāriputtamoggallānā tepi mama santike āgacchanti. mama dhammaṁ rocentā” ti. evaṁ vutte kokāliko devadattaṁ etadavoca -- “mā, āvuso devadatta, sāriputtamoggallāne vissasi. pāpicchā sāriputtamoggallānā, pāpikānaṁ icchānaṁ vasaṁ gatā” ti. “alaṁ, āvuso. svāgataṁ tesaṁ yato me dhammaṁ rocentī” ti.

atha kho devadatto āyasmantaṁ sāriputtaṁ upaḍḍhāsanena nimantesi -- “ehāvuso sāriputta, idha nisīdāhī” ti. “alaṁ āvuso” ti kho āyasmā sāriputto aññataraṁ āsanaṁ gahetvā ekamantaṁ nisīdi. āyasmāpi kho mahāmoggallāno aññataraṁ āsanaṁ gahetvā ekamantaṁ nisīdi. atha kho devadatto bahudeva rattiṁ bhikkhū dhammiyā kathāya sandassetvā samādapetvā samuttejetvā sampahaṁsetvā āyasmantaṁ sāriputtaṁ ajjhesi -- “vigatathinamiddho kho, āvuso sāriputta, bhikkhusaṅgho. paṭibhātu taṁ, āvuso sāriputta, bhikkhūnaṁ dhammī kathā, piṭṭhi me āgilāyati, tamahaṁ āyamissāmī” ti. “evamāvuso” ti kho āyasmā sāriputto devadattassa paccassosi. atha kho devadatto catugguṇaṁ saṅghāṭiṁ paññāpetvā dakkhiṇena passena seyyaṁ kappesi. tassa kilamantassa muṭṭhassatissa asampajānassa muhuttakeneva niddā okkami.

atha kho āyasmā sāriputto ādesanāpāṭihāriyānusāsaniyā bhikkhū dhammiyā kathāya ovadi anusāsi. āyasmā mahāmoggallāno iddhipāṭihāriyānusāsaniyā bhikkhū dhammiyā kathāya ovadi anusāsi. atha kho tesaṁ bhikkhūnaṁ āyasmatā sāriputtena ādesanāpāṭihāriyānusāsaniyā āyasmatā ca mahāmoggallānena iddhipāṭihāriyānusāsaniyā ovadiyamānānaṁ anusāsiyamānānaṁ virajaṁ vītamalaṁ dhammacakkhuṁ udapādi -- yaṁ kiñci samudayadhammaṁ, sabbaṁ taṁ nirodhadhammanti.

atha kho āyasmā sāriputto bhikkhū āmantesi -- “gacchāma mayaṁ, āvuso, bhagavato santike. yo tassa bhagavato dhammaṁ rocesi so āgacchatū” ti. atha kho sāriputtamoggallānā tāni pañcabhikkhusatāni ādāya yena veḷuvanaṁ tenupasaṅkamiṁsu. atha kho kokāliko devadattaṁ uṭṭhāpesi -- “uṭṭhehi, āvuso devadatta, nītā te bhikkhū sāriputtamoggallānehi. nanu tvaṁ, āvuso devadatta, mayā vutto -- `mā, āvuso devadatta, sāriputtamoggallāne vissāsi. pāpicchā sāriputtamoggallānā, pāpikānaṁ icchānaṁ vasaṁ gatā” 'ti? atha kho devadattassa tattheva uṇhaṁ lohitaṁ mukhato uggañchi.

atha kho sāriputtamoggallānā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdisuṁ. ekamantaṁ nisinno kho āyasmā sāriputto bhagavantaṁ etadavoca -- “sādhu, bhante, bhedakānuvattakā bhikkhū puna upasampajjeyyu” nti. “alaṁ, sāriputta. mā te rucci bhedakānuvattakānaṁ bhikkhūnaṁ puna upasampadā. tena hi tvaṁ, sāriputta, bhedakānuvattake bhikkhū thullaccayaṁ desāpehi. kathaṁ pana te, sāriputta, devadatto paṭipajjī” ti? “yatheva, bhante, bhagavā bahudeva rattiṁ bhikkhū dhammiyā kathāya sandassetvā samādapetvā samuttejetvā sampahaṁsetvā maṁ ajjhesati -- `vigatathinamiddho kho, sāriputta, bhikkhusaṅgho; paṭibhātu taṁ, sāriputta, bhikkhūnaṁ dhammī kathā, piṭṭhi me āgilāyati, tamahaṁ āyamissāmī'ti, evameva kho, bhante, devadatto paṭipajjī” ti.

346. atha kho bhagavā bhikkhū āmantesi -- “bhūtapubbaṁ, bhikkhave, araññāyatane mahāsarasī. taṁ nāgā upanissāya vihariṁsu. te taṁ sarasiṁ ogāhetvā, soṇḍāya bhisamuḷālaṁ abbuhitvā, suvikkhālitaṁ vikkhāletvā, akaddamaṁ saṅkhāditvā, ajjhoharanti. tesaṁ taṁ vaṇṇāya ceva hoti, balāya ca. na ca tatonidānaṁ maraṇaṁ vā nigacchanti, maraṇamattaṁ vā dukkhaṁ. tesaṁyeva kho pana, bhikkhave, mahānāgānaṁ anusikkhamānā taruṇā bhiṅkacchāpā. te taṁ sarasiṁ ogāhetvā, soṇḍāya bhisamuḷālaṁ abbuhitvā, na suvikkhālitaṁ vikkhāletvā, sakaddamaṁ saṅkhāditvā, ajjhoharanti. tesaṁ taṁ neva vaṇṇāya hoti, na balāya. tatonidānañca maraṇaṁ vā nigacchanti, maraṇamattaṁ vā dukkhaṁ. evameva kho, bhikkhave, devadatto mamānukrubbaṁ {mamānukubbaṁ (sī0 syā0)} kapaṇo marissatīti.

“mahāvarāhassa mahiṁ vikrubbato {vikubbato (sī0 syā0)}, bhisaṁ ghasānassa {ghasamānassa (ka0)} nadīsu jaggato.

bhiṅkova paṅkaṁ abhibhakkhayitvā, mamānukrubbaṁ kapaṇo marissatī” ti..

347. {a0 ni0 8.16} “aṭṭhahi, bhikkhave, aṅgehi samannāgato bhikkhu dūteyyaṁ gantumarahati. katamehi aṭṭhahi? idha, bhikkhave, bhikkhu sotā ca hoti, sāvetā ca, uggahetā ca, dhāretā ca, viññātā ca, viññāpetā ca, kusalo ca sahitāsahitassa, no ca kalahakārako -- imehi kho, bhikkhave, aṭṭhahaṅgehi samannāgato bhikkhu dūteyyaṁ gantumarahati.

{a0 ni0 8.16} “aṭṭhahi, bhikkhave, aṅgehi samannāgato sāriputto dūteyyaṁ gantumarahati. katamehi aṭṭhahi? idha, bhikkhave, sāriputto sotā ca hoti, sāvetā ca, uggahetā ca, dhāretā ca, viññātā ca, viññāpetā ca, kusalo ca sahitāsahitassa, no ca kalahakārako -- imehi kho, bhikkhave, aṭṭhahaṅgehi samannāgato sāriputto dūteyyaṁ gantumarahatīti.

{a0 ni0 8.16} “yo ve na byathati {byādhati (sī0 syā0)} patvā, parisaṁ uggavādiniṁ.

na ca hāpeti vacanaṁ, na ca chādeti sāsanaṁ..

“asandiddho ca akkhāti {akkhātā (ka0)}, pucchito ca na kuppati.

sa ve tādisako bhikkhu, dūteyyaṁ gantumarahatī” ti..

348. {a0 ni0 8.7} “aṭṭhahi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. katamehi aṭṭhahi ? lābhena, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho; alābhena, bhikkhave ...pe0 ... yasena, bhikkhave ...pe0 ... ayasena, bhikkhave ...pe0 ... sakkārena, bhikkhave ...pe0 ... asakkārena, bhikkhave ...pe0 ... pāpicchatāya, bhikkhave ...pe0 ... pāpamittatāya bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho -- imehi kho, bhikkhave, aṭṭhahi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho.

349. “sādhu, bhikkhave, bhikkhu uppannaṁ lābhaṁ abhibhuyya abhibhuyya vihareyya, uppannaṁ alābhaṁ ...pe0 ... uppannaṁ yasaṁ ... uppannaṁ ayasaṁ ... uppannaṁ sakkāraṁ ... uppannaṁ asakkāraṁ ... uppannaṁ pāpicchataṁ ... uppannaṁ pāpamittataṁ abhibhuyya abhibhuyya vihareyya. kathañca, bhikkhave, bhikkhu atthavasaṁ paṭicca uppannaṁ lābhaṁ abhibhuyya abhibhuyya vihareyya, uppannaṁ alābhaṁ ...pe0 ... uppannaṁ yasaṁ ... uppannaṁ ayasaṁ ... uppannaṁ sakkāraṁ ... uppannaṁ asakkāraṁ ... uppannaṁ pāpicchataṁ ... uppannaṁ pāpamittataṁ abhibhuyya abhibhuyya vihareyya? yaṁ hissa, bhikkhave, uppannaṁ lābhaṁ anabhibhuyya viharato uppajjeyyuṁ āsavā vighātapariḷāhā, uppannaṁ lābhaṁ abhibhuyya abhibhuyya viharato evaṁsate āsavā vighātapariḷāhā na honti. yaṁ hissa, bhikkhave, uppannaṁ alābhaṁ ...pe0 ... uppannaṁ yasaṁ ... uppannaṁ ayasaṁ ... uppannaṁ sakkāraṁ ... uppannaṁ asakkāraṁ ... uppannaṁ pāpicchataṁ ... uppannaṁ pāpamittataṁ anabhibhuyya viharato uppajjeyyuṁ āsavā vighātapariḷāhā, uppannaṁ pāpamittataṁ abhibhuyya abhibhuyya viharato evaṁsate āsavā vighātapariḷāhā na honti. idaṁ kho, bhikkhave, atthavasaṁ paṭicca uppannaṁ lābhaṁ abhibhuyya abhibhuyya vihareyya, uppannaṁ alābhaṁ ...pe0 ... uppannaṁ yasaṁ ... uppannaṁ ayasaṁ ... uppannaṁ sakkāraṁ ... uppannaṁ asakkāraṁ ... uppannaṁ pāpicchataṁ ... uppannaṁ pāpamittataṁ abhibhuyya abhibhuyya vihareyya. tasmātiha, bhikkhave, uppannaṁ lābhaṁ abhibhuyya abhibhuyya viharissāma, uppannaṁ alābhaṁ ...pe0 ... uppannaṁ yasaṁ ... uppannaṁ ayasaṁ ... uppannaṁ sakkāraṁ ... uppannaṁ asakkāraṁ ... uppannaṁ pāpicchataṁ ... uppannaṁ pāpamittataṁ abhibhuyya abhibhuyya viharissāmāti; evañhi vo, bhikkhave, sikkhitabbanti.

350. “tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. katamehi tīhi? pāpicchatā, pāpamittatā, oramattakena visesādhigamena antarā vosānaṁ āpādi -- imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekicchoti.

“mā jātu koci lokasmiṁ, pāpiccho udapajjatha.

tadamināpi jānātha, pāpicchānaṁ yathāgati..

“paṇḍitoti samaññāto, bhāvitattoti sammato.

jalaṁva yasasā aṭṭhā, devadattoti me sutaṁ..

“so pamādaṁ anuciṇṇo, āsajja naṁ tathāgataṁ.

avīcinirayaṁ patto, catudvāraṁ bhayānakaṁ..

“aduṭṭhassa hi yo dubbhe, pāpakammaṁ akrubbato.

tameva pāpaṁ phusati, duṭṭhacittaṁ anādaraṁ..

“samuddaṁ visakumbhena, yo maññeyya padūsituṁ {padussituṁ (ka0)}.

na so tena padūseyya, bhesmā hi udadhī mahā..

“evameva tathāgataṁ, yo vādenupahiṁsati.

samaggataṁ {sammāgataṁ (sī0), samagataṁ (syā0)} santacittaṁ, vādo tamhi na rūhati..

“tādisaṁ mittaṁ krubbetha {kubbetha (sī0 syā0)}, tañca sevetha paṇḍito.

yassa maggānugo bhikkhu, khayaṁ dukkhassa pāpuṇe” ti..

upālipañhā

351. atha kho āyasmā upāli yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā upāli bhagavantaṁ etadavoca -- “saṅgharāji saṅgharājīti, bhante, vuccati. kittāvatā nu kho, bhante, saṅgharāji hoti, no ca saṅghabhedo? kittāvatā ca pana saṅgharāji ceva hoti saṅghabhedo cā” ti?

“ekato, upāli, eko hoti, ekato dve, catuttho anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. evampi kho, upāli, saṅgharāji hoti, no ca saṅghabhedo. ekato, upāli, dve honti, ekato dve, pañcamo anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. evampi kho, upāli, saṅgharāji hoti, no ca saṅghabhedo. ekato, upāli, dve honti, ekato tayo, chaṭṭho anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. evampi kho, upāli, saṅgharāji hoti, no ca saṅghabhedo. ekato, upāli, tayo honti, ekato tayo, sattamo anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. evampi kho, upāli, saṅgharāji hoti, no ca saṅghabhedo. ekato, upāli, tayo honti, ekato cattāro, aṭṭhamo anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. evampi kho, upāli, saṅgharāji hoti, no ca saṅghabhedo. ekato, upāli, cattāro honti, ekato cattāro, navamo anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. evaṁ kho, upāli, saṅgharāji ceva hoti saṅghabhedo ca. navannaṁ vā, upāli, atirekanavannaṁ vā saṅgharāji ceva hoti saṅghabhedo ca. na kho, upāli, bhikkhunī saṅghaṁ bhindati, api ca bhedāya parakkamati, na sikkhamānā saṅghaṁ bhindati ...pe0 ... na sāmaṇero saṅghaṁ bhindati, na sāmaṇerī saṅghaṁ bhindati, na upāsako saṅghaṁ bhindati, na upāsikā saṅghaṁ bhindati, api ca bhedāya parakkamati. bhikkhu kho, upāli, pakatatto, samānasaṁvāsako, samānasīmāyaṁ ṭhito, saṅghaṁ bhindatī” ti.

352. {a0 ni0 10.37} “saṅghabhedo saṅghabhedoti, bhante, vuccati. kittāvatā nu kho, bhante, saṅgho bhinno hotī” ti?

“idhupāli, bhikkhū adhammaṁ dhammoti dīpenti, dhammaṁ adhammoti dīpenti, avinayaṁ vinayoti dīpenti, vinayaṁ avinayoti dīpenti, abhāsitaṁ alapitaṁ tathāgatena bhāsitaṁ lapitaṁ tathāgatenāti dīpenti, bhāsitaṁ lapitaṁ tathāgatena abhāsitaṁ alapitaṁ tathāgatenāti dīpenti, anāciṇṇaṁ tathāgatena āciṇṇaṁ tathāgatenāti dīpenti, āciṇṇaṁ tathāgatena anāciṇṇaṁ tathāgatenāti dīpenti, apaññattaṁ tathāgatena paññattaṁ tathāgatenāti dīpenti, paññattaṁ tathāgatena apaññattaṁ tathāgatenāti dīpenti, anāpattiṁ āpattīti dīpenti, āpattiṁ anāpattīti dīpenti, lahukaṁ āpattiṁ garukā āpattīti dīpenti, garukaṁ āpattiṁ lahukā āpattīti dīpenti, sāvasesaṁ āpattiṁ anavasesā āpattīti dīpenti, anavasesaṁ āpattiṁ sāvasesā āpattīti dīpenti, duṭṭhullaṁ āpattiṁ aduṭṭhulā āpattīti dīpenti, aduṭṭhullaṁ āpattiṁ duṭṭhullā āpattīti dīpenti. te imehi aṭṭhārasahi vatthūhi apakassanti, avapakassanti, āveniṁ {āveṇi (sī0), āveṇikaṁ (syā0)} uposathaṁ karonti, āveniṁ pavāraṇaṁ karonti, āveniṁ saṅghakammaṁ karonti. ettāvatā kho, upāli, saṅgho bhinno hotī” ti.

353. { a0 ni0 10.37} “saṅghasāmaggī saṅghasāmaggīti, bhante, vuccati. kittāvatā nu kho, bhante, saṅgho samaggo hotī” ti? “idhupāli, bhikkhū adhammaṁ adhammoti dīpenti, dhammaṁ dhammoti dīpenti, avinayaṁ avinayoti dīpenti, vinayaṁ vinayoti dīpenti, abhāsitaṁ alapitaṁ tathāgatena abhāsitaṁ alapitaṁ tathāgatenāti dīpenti, bhāsitaṁ lapitaṁ tathāgatena bhāsitaṁ lapitaṁ tathāgatenāti dīpenti, anāciṇṇaṁ tathāgatena anāciṇṇaṁ tathāgatenāti dīpenti, āciṇṇaṁ tathāgatena āciṇṇaṁ tathāgatenāti dīpenti, apaññattaṁ tathāgatena apaññattaṁ tathāgatenāti dīpenti, paññattaṁ tathāgatena paññattaṁ tathāgatenāti dīpenti, anāpattiṁ anāpattīti dīpenti, āpattiṁ āpattīti dīpenti, lahukaṁ āpattiṁ lahukā āpattīti dīpenti, garukaṁ āpattiṁ garukā āpattīti dīpenti, sāvasesaṁ āpattiṁ sāvasesā āpattīti dīpenti, anavasesaṁ āpattiṁ anavasesā āpattīti dīpenti, duṭṭhullaṁ āpattiṁ duṭṭhullā āpattīti dīpenti, aduṭṭhullaṁ āpattiṁ aduṭṭhullā āpattīti dīpenti. te imehi aṭṭhārasahi vatthūhi na apakassanti, na avapakassanti, na āveniṁ uposathaṁ karonti, na āveniṁ pavāraṇaṁ karonti, na āveniṁ saṅghakammaṁ karonti. ettāvatā kho, upāli, saṅgho samaggo hotī” ti.

354. “samaggaṁ pana, bhante, saṅghaṁ bhinditvā kiṁ so pasavatī” ti? “samaggaṁ kho, upāli, saṅghaṁ bhinditvā kappaṭṭhikaṁ kibbisaṁ pasavati, kappaṁ nirayamhi paccatī” ti.

{itivu0 18; a0 ni0 10.39} “āpāyiko nerayiko, kappaṭṭho saṅghabhedako.

vaggarato adhammaṭṭho, yogakkhemā padhaṁsati.

saṅghaṁ samaggaṁ bhinditvā, kappaṁ nirayamhi paccatī” ti..

“bhinnaṁ pana, bhante, saṅghaṁ samaggaṁ katvā kiṁ so pasavatī” ti? “bhinnaṁ kho, upāli, saṅghaṁ samaggaṁ katvā brahmaṁ puññaṁ pasavati, kappaṁ saggamhi modatī” ti.

{ittivu0 18; a0 ni0 10.40} “sukhā saṅghassa sāmaggī, samaggānañca anuggaho.

samaggarato dhammaṭṭho, yogakkhemā na dhaṁsati.

saṅghaṁ samaggaṁ katvāna, kappaṁ saggamhi modatī” ti..

355. {pari0 459} “siyā nu kho, bhante, saṅghabhedako āpāyiko, nerayiko, kappaṭṭho, atekiccho” ti? “siyā, upāli, saṅghabhedako āpāyiko, nerayiko, kappaṭṭho, atekiccho” ti.

{pari0 459} “siyā {siyā nu kho (syā0 kaṁ0)} pana, bhante, saṅghabhedako na āpāyiko, na nerayiko, na kappaṭṭho, na atekiccho” ti? “siyā, upāli, saṅghabhedako na āpāyiko, na nerayiko, na kappaṭṭho, na atekiccho” ti.

“katamo pana, bhante, saṅghabhedako āpāyiko, nerayiko, kappaṭṭho, atekiccho” ti? “idhupāli, bhikkhu adhammaṁ dhammoti dīpeti. tasmiṁ adhammadiṭṭhi, bhede adhammadiṭṭhi, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. ayampi kho, upāli, saṅghabhedako āpāyiko, nerayiko, kappaṭṭho, atekiccho.

“puna caparaṁ, upāli, bhikkhu adhammaṁ dhammoti dīpeti. tasmiṁ adhammadiṭṭhi, bhede dhammadiṭṭhi, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. ayampi kho, upāli, saṅghabhedako āpāyiko, nerayiko, kappaṭṭho, atekiccho.

“puna caparaṁ, upāli, bhikkhu adhammaṁ dhammoti dīpeti. tasmiṁ adhammadiṭṭhi, bhede vematiko, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. ayampi kho, upāli, saṅghabhedako āpāyiko, nerayiko, kappaṭṭho, atekiccho.

“puna caparaṁ, upāli, bhikkhu adhammaṁ dhammoti dīpeti. tasmiṁ dhammadiṭṭhi, bhede adhammadiṭṭhi ...pe0 ... (tasmiṁ dhammadiṭṭhi bhede dhammadiṭṭhi) {( ) syāmapotthake natthi, vimativinodanīṭīkāya sameti}. tasmiṁ dhammadiṭṭhi bhede vematiko. tasmiṁ vematiko bhede adhammadiṭṭhi. tasmiṁ vematiko bhede dhammadiṭṭhi. tasmiṁ vematiko bhede vematiko vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. ayampi kho, upāli, saṅghabhedako āpāyiko, nerayiko, kappaṭṭho, atekiccho.

“puna caparaṁ, upāli, bhikkhu dhammaṁ adhammoti dīpeti ...pe0 ... avinayaṁ vinayoti dīpeti ... vinayaṁ avinayoti dīpeti ... abhāsitaṁ alapitaṁ tathāgatena bhāsitaṁ lapitaṁ tathāgatenāti dīpeti ... bhāsitaṁ lapitaṁ tathāgatena abhāsitaṁ alapitaṁ tathāgatenāti dīpeti ... anāciṇṇaṁ tathāgatena āciṇṇaṁ tathāgatenāti dīpeti ... āciṇṇaṁ tathāgatena anāciṇṇaṁ tathāgatenāti dīpeti ... apaññattaṁ tathāgatena paññattaṁ tathāgatenāti dīpeti ... paññattaṁ tathāgatena apaññattaṁ tathāgatenāti dīpeti ... anāpattiṁ āpattīti dīpeti ... āpattiṁ anāpattīti dīpeti ... lahukaṁ āpattiṁ garukā āpattīti dīpeti ... garukaṁ āpattiṁ lahukā āpattīti dīpeti ... sāvasesaṁ āpattiṁ anavasesā āpattīti dīpeti ... anavasesaṁ āpattiṁ sāvasesā āpattīti dīpeti ... duṭṭhullaṁ āpattiṁ aduṭṭhullā āpattīti dīpeti ... aduṭṭhullaṁ āpattiṁ duṭṭhullā āpattīti dīpeti ... tasmiṁ adhammadiṭṭhi, bhede adhammadiṭṭhi ...pe0 ... tasmiṁ adhammadiṭṭhi, bhede dhammadiṭṭhi ... tasmiṁ adhammadiṭṭhi, bhede vematiko ... tasmiṁ dhammadiṭṭhi, bhede adhammadiṭṭhi ... (tasmiṁ dhammadiṭṭhi, bhede dhammadiṭṭhi) {( ) syāmapotthake natthi} ... tasmiṁ dhammadiṭṭhi, bhede vematiko ... tasmiṁ vematiko, bhede adhammadiṭṭhi ... tasmiṁ vematiko, bhede dhammadiṭṭhi ... tasmiṁ vematiko, bhede vematiko, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. ayampi kho, upāli, saṅghabhedako āpāyiko, nerayiko, kappaṭṭho, atekiccho” ti.

“katamo pana, bhante, saṅghabhedako na āpāyiko, na nerayiko, na kappaṭṭho, na atekiccho” ti? “idhupāli, bhikkhu adhammaṁ dhammoti dīpeti. tasmiṁ dhammadiṭṭhi, bhede dhammadiṭṭhi, avinidhāya diṭṭhiṁ, avinidhāya khantiṁ, avinidhāya ruciṁ, avinidhāya bhāvaṁ, anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. ayampi kho, upāli, saṅghabhedako na āpāyiko, na nerayiko, na kappaṭṭho, na atekiccho.

“puna caparaṁ, upāli, bhikkhu dhammaṁ adhammoti dīpeti ...pe0 ... duṭṭhullaṁ āpattiṁ aduṭṭhullā āpattīti dīpeti. tasmiṁ dhammadiṭṭhi, bhede dhammadiṭṭhi, avinidhāya diṭṭhiṁ, avinidhāya khantiṁ, avinidhāya ruciṁ, avinidhāya bhāvaṁ, anussāveti, salākaṁ gāheti -- `ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā'ti. ayampi kho, upāli, saṅghabhedako na āpāyiko, na nerayiko, na kappaṭṭho, na atekiccho” ti.

tatiyabhāṇavāro niṭṭhito.

saṅghabhedakakkhandhako sattamo.

tassuddānaṁ --

anupiye abhiññātā, sukhumālo na icchati.

kasā vapā abhi ninne, niddhā lāve ca ubbahe..

puñjamaddapalālañca, bhusaophuṇanīhare.

āyatimpi na khīyanti, pitaro ca pitāmahā..

bhaddiyo anuruddho ca, ānando bhagu kimilo.

sakyamāno ca kosambiṁ, parihāyi kakudhena ca..

pakāsesi pituno ca, purise silaṁ nāḷāgiriṁ.

tikapañcagaruko kho, bhindi thullaccayena ca.

tayo aṭṭha puna tīṇi, rāji bhedā siyā nu khoti..

saṅghabhedakakkhandhakaṁ niṭṭhitaṁ.

8. vattakkhandhakaṁ

1. āgantukavattakathā

356. tena samayena buddho bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āgantukā bhikkhū saupāhanāpi ārāmaṁ pavisanti, chattapaggahitāpi ārāmaṁ pavisanti, oguṇṭhitāpi ārāmaṁ pavisanti, sīsepi cīvaraṁ karitvā ārāmaṁ pavisanti, pānīyenapi pāde dhovanti, vuḍḍhatarepi āvāsike bhikkhū na abhivādenti, napi senāsanaṁ pucchanti. aññataropi āgantuko bhikkhu anajjhāvuṭṭhaṁ vihāraṁ ghaṭikaṁ ugghāṭetvā kavāṭaṁ paṇāmetvā sahasā pāvisi. tassa uparipiṭṭhito {uparipiṭṭhato (?)} ahi khandhe papati. so bhīto vissaramakāsi. bhikkhū upadhāvitvā taṁ bhikkhuṁ etadavocuṁ -- “kissa tvaṁ, āvuso, vissaramakāsī” ti? atha kho so bhikkhu bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āgantukā bhikkhū saupāhanāpi ārāmaṁ pavisissanti, chattapaggahitāpi ārāmaṁ pavisissanti, oguṇṭhitāpi ārāmaṁ pavisissanti, sīsepi cīvaraṁ karitvā ārāmaṁ pavisissanti, pānīyenapi pāde dhovissanti, vuḍḍhatarepi āvāsike bhikkhū na abhivādessanti, napi senāsanaṁ pucchissantī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, “āgantukā bhikkhū saupāhanāpi ārāmaṁ pavisanti, chattapaggahitāpi ārāmaṁ pavisanti, oguṇṭhitāpi ārāmaṁ pavisanti, sīsepi cīvaraṁ karitvā ārāmaṁ pavisanti, pānīyenipi pāde dhovanti, vuḍḍhatarepi āvāsike bhikkhū na abhivādenti, napi senāsanaṁ pucchantīti. saccaṁ bhagavāti. vigarahi buddho bhagavā ...pe0 ... kathañhi nāma bhikkhave āgantukā bhikkhū saupāhanāpi ārāmaṁ pavisissanti, chattapaggahitāpi ārāmaṁ pavisissanti, oguṇṭhitāpi ārāmaṁ pavisissanti, sīsepi cīvaraṁ karitvā ārāmaṁ pavisissanti, pānīyenapi pāde dhovissanti, vuḍḍhatarepi āvāsike bhikkhū na abhivādessanti, napi senāsanaṁ pucchissanti, netaṁ bhikkhave appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

357. “tena hi, bhikkhave, āgantukānaṁ bhikkhūnaṁ vattaṁ paññapessāmi yathā āgantukehi bhikkhūhi sammā vattitabbaṁ. āgantukena, bhikkhave, bhikkhunā `idāni ārāmaṁ pavisissāmī'ti upāhanā omuñcitvā nīcaṁ katvā papphoṭetvā gahetvā chattaṁ apanāmetvā sīsaṁ vivaritvā sīse cīvaraṁ {vivaritvā cīvaraṁ (ka0)} khandhe katvā sādhukaṁ ataramānena ārāmo pavisitabbo. ārāmaṁ pavisantena sallakkhetabbaṁ -- `kattha āvāsikā bhikkhū paṭikkamantī'ti? yattha āvāsikā bhikkhū paṭikkamanti -- upaṭṭhānasālāya vā maṇḍape vā rukkhamūle vā -- tattha gantvā ekamantaṁ patto nikkhipitabbo; ekamantaṁ cīvaraṁ nikkhipitabbaṁ; patirūpaṁ āsanaṁ gahetvā nisīditabbaṁ; pānīyaṁ pucchitabbaṁ, paribhojanīyaṁ pucchitabbaṁ -- `katamaṁ pānīyaṁ, katamaṁ paribhojanīya'nti? sace pānīyena attho hoti, pānīyaṁ gahetvā pātabbaṁ. sace paribhojanīyena attho hoti, paribhojanīyaṁ gahetvā pādā dhovitabbā. pāde dhovantena ekena hatthena udakaṁ āsiñcitabbaṁ, ekena hatthena pādā dhovitabbā. teneva udakaṁ āsiñcitabbaṁ {yena hatthena udakaṁ āsiñcitabbaṁ (syā0)} na teneva hatthena pādā dhovitabbā. upāhanapuñchanacoḷakaṁ pucchitvā upāhanā puñchitabbā. upāhanā puñchantena paṭhamaṁ sukkhena coḷakena puñchitabbā, pacchā allena. upāhanāpuñchanacoḷakaṁ dhovitvā {pīḷetvā (syā0)} ekamantaṁ vissajjetabbaṁ.

“sace āvāsiko bhikkhu vuḍḍho hoti, abhivādetabbo. sace navako hoti, abhivādāpetabbo. senāsanaṁ pucchitabbaṁ -- `katamaṁ me senāsanaṁ pāpuṇātī'ti? ajjhāvuṭṭhaṁ vā anajjhāvuṭṭhaṁ vā pucchitabbaṁ, gocaro pucchitabbo, agocaro pucchitabbo, sekkhasammatāni {sekhasammatāni (ka0)} kulāni pucchitabbāni, vaccaṭṭhānaṁ pucchitabbaṁ, passāvaṭṭhānaṁ pucchitabbaṁ, pānīyaṁ pucchitabbaṁ, paribhojanīyaṁ pucchitabbaṁ, kattaradaṇḍo pucchitabbo, saṅghassa katikasaṇṭhānaṁ pucchitabbaṁ -- `kaṁ kālaṁ pavisitabbaṁ, kaṁ kālaṁ nikkhamitabba'nti? sace vihāro anajjhāvuṭṭho hoti, kavāṭaṁ ākoṭetvā muhuttaṁ āgametvā ghaṭikaṁ ugghāṭetvā kavāṭaṁ paṇāmetvā bahi ṭhitena nilloketabbo.

“sace vihāro uklāpo hoti, mañce vā mañco āropito hoti, pīṭhe vā pīṭhaṁ āropitaṁ hoti, senāsanaṁ upari puñjīkataṁ {puñjakitaṁ (ka0)} hoti, sace ussahati, sodhetabbo. {mahāva0 66-67 (thokaṁ visadisaṁ)} vihāraṁ sodhentena paṭhamaṁ bhūmattharaṇaṁ nīharitvā ekamantaṁ nikkhipitabbaṁ; mañcapaṭipādakā nīharitvā ekamantaṁ nikkhipitabbā; bhisibibbohanaṁ nīharitvā ekamantaṁ nikkhipitabbaṁ; nisīdanapaccattharaṇaṁ nīharitvā ekamantaṁ nikkhipitabbaṁ; mañco nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbo; pīṭhaṁ nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbaṁ; kheḷamallako nīharitvā ekamantaṁ nikkhipitabbo; apassenaphalakaṁ nīharitvā ekamantaṁ nikkhipitabbaṁ. sace vihāre santānakaṁ hoti, ullokā paṭhamaṁ ohāretabbaṁ, ālokasandhikaṇṇabhāgā pamajjitabbā. sace gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā. sace kāḷavaṇṇakatā bhūmi kaṇṇakitā hoti, coḷakaṁ temetvā pīḷetvā pamajjitabbā. sace akatā hoti bhūmi, udakena paripphositvā sammajjitabbā -- mā vihāro rajena uhaññīti {ūhaññīti (sī0 syā0)}. saṅkāraṁ vicinitvā ekamantaṁ chaḍḍetabbaṁ.

“bhūmattharaṇaṁ otāpetvā sodhetvā papphoṭetvā atiharitvā yathāṭhāne {yathāpaññattaṁ (sī0 syā0), yathābhāgaṁ (ka0)} paññapetabbaṁ. mañcapaṭipādakā otāpetvā pamajjitvā atiharitvā yathāṭhāne {yathābhāgaṁ (syā0 ka0)} ṭhapetabbā. mañco otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāṭhāne {yathābhāgaṁ (syā0 ka0)} paññapetabbo. pīṭhaṁ otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāṭhāne {yathābhāgaṁ (syā0 ka0)} paññapetabbaṁ. bhisibibbohanaṁ otāpetvā sodhetvā papphoṭetvā atiharitvā yathābhāgaṁ paññapetabbaṁ. nisīdanapaccattharaṇaṁ otāpetvā sodhetvā papphoṭetvā atiharitvā yathābhāgaṁ paññapetabbaṁ. kheḷamallako otāpetvā pamajjitvā atiharitvā yathābhāgaṁ ṭhapetabbo. apassenaphalakaṁ otāpetvā pamajjitvā atiharitvā yathābhāgaṁ ṭhapetabbaṁ. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ.

“sace puratthimā sarajā vātā vāyanti, puratthimā vātapānā thaketabbā. sace pacchimā sarajā vātā vāyanti, pacchimā vātapānā thaketabbā. sace uttarā sarajā vātā vāyanti, uttarā vātapānā thaketabbā. sace dakkhiṇā sarajā vātā vāyanti, dakkhiṇā vātapānā thaketabbā. sace sītakālo hoti, divā vātapānā vivaritabbā, rattiṁ thaketabbā. sace uṇhakālo hoti, divā vātapānā thaketabbā, rattiṁ vivaritabbā.

“sace pariveṇaṁ uklāpaṁ hoti, pariveṇaṁ sammajjitabbaṁ. sace koṭṭhako uklāpo hoti, koṭṭhako sammajjitabbo. sace upaṭṭhānasālā uklāpā hoti, upaṭṭhānasālā sammajjitabbā. sace aggisālā uklāpā hoti, aggisālā sammajjitabbā. sace vaccakuṭi uklāpā hoti, vaccakuṭi sammajjitabbā. sace pānīyaṁ na hoti, pānīyaṁ upaṭṭhāpetabbaṁ. sace paribhojanīyaṁ na hoti, paribhojanīyaṁ upaṭṭhāpetabbaṁ. sace ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ. idaṁ kho, bhikkhave, āgantukānaṁ bhikkhūnaṁ vattaṁ yathā āgantukehi bhikkhūhi sammā vattitabban”-ti.

2. āvāsikavattakathā

358. tena kho pana samayena āvāsikā bhikkhū āgantuke bhikkhū disvā neva āsanaṁ paññapenti, na pādodakaṁ pādapīṭhaṁ pādakathalikaṁ upanikkhipanti, na paccuggantvā pattacīvaraṁ paṭiggaṇhanti, na pānīyena pucchanti {na pānīyena pucchanti, na paribhojanīyena pucchanti (syā0 kaṁ0)}, na vuḍḍhatarepi āgantuke bhikkhū abhivādenti, na senāsanaṁ paññapenti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma āvāsikā bhikkhū āgantuke bhikkhū disvā neva āsanaṁ paññapessanti, na pādodakaṁ pādapīṭhaṁ pādakathalikaṁ upanikkhipissanti, na paccuggantvā pattacīvaraṁ paṭiggahissanti, na pānīyena pucchissanti, vuḍḍhatarepi āgantuke bhikkhū na abhivādessanti, na senāsanaṁ paññapessantī” ti! atha kho te bhikkhū bhagavato etamatthaṁ ārocesuṁ ...pe0 ... saccaṁ kiraṁ, bhikkhave ...pe0 ... saccaṁ bhagavāti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

359. “tena hi, bhikkhave, āvāsikānaṁ bhikkhūnaṁ vattaṁ paññapessāmi yathā āvāsikehi bhikkhūhi sammā vattitabbaṁ. āvāsikena, bhikkhave, bhikkhunā āgantukaṁ bhikkhuṁ vuḍḍhataraṁ disvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, pānīyena pucchitabbo {pānīyena pucchitabbo, paribhojanīyena pucchitabbo (syā0)}. sace ussahati, upāhanā puñchitabbā. upāhanā puñchantena paṭhamaṁ sukkhena coḷakena puñchitabbā, pacchā allena. upāhanāpuñchanacoḷakaṁ dhovitvā {dhovitvā pīḷetvā (syā0)} ekamantaṁ vissajjetabbaṁ.

“āgantuko bhikkhu vuḍḍhataro abhivādetabbo. senāsanaṁ paññapetabbaṁ -- `etaṁ te senāsanaṁ pāpuṇātī'ti. ajjhāvuṭṭhaṁ vā anajjhāvuṭṭhaṁ vā ācikkhitabbaṁ. gocaro ācikkhitabbo. agocaro ācikkhitabbo. sekkhasammatāni kulāni ācikkhitabbāni. vaccaṭṭhānaṁ ācikkhitabbaṁ. passāvaṭṭhānaṁ ācikkhitabbaṁ. pānīyaṁ ācikkhitabbaṁ. paribhojanīyaṁ ācikkhitabbaṁ. kattaradaṇḍo ācikkhitabbo. saṅghassa katikasaṇṭhānaṁ ācikkhitabbaṁ -- `imaṁ kālaṁ pavisitabbaṁ, imaṁ kālaṁ nikkhamitabba'nti.

“sace navako hoti, nisinnakeneva ācikkhitabbaṁ -- `atra pattaṁ nikkhipāhi, atra cīvaraṁ nikkhipāhi, idaṁ āsanaṁ nisīdāhī'ti. pānīyaṁ ācikkhitabbaṁ. paribhojanīyaṁ ācikkhitabbaṁ. upāhanāpuñchanacoḷakaṁ ācikkhitabbaṁ. āgantuko bhikkhu navako abhivādāpetabbo. senāsanaṁ ācikkhitabbaṁ -- `etaṁ te senāsanaṁ pāpuṇātī'ti. ajjhāvuṭṭhaṁ vā anajjhāvuṭṭhaṁ vā ācikkhitabbaṁ. gocaro ācikkhitabbo. agocaro ācikkhitabbo. sekkhasammatāni kulāni ācikkhitabbāni. vaccaṭṭhānaṁ ācikkhitabbaṁ. passāvaṭṭhānaṁ ācikkhitabbaṁ. pānīyaṁ ācikkhitabbaṁ. paribhojanīyaṁ ācikkhitabbaṁ. kattaradaṇḍo ācikkhitabbo. saṅghassa katikasaṇṭhānaṁ ācikkhitabbaṁ -- `imaṁ kālaṁ pavisitabbaṁ, imaṁ kālaṁ nikkhamitabba'nti. idaṁ kho, bhikkhave, āvāsikānaṁ bhikkhūnaṁ vattaṁ yathā āvāsikehi bhikkhūhi sammā vattitabban”-ti.

3. gamikavattakathā

360. tena kho pana samayena gamikā bhikkhū dārubhaṇḍaṁ mattikābhaṇḍaṁ appaṭisāmetvā dvāravātapānaṁ vivaritvā senāsanaṁ anāpucchā pakkamanti. dārubhaṇḍaṁ mattikābhaṇḍaṁ nassati. senāsanaṁ aguttaṁ hoti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma gamikā bhikkhū dārubhaṇḍaṁ mattikābhaṇḍaṁ appaṭisāmetvā dvāravātapānaṁ vivaritvā senāsanaṁ anāpucchā pakkamissanti! dārubhaṇḍaṁ mattikābhaṇḍaṁ nassati. senāsanaṁ aguttaṁ hotī” ti. atha kho te bhikkhū bhagavato etamatthaṁ ārocesuṁ ...pe0 ... saccaṁ kira, bhikkhave ...pe0 ... saccaṁ bhagavāti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

361. “tena hi, bhikkhave, gamikānaṁ bhikkhūnaṁ vattaṁ paññapessāmi yathā gamikehi bhikkhūhi sammā vattitabbaṁ. gamikena, bhikkhave, bhikkhunā dārubhaṇḍaṁ mattikābhaṇḍaṁ paṭisāmetvā dvāravātapānaṁ thaketvā senāsanaṁ āpucchā pakkamitabbaṁ {āpucchitabbaṁ (syā0)}. sace bhikkhu na hoti, sāmaṇero āpucchitabbo. sace sāmaṇero na hoti, ārāmiko āpucchitabbo. sace ārāmiko na hoti, upāsako āpucchitabbo. sace na hoti bhikkhu vā sāmaṇero vā ārāmiko vā upāsako vā, catūsu pāsāṇesu mañcaṁ paññapetvā mañce mañcaṁ āropetvā pīṭhe pīṭhaṁ āropetvā senāsanaṁ upari puñjaṁ karitvā dārubhaṇḍaṁ mattikābhaṇḍaṁ paṭisāmetvā dvāravātapānaṁ thaketvā pakkamitabbaṁ. sace vihāro ovassati, sace ussahati, chādetabbo, ussukaṁ vā kātabbaṁ -- `kinti nu kho vihāro chādiyethā'ti. evañcetaṁ labhetha, iccetaṁ kusalaṁ. no ce labhetha, yo deso anovassako hoti, tattha catūsu pāsāṇesu mañcaṁ paññapetvā mañce mañcaṁ āropetvā pīṭhe pīṭhaṁ āropetvā senāsanaṁ upari puñjaṁ karitvā dārubhaṇḍaṁ mattikābhaṇḍaṁ paṭisāmetvā dvāravātapānaṁ thaketvā pakkamitabbaṁ. sace sabbo vihāro ovassati, sace ussahati, senāsanaṁ gāmaṁ atiharitabbaṁ, ussukaṁ vā kātabbaṁ -- `kinti nu kho senāsanaṁ gāmaṁ atihariyethā'ti. evañcetaṁ labhetha, iccetaṁ kusalaṁ. no ce labhetha, ajjhokāse catūsu pāsāṇesu mañcaṁ paññapetvā mañce mañcaṁ āropetvā pīṭhe pīṭhaṁ āropetvā senāsanaṁ upari puñjaṁ karitvā dārubhaṇḍaṁ mattikābhaṇḍaṁ paṭisāmetvā tiṇena vā paṇṇena vā paṭicchādetvā pakkamitabbaṁ -- appeva nāma aṅgānipi seseyyunti. idaṁ kho, bhikkhave, gamikānaṁ bhikkhūnaṁ vattaṁ yathā gamikehi bhikkhūhi sammā vattitabban”-ti.

4. anumodanavattakathā

362. tena kho pana samayena bhikkhū bhattagge na anumodanti. manussā ujjhāyanti khiyyanti vipācenti -- “kathañhi nāma samaṇā sakyaputtiyā bhattagge na anumodissantī” ti! assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, bhattagge anumoditu” nti. atha kho tesaṁ bhikkhūnaṁ etadahosi -- “kena nu kho bhattagge anumoditabban”-ti? bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, therena bhikkhunā bhattagge anumoditu” nti.

tena kho pana samayena aññatarassa pūgassa saṅghabhattaṁ hoti. āyasmā sāriputto saṅghatthero hoti. bhikkhū -- `bhagavatā anuññātaṁ therena bhikkhunā bhattagge anumoditu'nti -- āyasmantaṁ sāriputtaṁ ekakaṁ ohāya pakkamiṁsu. atha kho āyasmā sāriputto te manusse paṭisammoditvā pacchā ekako agamāsi. addasā kho bhagavā āyasmantaṁ sāriputtaṁ dūratova ekakaṁ āgacchantaṁ. disvāna āyasmantaṁ sāriputtaṁ etadavoca -- “kacci, sāriputta, bhattaṁ iddhaṁ ahosī” ti? “iddhaṁ kho, bhante, bhattaṁ ahosi; apica maṁ bhikkhū ekakaṁ ohāya pakkantā” ti. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, bhattagge catūhi pañcahi therānutherehi bhikkhūhi āgametu” nti.

tena kho pana samayena aññataro thero bhattagge vaccito āgamesi. so vaccaṁ sandhāretuṁ asakkonto mucchito papati. bhagavato etamatthaṁ ārocesuṁ. “anujānāmi, bhikkhave, sati karaṇīye ānantarikaṁ bhikkhuṁ āpucchitvā gantu” nti.

5. bhattaggavattakathā

363. tena kho pana samayena chabbaggiyā bhikkhū dunnivatthā duppārutā anākappasampannā bhattaggaṁ gacchanti, vokkammapi therānaṁ bhikkhūnaṁ purato purato gacchanti, therepi bhikkhū anupakhajja nisīdanti, navepi bhikkhū āsanena paṭibāhanti, saṅghāṭimpi ottharitvā antaraghare nisīdanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū dunnivatthā duppārutā anākappasampannā bhattaggaṁ gacchissanti, vokkammapi therānaṁ bhikkhūnaṁ purato purato gacchissanti, therepi bhikkhū anupakhajja nisīdissanti, navepi bhikkhū āsanenapi paṭibāhissanti, saṅghāṭimpi ottharitvā antaraghare nisīdissantī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, chabbaggiyā bhikkhū dunnivatthā duppārutā anākappasampannā bhattaggaṁ gacchanti, vokkammapi therānaṁ bhikkhūnaṁ purato purato gacchanti, therepi bhikkhū anupakhajja nisīdanti, navepi bhikkhū āsanena paṭibāhanti, saṅghāṭimpi ottharitvā antaraghare nisīdantī” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

364. “tena hi, bhikkhave, bhikkhūnaṁ bhattaggavattaṁ paññapessāmi yathā bhikkhūhi bhattagge sammā vattitabbaṁ. sace ārāme kālo ārocito hoti, timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā saguṇaṁ katvā saṅghāṭiyo pārupitvā gaṇṭhikaṁ paṭimuñcitvā dhovitvā pattaṁ gahetvā sādhukaṁ ataramānena gāmo pavisitabbo.

“na vokkamma therānaṁ bhikkhūnaṁ purato purato gantabbaṁ. suppaṭicchannena antaraghare gantabbaṁ. susaṁvutena antaraghare gantabbaṁ. okkhittacakkhunā antaraghare gantabbaṁ. na ukkhittakāya antaraghare gantabbaṁ. na ujjagghikāya antaraghare gantabbaṁ. appasaddena antaraghare gantabbaṁ. na kāyappacālakaṁ antaraghare gantabbaṁ. na bāhuppacālakaṁ antaraghare gantabbaṁ. na sīsappacālakaṁ antaraghare gantabbaṁ. na khambhakatena antaraghare gantabbaṁ. na oguṇṭhitena antaraghare gantabbaṁ. na ukkuṭikāya antaraghare gantabbaṁ.

“suppaṭicchannena antaraghare nisīditabbaṁ. susaṁvutena antaraghare nisīditabbaṁ. okkhittacakkhunā antaraghare nisīditabbaṁ. na ukkhittakāya antaraghare nisīditabbaṁ na ujjagghikāya antaraghare nisīditabbaṁ, appasaddena antaraghare nisīditabba. na kāyappacālakaṁ antaraghare nisīditabbaṁ. na bāhuppacālakaṁ antaraghare nisīditabbaṁ. na sīsappacālakaṁ antaraghare nisīditabbaṁ. na khambhakatena antaraghare nisīditabbaṁ. na oguṇṭhitena antaraghare nisīditabbaṁ. na pallatthikāya antaraghare nisīditabbaṁ. na there bhikkhū anupakhajja nisīditabbaṁ. na navā bhikkhū āsanena paṭibāhitabbā. na saṅghāṭiṁ ottharitvā antaraghare nisīditabbaṁ.

“udake diyyamāne ubhohi hatthehi pattaṁ paṭiggahetvā udakaṁ paṭiggahetabbaṁ. nīcaṁ katvā sādhukaṁ appaṭighaṁsantena patto dhovitabbo. sace udakappaṭiggāhako hoti, nīcaṁ katvā udakappaṭiggahe udakaṁ āsiñcitabbaṁ -- mā udakappaṭiggāhako udakena osiñci {osiñciyyī (ka0)}, mā sāmantā bhikkhū udakena osiñciṁsu {osiñciyyiṁsu (ka0)}, mā saṅghāṭi udakena osiñcīti. sace udakappaṭiggāhako na hoti, nīcaṁ katvā chamāya udakaṁ āsiñcitabbaṁ -- mā sāmantā bhikkhū udakena osiñciṁsu, mā saṅghāṭi udakena osiñcīti.

“odane diyyamāne ubhohi hatthehi pattaṁ paṭiggahetvā odano paṭiggahetabbo, sūpassa okāso kātabbo. sace hoti sappi vā telaṁ vā uttaribhaṅgaṁ vā, therena vattabbo -- `sabbesaṁ samakaṁ sampādehī'ti. sakkaccaṁ piṇḍapāto paṭiggahetabbo. pattasaññinā piṇḍapāto paṭiggahetabbo. samasūpako piṇḍapāto paṭiggahetabbo. samatittiko piṇḍapāto paṭiggahetabbo.

“na tāva therena bhuñjitabbaṁ yāva na sabbesaṁ odano sampatto hoti. sakkaccaṁ piṇḍapāto bhuñjitabbo. pattasaññinā piṇḍapāto bhuñjitabbo. sapadānaṁ piṇḍapāto bhuñjitabbo. samasūpako piṇḍapāto bhuñjitabbo. na thūpakato omadditvā piṇḍipāto bhuñjitabbo. na sūpaṁ vā byañjanaṁ vā odanena paṭicchādetabbaṁ bhiyyokamyataṁ upādāya. na sūpaṁ vā odanaṁ vā agilānena attano atthāya viññāpetvā bhuñjitabbaṁ. na ujjhānasaññinā paresaṁ patto oloketabbo. nātimahanto kabaḷo kātabbo. parimaṇḍalo ālopo kātabbo. na anāhaṭe kabaḷe mukhadvāraṁ vivaritabbaṁ. na bhuñjamānena sabbo hattho mukhe pakkhipitabbo. na sakabaḷena mukhena byāharitabbaṁ. na piṇḍukkhepakaṁ bhuñjitabbaṁ. na kabaḷāvacchedakaṁ bhuñjitabbaṁ. na avagaṇḍakārakaṁ bhuñjitabbaṁ. na hatthaniddhunakaṁ bhuñjitabbaṁ. na sitthāvakārakaṁ bhuñjitabbaṁ. na jivhānicchārakaṁ bhuñjitabbaṁ. na capucapukārakaṁ bhuñjitabbaṁ. na surusurukārakaṁ bhuñjitabbaṁ. na hatthanillehakaṁ bhuñjitabbaṁ. na pattanillehakaṁ bhuñjitabbaṁ. na oṭṭhanillehakaṁ bhuñjitabbaṁ.

“na sāmisena hatthena pānīyathālako paṭiggahetabbo. na tāva therena udakaṁ paṭiggahetabbaṁ yāva na sabbeva bhuttāvino honti. udake diyyamāne ubhohi hatthehi pattaṁ paṭiggahetvā udakaṁ paṭiggahetabbaṁ. nīcaṁ katvā sādhukaṁ appaṭighaṁsantena patto dhovitabbo. sace udakappaṭiggāhako hoti, nīcaṁ katvā udakappaṭiggahe udakaṁ āsiñcitabbaṁ -- mā udakappaṭiggāhako udakena osiñci, mā sāmantā bhikkhū udakena osiñciṁsu, mā saṅghāṭi udakena osiñcīti. sace udakappaṭiggāhako na hoti, nīcaṁ katvā chamāya udakaṁ āsiñcitabbaṁ -- mā sāmantā bhikkhū udakena osiñciṁsu, mā saṅghāṭi udakena osiñcīti. na sasitthakaṁ pattadhovanaṁ antaraghare chaḍḍetabbaṁ.

“nivattantena navakehi bhikkhūhi paṭhamataraṁ nivattitabbaṁ. pacchā therehi suppaṭicchannena antaraghare gantabbaṁ. susaṁvutena antaraghare gantabbaṁ. okkhittacakkhunā antaraghare gantabbaṁ. na ukkhittakāya antaraghare gantabbaṁ. na ujjagghikāya antaraghare gantabbaṁ. appasaddena antaraghare gantabbaṁ. na kāyappacālakaṁ antaraghare gantabbaṁ. na bāhuppacālakaṁ antaraghare gantabbaṁ. na sīsappacālakaṁ antaraghare gantabbaṁ. na khambhakatena antaraghare gantabbaṁ. na oguṇṭhitena antaraghare gantabbaṁ. na ukkuṭikāya antaraghare gantabbaṁ. idaṁ kho, bhikkhave, bhikkhūnaṁ bhattaggavattaṁ yathā bhikkhūhi bhattagge sammā vattitabban”-ti.

paṭhamabhāṇavāro niṭṭhito.

6. piṇḍacārikavattakathā

365. tena kho pana samayena piṇḍacārikā bhikkhū dunnivatthā duppārutā anākappasampannā piṇḍāya caranti, asallakkhetvāpi nivesanaṁ pavisanti, asallakkhetvāpi nikkhamanti, atisahasāpi pavisanti, atisahasāpi nikkhamanti, atidūrepi tiṭṭhanti, accāsannepi tiṭṭhanti, aticirampi tiṭṭhanti, atilahumpi nivattanti. aññataropi piṇḍacāriko bhikkhu asallakkhetvā nivesanaṁ pāvisi. so ca dvāraṁ maññamāno aññataraṁ ovarakaṁ pāvisi. tasmimpi ovarake itthī naggā uttānā nipannā hoti. addasā kho so bhikkhu taṁ itthiṁ naggaṁ uttānaṁ nipannaṁ. disvāna -- “nayidaṁ dvāraṁ, ovarakaṁ idan”-ti tamhā ovarakā nikkhami. addasā kho tassā itthiyā sāmiko taṁ itthiṁ naggaṁ uttānaṁ nipannaṁ. disvāna -- “iminā me bhikkhunā pajāpatī dūsitā” ti taṁ bhikkhuṁ gahetvā ākoṭesi. atha kho sā itthī tena saddena paṭibujjhitvā taṁ purisaṁ etadavoca -- “kissa tvaṁ, ayya, imaṁ bhikkhuṁ ākoṭesī” ti? “imināsi tvaṁ bhikkhunā dūsitā” ti? “nāhaṁ, ayya, iminā bhikkhunā dūsitā; akārako so bhikkhū” ti taṁ bhikkhuṁ muñcāpesi. atha kho so bhikkhu ārāmaṁ gantvā bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma piṇḍacārikā bhikkhū dunnivatthā duppārutā anākappasampannā piṇḍāya carissanti, asallakkhetvāpi nivesanaṁ pavisissanti, asallakkhetvāpi nikkhamissanti, atisahasāpi pavisissanti, atisahasāpi nikkhamissanti, atidūrepi tiṭṭhissanti, accāsannepi tiṭṭhissanti, aticirampi tiṭṭhissanti, atilahumpi nivattissantī” ti! atha kho te bhikkhū bhagavato etamatthaṁ ārocesuṁ ...pe0 ... saccaṁ kira, bhikkhave ...pe0 ... saccaṁ bhagavāti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

366. “tena hi, bhikkhave, piṇḍacārikānaṁ bhikkhūnaṁ vattaṁ paññāpessāmi yathā piṇḍacārikehi bhikkhūhi sammā vattitabbaṁ. piṇḍacārikena, bhikkhave, bhikkhunā -- `idāni gāmaṁ pavisissāmī'ti timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā saguṇaṁ katvā saṅghāṭiyo pārupitvā gaṇṭhikaṁ paṭimuñcitvā dhovitvā pattaṁ gahetvā sādhukaṁ ataramānena gāmo pavisitabbo.

“suppaṭicchannena antaraghare gantabbaṁ. susaṁvutena antaraghare gantabbaṁ. okkhittacakkhunā antaraghare gantabbaṁ. na ukkhittakāya antaraghare gantabbaṁ. na ujjagghikāya antaraghare gantabbaṁ. appasaddena antaraghare gantabbaṁ. na kāyappacālakaṁ antaraghare gantabbaṁ. na bāhuppacālakaṁ antaraghare gantabbaṁ. na sīsappacālakaṁ antaraghare gantabbaṁ. na khambhakatena antaraghare gantabbaṁ. na oguṇṭhitena antaraghare gantabbaṁ. na ukkuṭikāya antaraghare gantabbaṁ.

“nivesanaṁ pavisantena sallakkhetabbaṁ -- `iminā pavisissāmi, iminā nikkhamissāmī'ti. nātisahasā pavisitabbaṁ. nātisahasā nikkhamitabbaṁ. nātidūre ṭhātabbaṁ. nāccāsanne ṭhātabbaṁ. nāticiraṁ ṭhātabbaṁ. nātilahuṁ nivattitabbaṁ. ṭhitakena sallakkhetabbaṁ -- `bhikkhaṁ dātukāmā vā adātukāmā vā'ti. sace kammaṁ vā nikkhipati, āsanā vā vuṭṭhāti, kaṭacchuṁ vā parāmasati, bhājanaṁ vā parāmasati, ṭhapeti {ṭhāpeti (ka0)} vā -- dātukāmassāti {dātukāmiyāti (syā0), dātukāmā viyāti (sī0)} ṭhātabbaṁ. bhikkhāya diyyamānāya vāmena hatthena saṅghāṭiṁ uccāretvā dakkhiṇena hatthena pattaṁ paṇāmetvā ubhohi hatthehi pattaṁ paṭiggahetvā bhikkhā paṭiggahetabbā. na ca bhikkhādāyikāya mukhaṁ ulloketabbaṁ {oloketabbaṁ (syā0)}. sallakkhetabbaṁ -- `sūpaṁ dātukāmā vā adātukāmā vā'ti. sace kaṭacchuṁ vā parāmasati, bhājanaṁ vā parāmasati, ṭhapeti vā -- dātukāmassāti ṭhātabbaṁ. bhikkhāya dinnāya saṅghāṭiyā pattaṁ paṭicchādetvā sādhukaṁ ataramānena nivattitabbaṁ.

“suppaṭicchannena antaraghare gantabbaṁ. susaṁvutena antaraghare gantabbaṁ. okkhittacakkhunā antaraghare gantabbaṁ. na ukkhittakāya antaraghare gantabbaṁ. na ujjagghikāya antaraghare gantabbaṁ. appasaddena antaraghare gantabbaṁ. na kāyappacālakaṁ antaraghare gantabbaṁ. na bāhuppacālakaṁ antaraghare gantabbaṁ. na sīsappacālakaṁ antaraghare gantabbaṁ. na khambhakatena antaraghare gantabbaṁ. na oguṇṭhitena antaraghare gantabbaṁ. na ukkuṭikāya antaraghare gantabbaṁ. yo paṭhamaṁ gāmato piṇḍāya paṭikkamati, tena āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, avakkārapāti dhovitvā upaṭṭhāpetabbā, pānīyaṁ paribhojanīyaṁ upaṭṭhāpetabbaṁ. yo pacchā gāmato piṇḍāya paṭikkamati, sace hoti bhuttāvaseso, sace ākaṅkhati, bhuñjitabbaṁ. no ce ākaṅkhati, appaharite vā chaḍḍetabbaṁ, appāṇake vā udake opilāpetabbaṁ. tena āsanaṁ uddharitabbaṁ, pādodakaṁ pādapīṭhaṁ pādakathalikaṁ paṭisāmetabbaṁ, avakkārapāti dhovitvā paṭisāmetabbā, pānīyaṁ paribhojanīyaṁ paṭisāmetabbaṁ, bhattaggaṁ sammajjitabbaṁ. yo passati pānīyaghaṭaṁ vā paribhojanīyaghaṭaṁ vā vaccaghaṭaṁ vā rittaṁ tucchaṁ tena upaṭṭhāpetabbaṁ. sacassa hoti avisayhaṁ, hatthavikārena dutiyaṁ āmantetvā hatthavilaṅghakena upaṭṭhāpetabbaṁ, na ca tappaccayā vācā bhinditabbā. idaṁ kho, bhikkhave, piṇḍacārikānaṁ bhikkhūnaṁ vattaṁ yathā piṇḍacārikehi bhikkhūhi sammā vattitabban”-ti.

7. āraññikavattakathā

367. tena kho pana samayena sambahulā bhikkhū araññe viharanti. te neva pānīyaṁ upaṭṭhāpenti, na paribhojanīyaṁ upaṭṭhāpenti, na aggiṁ upaṭṭhāpenti, na araṇisahitaṁ upaṭṭhāpenti, na nakkhattapadāni jānanti, na disābhāgaṁ jānanti. corā tattha gantvā te bhikkhū etadavocuṁ -- “atthi, bhante, pānīyan”-ti? “natthāvuso” ti. “atthi, bhante, paribhojanīyan”-ti? “natthāvuso” ti. “atthi, bhante, aggī” ti? “natthāvuso” ti. “atthi, bhante, araṇisahitan”-ti? “natthāvuso” ti. ( ) {(atthi bhante nakkhattapadānīti, na jānāma āvusoti, atthi bhante disābhāganti, na jānāma āvusoti.) sī0 vimatiṭīkāya pana sameti} “kenajja, bhante, yuttan”-ti? “na kho mayaṁ, āvuso, jānāmā” ti. “katamāyaṁ, bhante, disā” ti? “na kho mayaṁ, āvuso, jānāmā” ti. atha kho te corā -- `nevimesaṁ pānīyaṁ atthi, na paribhojanīyaṁ atthi, na aggi atthi, na araṇisahitaṁ atthi, na nakkhattapadāni jānanti, na disābhāgaṁ jānanti; corā ime, nayime bhikkhū'ti -- ākoṭetvā pakkamiṁsu. atha kho te bhikkhū bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi --

368. “tena hi, bhikkhave, āraññikānaṁ bhikkhūnaṁ vattaṁ paññapessāmi yathā āraññikehi bhikkhūhi sammā vattitabbaṁ. āraññikena, bhikkhave, bhikkhunā kālasseva uṭṭhāya pattaṁ thavikāya pakkhipitvā aṁse ālaggetvā cīvaraṁ khandhe karitvā upāhanā ārohitvā dārubhaṇḍaṁ mattikābhaṇḍaṁ paṭisāmetvā dvāravātapānaṁ thaketvā senāsanā otaritabbaṁ -- idāni gāmaṁ pavisissāmīti. upāhanā omuñcitvā nīcaṁ katvā papphoṭetvā thavikāya pakkhipitvā aṁse ālaggetvā timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā saguṇaṁ katvā saṅghāṭiyo pārupitvā gaṇṭhikaṁ paṭimuñcitvā dhovitvā pattaṁ gahetvā sādhukaṁ ataramānena gāmo pavisitabbo. suppaṭicchannena antaraghare gantabbaṁ ...pe0 ... na khambhakatena antaraghare gantabbaṁ. na oguṇṭhitena antaraghare gantabbaṁ. na ukkuṭikāya antaraghare gantabbaṁ.

“nivesanaṁ pavisantena sallakkhetabbaṁ -- `iminā pavisissāmi, iminā nikkhamissāmī'ti. nātisahasā pavisitabbaṁ. nātisahasā nikkhamitabbaṁ. nātidūre ṭhātabbaṁ. nāccāsanne ṭhātabbaṁ. nāticiraṁ ṭhātabbaṁ. nātilahuṁ nivattitabbaṁ. ṭhitakena sallakkhetabbaṁ -- `bhikkhaṁ dātukāmā vā adātukāmā vā'ti. sace kammaṁ vā nikkhipati, āsanā vā vuṭṭhāti, kaṭacchuṁ vā parāmasati, bhājanaṁ vā parāmasati, ṭhapeti vā -- dātukāmassāti ṭhātabbaṁ. bhikkhāya diyyamānāya vāmena hatthena saṅghāṭiṁ uccāretvā dakkhiṇena hatthena pattaṁ paṇāmetvā ubhohi hatthehi pattaṁ paṭiggahetvā bhikkhā paṭiggahetabbā. na ca bhikkhādāyikāya mukhaṁ ulloketabbaṁ. sallakkhetabbaṁ -- `sūpaṁ dātukāmā vā adātukāmā vā'ti. sace kaṭacchu vā parāmasati, bhājanaṁ vā parāmasati, ṭhapeti vā -- dātukāmassāti ṭhātabbaṁ. bhikkhāya dinnāya saṅghāṭiyā pattaṁ paṭicchādetvā sādhukaṁ ataramānena nivattitabbaṁ.

“suppaṭicchannena antaraghare gantabbaṁ ...pe0 ... na ukkuṭikāya antaraghare gantabbaṁ. gāmato nikkhamitvā pattaṁ thavikāya pakkhipitvā aṁse ālaggetvā cīvaraṁ saṅgharitvā sīse karitvā upāhanā ārohitvā gantabbaṁ.

“āraññikena, bhikkhave, bhikkhunā pānīyaṁ upaṭṭhāpetabbaṁ, paribhojanīyaṁ upaṭṭhāpetabbaṁ, aggi upaṭṭhāpetabbo, araṇisahitaṁ upaṭṭhāpetabbaṁ, kattaradaṇḍo upaṭṭhāpetabbo, nakkhattapadāni uggahetabbāni -- sakalāni vā ekadesāni vā, disākusalena bhavitabbaṁ. idaṁ kho, bhikkhave, āraññikānaṁ bhikkhūnaṁ vattaṁ yathā āraññikehi bhikkhūhi sammā vattitabban”-ti.

8. senāsanavattakathā

369. tena kho pana samayena sambahulā bhikkhū ajjhokāse cīvarakammaṁ karonti. chabbaggiyā bhikkhū paṭivāte aṅgaṇe {paṅgaṇe (sī0 syā0)} senāsanaṁ papphoṭesuṁ. bhikkhū rajena okiriṁsu. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū paṭivāte aṅgaṇe senāsanaṁ papphoṭessanti! bhikkhū rajena okiriṁsū” ti. atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, chabbaggiyā bhikkhū paṭivāte aṅgaṇe senāsanaṁ papphoṭenti, bhikkhū rajena okiriṁsū” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

370. “tena hi, bhikkhave, bhikkhūnaṁ senāsanavattaṁ paññapessāmi yathā bhikkhūhi senāsane sammā vattitabbaṁ. yasmiṁ vihāre viharati, sace so vihāro uklāpo hoti, sace ussahati, sodhetabbo. {mahāva0 66, 67; cūḷava0 357} vihāraṁ sodhentena paṭhamaṁ pattacīvaraṁ nīharitvā ekamantaṁ nikkhipitabbaṁ; nisīdanapaccattharaṇaṁ nīharitvā ekamantaṁ nikkhipitabbaṁ; bhisibibbohanaṁ nīharitvā ekamantaṁ nikkhipitabbaṁ; mañco nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbo; pīṭhaṁ nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbaṁ; mañcapaṭipādakā nīharitvā ekamantaṁ nikkhipitabbā; kheḷamallako nīharitvā ekamantaṁ nikkhipitabbo; apassenaphalakaṁ nīharitvā ekamantaṁ nikkhipitabbaṁ; bhummattharaṇaṁ yathāpaññattaṁ sallakkhetvā nīharitvā ekamantaṁ nikkhipitabbaṁ. sace vihāre santānakaṁ hoti, ullokā paṭhamaṁ ohāretabbaṁ, ālokasandhikaṇṇabhāgā pamajjitabbā. sace gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā. sace kāḷavaṇṇakatā bhūmi kaṇṇakitā hoti, coḷakaṁ temetvā pīḷetvā pamajjitabbā. sace akatā hoti bhūmi, udakena paripphositvā pariphositvā sammajjitabbā -- mā vihāro rajena uhaññīti. saṅkāraṁ vicinitvā ekamantaṁ chaḍḍetabbaṁ.

“na bhikkhusāmantā senāsanaṁ papphoṭetabbaṁ. na vihārasāmantā senāsanaṁ papphoṭetabbaṁ. na pānīyasāmantā senāsanaṁ papphoṭetabbaṁ. na paribhojanīyasāmantā senāsanaṁ papphoṭetabbaṁ. na paṭivāte aṅgaṇe senāsanaṁ papphoṭetabbaṁ. adhovāte senāsanaṁ papphoṭetabbaṁ.

“bhummattharaṇaṁ ekamantaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. mañcapaṭipādakā ekamantaṁ otāpetvā pamajjitvā atiharitvā yathāṭhāne ṭhapetabbā. mañco ekamantaṁ otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbo. pīṭhaṁ ekamantaṁ otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbaṁ. bhisibibbohanaṁ ekamantaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. nisīdanapaccattharaṇaṁ ekamantaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. kheḷamallako ekamantaṁ otāpetvā pamajjitvā atiharitvā yathāṭhāne ṭhapetabbo. apassenaphalakaṁ ekamantaṁ otāpetvā pamajjitvā atiharitvā yathāṭhāne ṭhapetabbaṁ. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajju vā pamajjitvā pārato antaṁ orato bhogaṁ katvā cīvaraṁ nikkhipitabbaṁ.

“sace puratthimā sarajā vātā vāyanti, puratthimā vātapānā thaketabbā. sace pacchimā sarajā vātā vāyanti, pacchimā vātapānā thaketabbā. sace uttarā sarajā vātā vāyanti uttarā vātapānā thaketabbā. sace dakkhiṇā sarajā vātā vāyanti, dakkhiṇā vātapānā thaketabbā. sace sītakālo hoti, divā vātapānā vivaritabbā, rattiṁ thaketabbā. sace uṇhakālo hoti, divā vātapānā thaketabbā, rattiṁ vivaritabbā.

“sace pariveṇaṁ uklāpaṁ hoti, pariveṇaṁ sammajjitabbaṁ. sace koṭṭhako uklāpo hoti, koṭṭhako sammajjitabbo. sace upaṭṭhānasālā uklāpā hoti, upaṭṭhānasālā sammajjitabbā. sace aggisālā uklāpā hoti, aggisālā sammajjitabbā. sace vaccakuṭi uklāpā hoti, vaccakuṭi sammajjitabbā. sace pānīyaṁ na hoti, pānīyaṁ upaṭṭhāpetabbaṁ. sace paribhojanīyaṁ na hoti, paribhojanīyaṁ upaṭṭhāpetabbaṁ. sace ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ.

“sace vuḍḍhena saddhiṁ ekavihāre viharati, na vuḍḍhaṁ anāpucchā uddeso dātabbo, na paripucchā dātabbā, na sajjhāyo kātabbo, na dhammo bhāsitabbo, na padīpo kātabbo, na padīpo vijjhāpetabbo, na vātapānā vivaritabbā, na vātapānā thaketabbā. sace vuḍḍhena saddhiṁ ekacaṅkame caṅkamati, yena vuḍḍho tena parivattitabbaṁ, na ca vuḍḍho saṅghāṭikaṇṇena ghaṭṭetabbo. idaṁ kho, bhikkhave, bhikkhūnaṁ senāsanavattaṁ yathā bhikkhūhi senāsane sammā vattitabban”-ti.

9. jantāgharavattakathā

371. tena kho pana samayena chabbaggiyā bhikkhū jantāghare therehi bhikkhūhi nivāriyamānā anādariyaṁ paṭicca pahūtaṁ kaṭṭhaṁ āropetvā aggiṁ datvā dvāraṁ thaketvā dvāre nisīdanti. bhikkhū {therā ca bhikkhū (syā0 kaṁ0)} uṇhābhitattā dvāraṁ alabhamānā mucchitā papatanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū jantāghare therehi bhikkhūhi nivāriyamānā anādariyaṁ paṭicca pahūtaṁ kaṭṭhaṁ āropetvā aggiṁ datvā dvāraṁ thaketvā dvāre nisīdissanti! bhikkhū uṇhābhitattā dvāraṁ alabhamānā mucchitā papatantī” ti. atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, chabbaggiyā bhikkhū jantāghare therehi bhikkhūhi nivāriyamānā anādariyaṁ paṭicca pahūtaṁ kaṭṭhaṁ āropetvā aggiṁ datvā dvāraṁ thaketvā dvāre nisīdanti; bhikkhū uṇhābhitattā dvāraṁ alabhamānā mucchitā papatantī” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, jantāghare therena bhikkhunā nivāriyamānena anādariyaṁ paṭicca pahūtaṁ kaṭṭhaṁ āropetvā aggi dātabbo. yo dadeyya, āpatti dukkaṭassa. na, bhikkhave, dvāraṁ thaketvā dvāre nisīditabbaṁ. yo nisīdeyya, āpatti dukkaṭassa.

372. “tena hi, bhikkhave, bhikkhūnaṁ jantāgharavattaṁ paññapessāmi yathā bhikkhūhi jantāghare sammā vattitabbaṁ. yo paṭhamaṁ jantāgharaṁ gacchati, sace chārikā ussannā hoti, chārikā chaḍḍetabbā. sace jantāgharaṁ uklāpaṁ hoti, jantāgharaṁ sammajjitabbaṁ. sace paribhaṇḍaṁ uklāpaṁ hoti, paribhaṇḍaṁ sammajjitabbaṁ. sace pariveṇaṁ uklāpaṁ hoti, pariveṇaṁ sammajjitabbaṁ. sace koṭṭhako uklāpo hoti, koṭṭhako sammajjitabbo. sace jantāgharasālā uklāpā hoti, jantāgharasālā sammajjitabbā.

“cuṇṇaṁ sannetabbaṁ, mattikā temetabbā, udakadoṇikāya udakaṁ āsiñcitabbaṁ. jantāgharaṁ pavisantena mattikāya mukhaṁ makkhetvā purato ca pacchato ca paṭicchādetvā jantāgharaṁ pavisitabbaṁ. na there bhikkhū anupakhajja nisīditabbaṁ. na navā bhikkhū āsanena paṭibāhitabbā. sace ussahati, jantāghare therānaṁ bhikkhūnaṁ parikammaṁ kātabbaṁ. jantāgharā nikkhamantena jantāgharapīṭhaṁ ādāya purato ca pacchato ca paṭicchādetvā jantāgharā nikkhamitabbaṁ. sace ussahati, udakepi therānaṁ bhikkhūnaṁ parikammaṁ kātabbaṁ. na therānaṁ bhikkhūnaṁ puratopi nahāyitabbaṁ, na uparitopi nahāyitabbaṁ. nahātena uttarantena otarantānaṁ maggo dātabbo. yo pacchā jantāgharā nikkhamati, sace jantāgharaṁ cikkhallaṁ hoti, dhovitabbaṁ. mattikādoṇikaṁ dhovitvā jantāgharapīṭhaṁ paṭisāmetvā aggiṁ vijjhāpetvā dvāraṁ thaketvā pakkamitabbaṁ. idaṁ kho, bhikkhave, bhikkhūnaṁ jantāgharavattaṁ yathā bhikkhūhi jantāghare sammā vattitabban”-ti.

10. vaccakuṭivattakathā

373. tena kho pana samayena aññataro bhikkhu brāhmaṇajātiko vaccaṁ katvā na icchati ācametuṁ -- ko imaṁ vasalaṁ duggandhaṁ āmasissatīti {ācamissatīti (ka0)}. tassa vaccamagge kimi saṇṭhāti. atha kho so bhikkhu bhikkhūnaṁ etamatthaṁ ārocesi. “kiṁ pana tvaṁ, āvuso, vaccaṁ katvā na ācamesī” ti? “evamāvuso” ti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhu vaccaṁ katvā na ācamessatī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira tvaṁ, bhikkhu, vaccaṁ katvā na ācamesī” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, vaccaṁ katvā sati udake nācametabbaṁ. yo nācameyya, āpatti dukkaṭassā” ti.

tena kho pana samayena bhikkhū vaccakuṭiyā yathāvuḍḍhaṁ vaccaṁ karonti. navakā bhikkhū paṭhamataraṁ āgantvā vaccitā āgamenti. te vaccaṁ sandhārentā mucchitā papatanti. bhagavato etamatthaṁ ārocesuṁ ...pe0 ... saccaṁ kira bhikkhave ...pe0 ... saccaṁ bhagavāti ...pe0 ... “na, bhikkhave, vaccakuṭiyā yathāvuḍḍhaṁ vacco kātabbo. yo kareyya, āpatti dukkaṭassa. anujānāmi, bhikkhave, āgatapaṭipāṭiyā vaccaṁ kātu” nti.

tena kho pana samayena chabbaggiyā bhikkhū atisahasāpi vaccakuṭiṁ pavisanti, ubbhajitvāpi {ubbhujjitvāpi (sī0), ubbhujitvā (syā0)} pavisanti, nitthunantāpi vaccaṁ karonti, dantakaṭṭhaṁ khādantāpi vaccaṁ karonti, bahiddhāpi vaccadoṇikāya vaccaṁ karonti, bahiddhāpi passāvadoṇikāya passāvaṁ karonti, passāvadoṇikāyapi kheḷaṁ karonti, pharusenapi kaṭṭhena avalekhanti, avalekhanakaṭṭhampi vaccakūpamhi pātenti, atisahasāpi nikkhamanti, ubbhajitvāpi nikkhamanti, capucapukārakampi ācamenti, ācamanasarāvakepi udakaṁ sesenti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū atisahasāpi vaccakuṭiṁ pavisissanti, ubbhajitvāpi pavisissanti, nitthunantāpi vaccaṁ karissanti, dantakaṭṭhaṁ khādantāpi vaccaṁ karissanti, bahiddhāpi vaccadoṇikāya vaccaṁ karissanti, bahiddhāpi passāvadoṇikāya passāvaṁ karissanti, passāvadoṇikāyapi kheḷaṁ karissanti, pharusenapi kaṭṭhena avalekhissanti, avalekhanakaṭṭhampi vaccakūpamhi pātessanti, atisahasāpi nikkhamissanti, ubbhajitvāpi nikkhamissanti, capucapukārakampi ācamessanti, ācamanasarāvakepi udakaṁ sesessantī” ti! atha kho te bhikkhū bhagavato etamatthaṁ ārocesuṁ ...pe0 ... saccaṁ kira, bhikkhave ...pe0 ... saccaṁ bhagavāti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

374. “tena hi, bhikkhave, bhikkhūnaṁ vaccakuṭivattaṁ paññapessāmi yathā bhikkhūhi vaccakuṭiyā sammā vattitabbaṁ. yo vaccakuṭiṁ gacchati tena bahi ṭhitena {bahi ṭhitena (sī0 ka0)} ukkāsitabbaṁ. anto nisinnenapi ukkāsitabbaṁ. cīvaravaṁse vā cīvararajjuyā vā cīvaraṁ nikkhipitvā sādhukaṁ ataramānena vaccakuṭī pavisitabbā. nātisahasā pavisitabbā. na ubbhajitvā pavisitabbā. vaccapādukāya ṭhitena ubbhajitabbaṁ. na nitthunantena vacco kātabbo. na dantakaṭṭhaṁ khādantena vacco kātabbo. na bahiddhā vaccadoṇikāya vacco kātabbo. na bahiddhā passāvadoṇikāya passāvo kātabbo. na passāvadoṇikāya kheḷo kātabbo. na pharusena kaṭṭhena avalekhitabbaṁ. na avalekhanakaṭṭhaṁ vaccakūpamhi pātetabbaṁ. vaccapādukāya ṭhitena paṭicchādetabbaṁ. nātisahasā nikkhamitabbaṁ. na ubbhajitvā nikkhamitabbaṁ. ācamanapādukāya ṭhitena ubbhajitabbaṁ. na capucapukārakaṁ ācametabbaṁ. na ācamanasarāvake udakaṁ sesetabbaṁ. ācamanapādukāya ṭhitena paṭicchādetabbaṁ.

“sace vaccakuṭi uhatā {ūhatā (sī0 syā0)} hoti, dhovitabbā. sace avalekhanapidharo pūro hoti, avalekhanakaṭṭhaṁ chaḍḍetabbaṁ. sace vaccakuṭi uklāpā hoti, vaccakuṭi sammajjitabbā. sace paribhaṇḍaṁ uklāpaṁ hoti, paribhaṇḍaṁ sammajjitabbaṁ. sace pariveṇaṁ uklāpaṁ hoti, pariveṇaṁ sammajjitabbaṁ. sace koṭṭhako uklāpo hoti, koṭṭhako sammajjitabbo. sace ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ. idaṁ kho, bhikkhave, bhikkhūnaṁ vaccakuṭivattaṁ yathā bhikkhūhi vaccakuṭiyā sammā vattitabban”-ti.

11. upajjhāyavattakathā

375. tena kho pana samayena saddhivihārikā upajjhāyesu na sammā vattanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma saddhivihārikā upajjhāyesu na sammā vattissantī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, saddhivihārikā upajjhāyesu na sammā vattantī” ti? “saccaṁ bhagavā” ti vigarahi buddho bhagavā ...pe0 ... “kathañhi nāma, bhikkhave, saddhivihārikā upajjhāyesu na sammā vattissanti! netaṁ, bhikkhave, appasannānaṁ vā pasādāya ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

376. “tena hi, bhikkhave, saddhivihārikānaṁ upajjhāyesu vattaṁ paññapessāmi yathā saddhivihārikehi upajjhāyesu sammā vattitabbaṁ. {mahāva0 66} saddhivihārikena, bhikkhave, upajjhāyamhi sammā vattitabbaṁ. tatrāyaṁ sammāvattanā --

“kālasseva uṭṭhāya upāhanā omuñcitvā ekaṁsaṁ uttarāsaṅgaṁ karitvā dantakaṭṭhaṁ dātabbaṁ, mukhodakaṁ dātabbaṁ, āsanaṁ paññapetabbaṁ. sace yāgu hoti, bhājanaṁ dhovitvā yāgu upanāmetabbā. yāguṁ pītassa udakaṁ datvā bhājanaṁ paṭiggahetvā nīcaṁ katvā sādhukaṁ appaṭighaṁsantena dhovitvā paṭisāmetabbaṁ. upajjhāyamhi vuṭṭhite āsanaṁ uddharitabbaṁ. sace so deso uklāpo hoti, so deso sammajjitabbo.

“sace upajjhāyo gāmaṁ pavisitukāmo hoti, nivāsanaṁ dātabbaṁ, paṭinivāsanaṁ paṭiggahetabbaṁ, kāyabandhanaṁ dātabbaṁ, saguṇaṁ katvā saṅghāṭiyo dātabbā, dhovitvā patto sodako {saudako (ka0)} dātabbo. sace upajjhāyo pacchāsamaṇaṁ ākaṅkhati, timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā saguṇaṁ katvā saṅghāṭiyo pārupitvā gaṇṭhikaṁ paṭimuñcitvā dhovitvā pattaṁ gahetvā upajjhāyassa pacchāsamaṇena hotabbaṁ. nātidūre gantabbaṁ, nāccāsanne gantabbaṁ, pattapariyāpannaṁ paṭiggahetabbaṁ. na upajjhāyassa bhaṇamānassa antarantarā kathā opātetabbā. upajjhāyo āpattisāmantā bhaṇamāno nivāretabbo.

“nivattantena paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, paṭinivāsanaṁ dātabbaṁ, nivāsanaṁ paṭiggahetabbaṁ. sace cīvaraṁ sinnaṁ hoti, muhuttaṁ uṇhe otāpetabbaṁ, na ca uṇhe cīvaraṁ nidahitabbaṁ. cīvaraṁ saṅgharitabbaṁ. cīvaraṁ saṅgharantena caturaṅgulaṁ kaṇṇaṁ ussāretvā cīvaraṁ saṅgharitabbaṁ -- mā majjhe bhaṅgo ahosīti. obhoge kāyabandhanaṁ kātabbaṁ.

“sace piṇḍapāto hoti, upajjhāyo ca bhuñjitukāmo hoti, udakaṁ datvā piṇḍapāto upanāmetabbo. upajjhāyo pānīyena pucchitabbo. bhuttāvissa udakaṁ datvā pattaṁ paṭiggahetvā nīcaṁ katvā sādhukaṁ appaṭighaṁsantena dhovitvā vodakaṁ katvā muhuttaṁ uṇhe otāpetabbo. na ca uṇhe patto nidahitabbo. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ. upajjhāyamhi vuṭṭhite āsanaṁ uddharitabbaṁ, pādodakaṁ pādapīṭhaṁ pādakathalikaṁ paṭisāmetabbaṁ. sace so deso uklāpo hoti, so deso sammajjitabbo.

“sace upajjhāyo nahāyitukāmo hoti, nahānaṁ paṭiyādetabbaṁ. sace sītena attho hoti, sītaṁ paṭiyādetabbaṁ. sace uṇhena attho hoti, uṇhaṁ paṭiyādetabbaṁ.

“sace upajjhāyo jantāgharaṁ pavisitukāmo hoti, cuṇṇaṁ sannetabbaṁ, mattikā temetabbā, jantāgharapīṭhaṁ ādāya upajjhāyassa piṭṭhito piṭṭhito gantvā jantāgharapīṭhaṁ datvā cīvaraṁ paṭiggahetvā ekamantaṁ nikkhipitabbaṁ, cuṇṇaṁ dātabbaṁ, mattikā dātabbā. sace ussahati, jantāgharaṁ pavisitabbaṁ. jantāgharaṁ pavisantena mattikāya mukhaṁ makkhetvā purato ca pacchato ca paṭicchādetvā jantāgharaṁ pavisitabbaṁ. na there bhikkhū anupakhajja nisīditabbaṁ. na navā bhikkhū āsanena paṭibāhitabbā. jantāghare upajjhāyassa parikammaṁ kātabbaṁ. jantāgharā nikkhamantena jantāgharapīṭhaṁ ādāya purato ca pacchato ca paṭicchādetvā jantāgharā nikkhamitabbaṁ.

“udakepi upajjhāyassa parikammaṁ kātabbaṁ. nahātena paṭhamataraṁ uttaritvā attano gattaṁ vodakaṁ katvā nivāsetvā upajjhāyassa gattato udakaṁ pamajjitabbaṁ, nivāsanaṁ dātabbaṁ, saṅghāṭi dātabbā, jantāgharapīṭhaṁ ādāya paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ. upajjhāyo pānīyena pucchitabbo. sace uddisāpetukāmo hoti, uddisitabbo. sace paripucchitukāmo hoti, paripucchitabbo.

“yasmiṁ vihāre upajjhāyo viharati, sace so vihāro uklāpo hoti, sace ussahati, sodhetabbo. vihāraṁ sodhentena paṭhamaṁ pattacīvaraṁ nīharitvā ekamantaṁ nikkhipitabbaṁ; nisīdanapaccattharaṇaṁ nīharitvā ekamantaṁ nikkhipitabbaṁ; bhisibibbohanaṁ nīharitvā ekamantaṁ nikkhipitabbaṁ; mañco nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbo; pīṭhaṁ nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbaṁ; mañcapaṭipādakā nīharitvā ekamantaṁ nikkhipitabbā; kheḷamallako nīharitvā ekamantaṁ nikkhipitabbo; apassenaphalakaṁ nīharitvā ekamantaṁ nikkhipitabbaṁ; bhūmattharaṇaṁ yathāpaññattaṁ sallakkhetvā nīharitvā ekamantaṁ nikkhipitabbaṁ. sace vihāre santānakaṁ hoti, ullokā paṭhamaṁ ohāretabbaṁ, ālokasandhikaṇṇabhāgā pamajjitabbā. sace gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā. sace kāḷavaṇṇakatā bhūmi kaṇṇakitā hoti, coḷakaṁ temetvā pīḷetvā pamajjitabbā. sace akatā hoti bhūmi, udakena paripphositvā pariphositvā sammajjitabbā -- mā vihāro rajena uhaññīti. saṅkāraṁ vicinitvā ekamantaṁ chaḍḍetabbaṁ.

“bhūmattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. mañcapaṭipādakā otāpetvā pamajjitvā atiharitvā yathāṭhāne ṭhapetabbā. mañco otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbo. pīṭhaṁ otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbaṁ. bhisibibbohanaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. nisīdanapaccattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. kheḷamallako otāpetvā pamajjitvā atiharitvā yathāṭhāne ṭhapetabbo. apassenaphalakaṁ otāpetvā pamajjitvā atiharitvā yathāṭhāne ṭhapetabbaṁ. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ.

“sace puratthimā sarajā vātā vāyanti, puratthimā vātapānā thaketabbā. sace pacchimā sarajā vātā vāyanti, pacchimā vātapānā thaketabbā. sace uttarā sarajā vātā vāyanti, uttarā vātapānā thaketabbā. sace dakkhiṇā sarajā vātā vāyanti, dakkhiṇā vātapānā thaketabbā. sace sītakālo hoti, divā vātapānā vivaritabbā, rattiṁ thaketabbā. sace uṇhakālo hoti, divā vātapānā thaketabbā, rattiṁ vivaritabbā.

“sace pariveṇaṁ uklāpaṁ hoti, pariveṇaṁ sammajjitabbaṁ. sace koṭṭhako uklāpo hoti, koṭṭhako sammajjitabbo. sace upaṭṭhānasālā uklāpā hoti, upaṭṭhānasālā sammajjitabbā. sace aggisālā uklāpā hoti, aggisālā sammajjitabbā. sace vaccakuṭi uklāpā hoti, vaccakuṭi sammajjitabbā. sace pānīyaṁ na hoti, pānīyaṁ upaṭṭhāpetabbaṁ. sace paribhojanīyaṁ na hoti, paribhojanīyaṁ upaṭṭhāpetabbaṁ. sace ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ.

“sace upajjhāyassa anabhirati uppannā hoti, saddhivihārikena vūpakāsetabbo, vūpakāsāpetabbo, dhammakathā vāssa kātabbā. sace upajjhāyassa kukkuccaṁ uppannaṁ hoti, saddhivihārikena vinodetabbaṁ, vinodāpetabbaṁ, dhammakathā vāssa kātabbā. sace upajjhāyassa diṭṭhigataṁ uppannaṁ hoti, saddhivihārikena vivecetabbaṁ, vivecāpetabbaṁ, dhammakathā vāssa kātabbā. sace upajjhāyo garudhammaṁ ajjhāpanno hoti parivāsāraho, saddhivihārikena ussukkaṁ kātabbaṁ -- kinti nu kho saṅgho upajjhāyassa parivāsaṁ dadeyyāti. sace upajjhāyo mūlāyapaṭikassanāraho hoti, saddhivihārikena ussukkaṁ kātabbaṁ -- kinti nu kho saṅgho upajjhāyaṁ mūlāya paṭikasseyyāti. sace upajjhāyo mānattāraho hoti, saddhivihārikena ussukkaṁ kātabbaṁ -- kinti nu kho saṅgho upajjhāyassa mānattaṁ dadeyyāti. sace upajjhāyo abbhānāraho hoti, saddhivihārikena ussukkaṁ kātabbaṁ -- kinti nu kho saṅgho upajjhāyaṁ abbheyyāti. sace saṅgho upajjhāyassa kammaṁ kattukāmo hoti, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, saddhivihārikena ussukkaṁ kātabbaṁ -- kinti nu kho saṅgho upajjhāyassa kammaṁ na kareyya, lahukāya vā pariṇāmeyyāti. kataṁ vā panassa hoti saṅghena kammaṁ, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, saddhivihārikena ussukkaṁ kātabbaṁ -- kinti nu kho upajjhāyo sammā vatteyya, lomaṁ pāteyya, netthāraṁ vatteyya, saṅgho taṁ kammaṁ paṭippassambheyyāti.

“sace upajjhāyassa cīvaraṁ dhovitabbaṁ hoti, saddhivihārikena dhovitabbaṁ, ussukkaṁ vā kātabbaṁ -- kinti nu kho upajjhāyassa cīvaraṁ dhoviyethāti. sace upajjhāyassa cīvaraṁ kātabbaṁ hoti, saddhivihārikena kātabbaṁ, ussukkaṁ vā kātabbaṁ -- kinti nu kho upajjhāyassa cīvaraṁ kariyethāti. sace upajjhāyassa rajanā pacitabbā hoti, saddhivihārikena pacitabbā, ussukkaṁ vā kātabbaṁ -- kinti nu kho upajjhāyassa rajanaṁ paciyethāti. sace upajjhāyassa cīvaraṁ rajitabbaṁ {rajetabbaṁ (syā0)} hoti, saddhivihārikena rajitabbaṁ, ussukkaṁ vā kātabbaṁ -- kinti nu kho upajjhāyassa cīvaraṁ rajiyethāti. cīvaraṁ rajantena {rajentena (syā0)} sādhukaṁ samparivattakaṁ samparivattakaṁ rajitabbaṁ, na ca acchinne theve pakkamitabbaṁ.

“na upajjhāyaṁ anāpucchā ekaccassa patto dātabbo, na ekaccassa patto paṭiggahetabbo; na ekaccassa cīvaraṁ dātabbaṁ, na ekaccassa cīvaraṁ paṭiggahetabbaṁ; na ekaccassa parikkhāro dātabbo, na ekaccassa parikkhāro paṭiggahetabbo; na ekaccassa kesā chedetabbā {chettabbā (sī0), cheditabbā (ka0)}, na ekaccena kesā chedāpetabbā; na ekaccassa parikammaṁ kātabbaṁ, na ekaccena parikammaṁ kārāpetabbaṁ; na ekaccassa veyyāvacco {veyyāvaccaṁ (ka0)} kātabbo, na ekaccena veyyāvacco kārāpetabbo; na ekaccassa pacchāsamaṇena hotabbaṁ, na ekacco pacchāsamaṇo ādātabbo; na ekaccassa piṇḍapāto nīharitabbo, na ekaccena piṇḍapāto nīharāpetabbo; na upajjhāyaṁ anāpucchā gāmo pavisitabbo; na susānaṁ gantabbaṁ; na disā pakkamitabbā. sace upajjhāyo gilāno hoti, yāvajīvaṁ upaṭṭhātabbo, vuṭṭhānamassa āgametabbaṁ. idaṁ kho, bhikkhave, saddhivihārikānaṁ upajjhāyesu vattaṁ yathā saddhivihārikehi upajjhāyesu sammā vattitabban”-ti.

12. saddhivihārikavattakathā

377. tena kho pana samayena upajjhāyā saddhivihārikesu na sammā vattanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma upajjhāyā saddhivihārikesu na sammā vattissantī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, upajjhāyā saddhivihārikesu na sammā vattantī” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

378. “tena hi, bhikkhave, upajjhāyānaṁ saddhivihārikesu vattaṁ paññapessāmi yathā upajjhāyehi saddhivihārikesu sammā vattitabbaṁ. {mahāva0 67} upajjhāyena, bhikkhave, saddhivihārikamhi sammā vattitabbaṁ. tatrāyaṁ sammāvattanā --

“upajjhāyena, bhikkhave, saddhivihāriko saṅgahetabbo anuggahetabbo uddesena paripucchāya ovādena anusāsaniyā. sace upajjhāyassa patto hoti, saddhivihārikassa patto na hoti, upajjhāyena saddhivihārikassa patto dātabbo, ussukkaṁ vā kātabbaṁ -- kinti nu kho saddhivihārikassa patto uppajjiyethāti. sace upajjhāyassa cīvaraṁ hoti, saddhivihārikassa cīvaraṁ na hoti, upajjhāyena saddhivihārikassa cīvaraṁ dātabbaṁ, ussukkaṁ vā kātabbaṁ -- kinti nu kho saddhivihārikassa cīvaraṁ uppajjiyethāti. sace upajjhāyassa parikkhāro hoti, saddhivihārikassa parikkhāro na hoti, upajjhāyena saddhivihārikassa parikkhāro dātabbo, ussukkaṁ vā kātabbaṁ -- kinti nu kho saddhivihārikassa parikkhāro uppajjiyethāti.

“sace saddhivihāriko gilāno hoti, kālasseva uṭṭhāya dantakaṭṭhaṁ dātabbaṁ, mukhodakaṁ dātabbaṁ, āsanaṁ paññapetabbaṁ. sace yāgu hoti, bhājanaṁ dhovitvā yāgu upanāmetabbā. yāguṁ pītassa udakaṁ datvā bhājanaṁ paṭiggahetvā nīcaṁ katvā sādhukaṁ appaṭighaṁsantena dhovitvā paṭisāmetabbaṁ. saddhivihārikamhi vuṭṭhite āsanaṁ uddharitabbaṁ. sace so deso uklāpo hoti, so deso sammajjitabbo.

“sace saddhivihāriko gāmaṁ pavisitukāmo hoti, nivāsanaṁ dātabbaṁ, paṭinivāsanaṁ paṭiggahetabbaṁ, kāyabandhanaṁ dātabbaṁ, saguṇaṁ katvā saṅghāṭiyo dātabbā, dhovitvā patto sodako dātabbo.

“ettāvatā nivattissatīti āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, paṭinivāsanaṁ dātabbaṁ, nivāsanaṁ paṭiggahetabbaṁ. sace cīvaraṁ sinnaṁ hoti, muhuttaṁ uṇhe otāpetabbaṁ, na ca uṇhe cīvaraṁ nidahitabbaṁ. cīvaraṁ saṅgharitabbaṁ. cīvaraṁ saṅgharantena caturaṅgulaṁ kaṇṇaṁ ussāretvā cīvaraṁ saṅgharitabbaṁ -- mā majjhe bhaṅgo ahosīti. obhoge kāyabandhanaṁ kātabbaṁ.

“sace piṇḍapāto hoti, saddhivihāriko ca bhuñjitukāmo hoti, udakaṁ datvā piṇḍapāto upanāmetabbo. saddhivihāriko pānīyena pucchitabbo. bhuttāvissa udakaṁ datvā pattaṁ paṭiggahetvā nīcaṁ katvā sādhukaṁ appaṭighaṁsantena dhovitvā vodakaṁ katvā muhuttaṁ uṇhe otāpetabbo, na ca uṇhe patto nidahitabbo. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ. saddhivihārikamhi vuṭṭhite āsanaṁ uddharitabbaṁ, pādodakaṁ pādapīṭhaṁ pādakathalikaṁ paṭisāmetabbaṁ. sace so deso uklāpo hoti, so deso sammajjitabbo.

“sace saddhivihāriko nahāyitukāmo hoti, nahānaṁ paṭiyādetabbaṁ. sace sītena attho hoti, sītaṁ paṭiyādetabbaṁ. sace uṇhena attho hoti, uṇhaṁ paṭiyādetabbaṁ.

“sace saddhivihāriko jantāgharaṁ pavisitukāmo hoti, cuṇṇaṁ sannetabbaṁ, mattikā temetabbā, jantāgharapīṭhaṁ ādāya {ādāya saddhivihārikassa piṭṭhito piṭṭhito (ka0)} gantvā jantāgharapīṭhaṁ datvā cīvaraṁ paṭiggahetvā ekamantaṁ nikkhipitabbaṁ, cuṇṇaṁ dātabbaṁ, mattikā dātabbā. sace ussahati jantāgharaṁ pavisitabbaṁ. jantāgharaṁ pavisantena mattikāya mukhaṁ makkhetvā purato ca pacchato ca paṭicchādetvā jantāgharaṁ pavisitabbaṁ. na there bhikkhū anupakhajja nisīditabbaṁ, na navā bhikkhū āsanena paṭibāhitabbā. jantāghare saddhivihārikassa parikammaṁ kātabbaṁ. jantāgharā nikkhamantena jantāgharapīṭhaṁ ādāya purato ca pacchato ca paṭicchādetvā jantāgharā nikkhamitabbaṁ.

“udakepi saddhivihārikassa parikammaṁ kātabbaṁ. nahātena paṭhamataraṁ uttaritvā attano gattaṁ vodakaṁ katvā nivāsetvā saddhivihārikassa gattato udakaṁ pamajjitabbaṁ, nivāsanaṁ dātabbaṁ, saṅghāṭi dātabbā, jantāgharapīṭhaṁ ādāya paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ. saddhivihāriko pānīyena pucchitabbo.

“yasmiṁ vihāre saddhivihāriko viharati, sace so vihāro uklāpo hoti, sace ussahati, sodhetabbo. vihāraṁ sodhentena paṭhamaṁ pattacīvaraṁ nīharitvā ekamantaṁ nikkhipitabbaṁ ...pe0 ... sace ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ.

“sace saddhivihārikassa anabhirati uppannā hoti, upajjhāyena vūpakāsetabbo, vūpakāsāpetabbo, dhammakathā vāssa kātabbā. sace saddhivihārikassa kukkuccaṁ uppannaṁ hoti, upajjhāyena vinodetabbaṁ, vinodāpetabbaṁ, dhammakathā vāssa kātabbā. sace saddhivihārikassa diṭṭhigataṁ uppannaṁ hoti, upajjhāyena vivecetabbaṁ, vivecāpetabbaṁ, dhammakathā vāssa kātabbā. sace saddhivihāriko garudhammaṁ ajjhāpanno hoti parivāsāraho, upajjhāyena ussukkaṁ kātabbaṁ -- kinti nu kho saṅgho saddhivihārikassa parivāsaṁ dadeyyāti. sace saddhivihāriko mūlāyapaṭikassanāraho hoti, upajjhāyena ussukkaṁ kātabbaṁ -- kinti nu kho saṅgho saddhivihārikaṁ mūlāya paṭikasseyyāti. sace saddhivihāriko mānattāraho hoti, upajjhāyena ussukkaṁ kātabbaṁ -- kinti nu kho saṅgho saddhivihārikassa mānattaṁ dadeyyāti. sace saddhivihāriko abbhānāraho hoti, upajjhāyena ussukkaṁ kātabbaṁ -- kinti nu kho saṅgho saddhivihārikaṁ abbheyyāti. sace saṅgho saddhivihārikassa kammaṁ kattukāmo hoti, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, upajjhāyena ussukkaṁ kātabbaṁ -- kinti nu kho saṅgho saddhivihārikassa kammaṁ na kareyya, lahukāya vā pariṇāmeyyāti. kataṁ vā panassa hoti saṅghena kammaṁ, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā, ukkhepanīyaṁ vā, upajjhāyena ussukkaṁ kātabbaṁ -- kinti nu kho saddhivihāriko sammā vatteyya lomaṁ pāteyya, netthāraṁ vatteyya, saṅgho taṁ kammaṁ paṭippassambheyyāti.

“sace saddhivihārikassa cīvaraṁ dhovitabbaṁ hoti, upajjhāyena ācikkhitabbaṁ -- evaṁ dhoveyyāsīti, ussukkaṁ vā kātabbaṁ -- kinti nu kho saddhivihārikassa cīvaraṁ dhoviyethāti. sace saddhivihārikassa cīvaraṁ kātabbaṁ hoti, upajjhāyena ācikkhitabbaṁ -- evaṁ kareyyāsīti, ussukkaṁ vā kātabbaṁ -- kinti nu kho saddhivihārikassa cīvaraṁ kariyethāti. sace saddhivihārikassa rajanaṁ pacitabbaṁ hoti, upajjhāyena ācikkhitabbaṁ -- evaṁ paceyyāsīti, ussukkaṁ vā kātabbaṁ -- kinti nu kho saddhivihārikassa rajanaṁ paciyethāti. sace saddhivihārikassa cīvaraṁ rajitabbaṁ hoti, upajjhāyena ācikkhitabbaṁ -- evaṁ rajeyyāsīti, ussukkaṁ vā kātabbaṁ -- kinti nu kho saddhivihārikassa cīvaraṁ rajiyethāti. cīvaraṁ rajantena sādhukaṁ samparivattakaṁ samparivattakaṁ rajitabbaṁ, na ca acchinne theve pakkamitabbaṁ. sace saddhivihāriko gilāno hoti, yāvajīvaṁ upaṭṭhātabbo, vuṭṭhānamassa āgametabbaṁ. idaṁ kho, bhikkhave, upajjhāyānaṁ saddhivihārikesu vattaṁ yathā upajjhāyehi saddhivihārikesu sammā vattitabban”-ti.

dutiyabhāṇavāro niṭṭhito.

13. ācariyavattakathā

379. tena kho pana samayena antevāsikā ācariyesu na sammā vattanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma antevāsikā ācariyesu na sammā vattissantī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, antevāsikā ācariyesu na sammā vattantī” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

380. “tena hi, bhikkhave, antevāsikānaṁ ācariyesu vattaṁ paññapessāmi yathā antevāsikehi ācariyesu sammā vattitabbaṁ. {mahāva0 78} antevāsikena, bhikkhave, ācariyamhi sammā vattitabbaṁ. tatrāyaṁ sammāvattanā --

“kālasseva uṭṭhāya upāhanā omuñcitvā ekaṁsaṁ uttarāsaṅgaṁ karitvā dantakaṭṭhaṁ dātabbaṁ, mukhodakaṁ dātabbaṁ, āsanaṁ paññapetabbaṁ. sace yāgu hoti, bhājanaṁ dhovitvā yāgu upanāmetabbā. yāguṁ pītassa udakaṁ datvā bhājanaṁ paṭiggahetvā nīcaṁ katvā sādhukaṁ appaṭighaṁsantena dhovitvā paṭisāmetabbaṁ. ācariyamhi vuṭṭhite āsanaṁ uddharitabbaṁ. sace so deso uklāpo hoti, so deso sammajjitabbo.

“sace ācariyo gāmaṁ pavisitukāmo hoti, nivāsanaṁ dātabbaṁ, paṭinivāsanaṁ paṭiggahetabbaṁ, kāyabandhanaṁ dātabbaṁ, saguṇaṁ katvā saṅghāṭiyo dātabbā, dhovitvā patto sodako dātabbo. sace ācariyo pacchāsamaṇaṁ ākaṅkhati, timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā saguṇaṁ katvā saṅghāṭiyo pārupitvā gaṇṭhikaṁ paṭimuñcitvā dhovitvā pattaṁ gahetvā ācariyassa pacchāsamaṇena hotabbaṁ. nātidūre gantabbaṁ, nāccāsanne gantabbaṁ, pattapariyāpannaṁ paṭiggahetabbaṁ. na ācariyassa bhaṇamānassa antarantarā kathā opātetabbā. ācariyo āpattisāmantā bhaṇamāno nivāretabbo.

“nivattantena paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, paṭinivāsanaṁ dātabbaṁ, nivāsanaṁ paṭiggahetabbaṁ. sace cīvaraṁ sinnaṁ hoti, muhuttaṁ uṇhe otāpetabbaṁ, na ca uṇhe cīvaraṁ nidahitabbaṁ. cīvaraṁ saṅgharitabbaṁ. cīvaraṁ saṅgharantena caturaṅgulaṁ kaṇṇaṁ ussāretvā cīvaraṁ saṅgharitabbaṁ -- mā majjhe bhaṅgo ahosīti. obhoge kāyabandhanaṁ kātabbaṁ.

“sace piṇḍapāto hoti, ācariyo ca bhuñjitukāmo hoti, udakaṁ datvā piṇḍapāto upanāmetabbo. ācariyo pānīyena pucchitabbo. bhuttāvissa udakaṁ datvā pattaṁ paṭiggahetvā nīcaṁ katvā sādhukaṁ appaṭighaṁsantena dhovitvā vodakaṁ katvā muhuttaṁ uṇhe otāpetabbo, na ca uṇhe patto nidahitabbo. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajitvā pārato antaṁ orato bhogaṁ katvā cīvaraṁ nikkhipitabbaṁ. ācariyamhi vuṭṭhite āsanaṁ uddharitabbaṁ, pādodakaṁ pādapīṭhaṁ pādakathalikaṁ paṭisāmetabbaṁ. sace so deso uklāpo hoti, so deso sammajjitabbo.

“sace ācariyo nahāyitukāmo hoti, nahānaṁ paṭiyādetabbaṁ. sace sītena attho hoti, sītaṁ paṭiyādetabbaṁ. sace uṇhena attho hoti, uṇhaṁ paṭiyādetabbaṁ.

“sace ācariyo jantāgharaṁ pavisitukāmo hoti, cuṇṇaṁ sannetabbaṁ, mattikā temetabbā, jantāgharapīṭhaṁ ādāya ācariyassa piṭṭhito piṭṭhito gantvā jantāgharapīṭhaṁ datvā cīvaraṁ paṭiggahetvā ekamantaṁ nikkhipitabbaṁ, cuṇṇaṁ dātabbaṁ, mattikā dātabbā. sace ussahati, jantāgharaṁ pavisitabbaṁ. jantāgharaṁ pavisantena mattikāya mukhaṁ makkhetvā purato ca pacchato ca paṭicchādetvā jantāgharaṁ pavisitabbaṁ. na there bhikkhū anupakhajja nisīditabbaṁ. na navā bhikkhū āsanena paṭibāhitabbā. jantāghare ācariyassa parikammaṁ kātabbaṁ. jantāgharā nikkhamantena jantāgharapīṭhaṁ ādāya purato ca pacchato ca paṭicchādetvā jantāgharā nikkhamitabbaṁ.

“udakepi ācariyassa parikammaṁ kātabbaṁ. nahātena paṭhamataraṁ uttaritvā attano gattaṁ vodakaṁ katvā nivāsetvā ācariyassa gattato udakaṁ pamajjitabbaṁ, nivāsanaṁ dātabbaṁ, saṅghāṭi dātabbā, jantāgharapīṭhaṁ ādāya paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ. ācariyo pānīyena pucchitabbo. sace uddisāpetukāmo hoti, uddisitabbo. sace paripucchitukāmo hoti, paripucchitabbo.

“yasmiṁ vihāre ācariyo viharati, sace so vihāro uklāpo hoti, sace ussahati, sodhetabbo. vihāraṁ sodhentena paṭhamaṁ pattacīvaraṁ nīharitvā ekamantaṁ nikkhipitabbaṁ; nisīdanapaccattharaṇaṁ nīharitvā ekamantaṁ nikkhipitabbaṁ; bhisibibbohanaṁ nīharitvā ekamantaṁ nikkhipitabbaṁ; mañco nīcaṁ katvā sādhukaṁ appaṭighaṁsantena asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbo; pīṭhaṁ nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, nīharitvā ekamantaṁ nikkhipitabbaṁ; mañcapaṭipādakā nīharitvā ekamantaṁ nikkhipitabbā; kheḷamallako nīharitvā ekamantaṁ nikkhipitabbo; apassenaphalakaṁ nīharitvā ekamantaṁ nikkhipitabbaṁ; bhūmattharaṇaṁ yathāpaññattaṁ sallakkhetvā nīharitvā ekamantaṁ nikkhipitabbaṁ. sace vihāre santānakaṁ hoti, ullokā paṭhamaṁ ohāretabbaṁ, ālokasandhikaṇṇabhāgā pamajjitabbā. sace gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā. sace kāḷavaṇṇakatā bhūmi kaṇṇakitā hoti, coḷakaṁ temetvā pīḷetvā pamajjitabbā. sace akatā hoti bhūmi, udakena paripphositvā pariphositvā sammajjitabbā -- mā vihāro rajena uhaññīti. saṅkāraṁ vicinitvā ekamantaṁ chaḍḍetabbaṁ.

“bhūmattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. mañcapaṭipādakā otāpetvā pamajjitvā atiharitvā yathāṭhāne ṭhapetabbā. mañco otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbo. pīṭhaṁ otāpetvā sodhetvā papphoṭetvā nīcaṁ katvā sādhukaṁ appaṭighaṁsantena, asaṅghaṭṭentena kavāṭapiṭṭhaṁ, atiharitvā yathāpaññattaṁ paññapetabbaṁ. bhisibibbohanaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. nisīdanapaccattharaṇaṁ otāpetvā sodhetvā papphoṭetvā atiharitvā yathāpaññattaṁ paññapetabbaṁ. kheḷamallako otāpetvā pamajjitvā atiharitvā yathāṭhāne ṭhapetabbo. apassenaphalakaṁ otāpetvā pamajjitvā atiharitvā yathāṭhāne ṭhapetabbaṁ. pattacīvaraṁ nikkhipitabbaṁ. pattaṁ nikkhipantena ekena hatthena pattaṁ gahetvā ekena hatthena heṭṭhāmañcaṁ vā heṭṭhāpīṭhaṁ vā parāmasitvā patto nikkhipitabbo. na ca anantarahitāya bhūmiyā patto nikkhipitabbo. cīvaraṁ nikkhipantena ekena hatthena cīvaraṁ gahetvā ekena hatthena cīvaravaṁsaṁ vā cīvararajjuṁ vā pamajjitvā pārato antaṁ orato bhogaṁ katvā cīvaraṁ nikkhipitabbaṁ.

“sace puratthimā sarajā vātā vāyanti, puratthimā vātapānā thaketabbā. sace pacchimā sarajā vātā vāyanti, pacchimā vātapānā thaketabbā. sace uttarā sarajā vātā vāyanti, uttarā vātapānā thaketabbā. sace dakkhiṇā sarajā vātā vāyanti, dakkhiṇā vātapānā thaketabbā. sace sītakālo hoti, divā vātapānā vivaritabbā, rattiṁ thaketabbā. sace uṇhakālo hoti, divā vātapānā thaketabbā, rattiṁ vivaritabbā.

“sace pariveṇaṁ uklāpaṁ hoti, pariveṇaṁ sammajjitabbaṁ. sace koṭṭhako uklāpo hoti, koṭṭhako sammajjitabbo. sace upaṭṭhānasālā uklāpā hoti, upaṭṭhānasālā sammajjitabbā. sace aggisālā uklāpā hoti, aggisālā sammajjitabbā. sace vaccakuṭi uklāpā hoti, vaccakuṭi sammajjitabbā. sace pānīyaṁ na hoti, pānīyaṁ upaṭṭhāpetabbaṁ. sace paribhojanīyaṁ na hoti, paribhojanīyaṁ upaṭṭhāpetabbaṁ. sace ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ.

“sace ācariyassa anabhirati uppannā hoti, antevāsikena vūpakāsetabbā, vūpakāsāpetabbā, dhammakathā vāssa kātabbā. sace ācariyassa kukkuccaṁ uppannaṁ hoti, antevāsikena vinodetabbaṁ, vinodāpetabbaṁ, dhammakathā vāssa kātabbā. sace ācariyassa diṭṭhigataṁ uppannaṁ hoti, antevāsikena vivecetabbaṁ, vivecāpetabbaṁ, dhammakathā vāssa kātabbā. sace ācariyo garudhammaṁ ajjhāpanno hoti, parivāsāraho, antevāsikena ussukkaṁ kātabbaṁ -- kinti nu kho saṅgho ācariyassa parivāsaṁ dadeyyāti. sace ācariyo mūlāyapaṭikassanāraho hoti, antevāsikena ussukkaṁ kātabbaṁ -- kinti nu kho saṅgho ācariyaṁ mūlāya paṭikasseyyāti. sace ācariyo mānattāraho hoti, antevāsikena ussukkaṁ kātabbaṁ -- kinti nu kho saṅgho ācariyassa mānattaṁ dadeyyāti. sace ācariyo abbhānāraho hoti, antevāsikena ussukkaṁ kātabbaṁ -- kinti nu kho saṅgho ācariyaṁ abbheyyāti. sace saṅgho ācariyassa kammaṁ kattukāmo hoti, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, antevāsikena ussukkaṁ kātabbaṁ -- kinti nu kho saṅgho ācariyassa kammaṁ na kareyya, lahukāya vā pariṇāmeyyāti. kataṁ vā panassa hoti saṅghena kammaṁ, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, antevāsikena ussukkaṁ kātabbaṁ -- kinti nu kho ācariyo sammā vatteyya, lomaṁ pāteyya, netthāraṁ vatteyya, saṅgho taṁ kammaṁ paṭippassambheyyāti.

“sace ācariyassa cīvaraṁ dhovitabbaṁ hoti, antevāsikena dhovitabbaṁ, ussukkaṁ vā kātabbaṁ -- kinti nu kho ācariyassa cīvaraṁ dhoviyethāti. sace ācariyassa cīvaraṁ kātabbaṁ hoti, antevāsikena kātabbaṁ, ussukkaṁ vā kātabbaṁ -- kinti nu kho ācariyassa cīvaraṁ kariyethāti. sace ācariyassa rajanaṁ pacitabbaṁ hoti, antevāsikena pacitabbaṁ, ussukkaṁ vā kātabbaṁ -- kinti nu kho ācariyassa rajanaṁ paciyethāti. sace ācariyassa cīvaraṁ rajitabbaṁ hoti, antevāsikena rajitabbaṁ, ussukkaṁ vā kātabbaṁ -- kinti nu kho ācariyassa cīvaraṁ rajiyethāti. cīvaraṁ rajantena sādhukaṁ samparivattakaṁ samparivattakaṁ rajitabbaṁ, na ca acchinne theve pakkamitabbaṁ.

“na ācariyaṁ anāpucchā ekaccassa patto dātabbo, na ekaccassa patto paṭiggahetabbo; na ekaccassa cīvaraṁ dātabbaṁ, na ekaccassa cīvaraṁ paṭiggahetabbaṁ; na ekaccassa parikkhāro dātabbo, na ekaccassa parikkhāro paṭiggahetabbo; na ekaccassa kesā cheditabbā, na ekaccena kesā chedāpetabbā; na ekaccassa parikammaṁ kātabbaṁ, na ekaccena parikammaṁ kārāpetabbaṁ; na ekaccassa veyyāvacco kātabbo, na ekaccena veyyāvacco kārāpetabbo; na ekaccassa pacchāsamaṇena hotabbaṁ, na ekacco pacchāsamaṇo ādātabbo; na ekaccassa piṇḍapāto nīharitabbo, na ekaccena piṇḍapāto nīharāpetabbo; na ācariyaṁ anāpucchā gāmo pavisitabbo; na susānaṁ gantabbaṁ; na disā pakkamitabbā. sace ācariyo gilāno hoti, yāvajīvaṁ upaṭṭhātabbo, vuṭṭhānamassa āgametabbaṁ. idaṁ kho, bhikkhave, antevāsikānaṁ ācariyesu vattaṁ yathā antevāsikehi ācariyesu sammā vattitabban”-ti.

14. antevāsikavattakathā

381. tena kho pana samayena ācariyā antevāsikesu na sammā vattanti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma ācariyā antevāsikesu na sammā vattissantī” ti! atha kho te bhikkhū bhagavato etamatthaṁ ārocesuṁ. atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi -- “saccaṁ kira, bhikkhave, ācariyā antevāsikesu na sammā vattantī” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi --

382. “tena hi, bhikkhave, ācariyānaṁ antevāsikesu vattaṁ paññapessāmi yathā ācariyehi antevāsikesu sammā vattitabbaṁ. {mahāva0 79} ācariyena, bhikkhave, antevāsikamhi sammā vattitabbaṁ. tatrāyaṁ sammāvattanā --

“ācariyena, bhikkhave, antevāsiko saṅgahetabbo anuggahetabbo uddesena paripucchāya ovādena anusāsaniyā. sace ācariyassa patto hoti, antevāsikassa patto na hoti, ācariyena antevāsikassa patto dātabbo, ussukkaṁ vā kātabbaṁ -- kinti nu kho antevāsikassa patto uppajjiyethāti. sace ācariyassa cīvaraṁ hoti, antevāsikassa cīvaraṁ na hoti, ācariyena antevāsikassa cīvaraṁ dātabbaṁ, ussukkaṁ vā kātabbaṁ -- kinti nu kho antevāsikassa cīvaraṁ uppajjiyethāti. sace ācariyassa parikkhāro hoti, antevāsikassa parikkhāro na hoti, ācariyena antevāsikassa parikkhāro dātabbo, ussukkaṁ vā kātabbaṁ -- kinti nu kho antevāsikassa parikkhāro uppajjiyethāti.

“sace antevāsiko gilāno hoti, kālasseva uṭṭhāya dantakaṭṭhaṁ dātabbaṁ, mukhodakaṁ dātabbaṁ, āsanaṁ paññapetabbaṁ. sace yāgu hoti, bhājanaṁ dhovitvā yāgu upanāmetabbā. yāguṁ pītassa udakaṁ datvā bhājanaṁ paṭiggahetvā nīcaṁ katvā sādhukaṁ appaṭighaṁsantena dhovitvā paṭisāmetabbaṁ. antevāsikamhi vuṭṭhite āsanaṁ uddharitabbaṁ. sace so deso uklāpo hoti, so deso sammajjitabbo.

“sace antevāsiko gāmaṁ pavisitukāmo hoti, nivāsanaṁ dātabbaṁ, paṭinivāsanaṁ paṭiggahetabbaṁ, kāyabandhanaṁ dātabbaṁ, saguṇaṁ katvā saṅghāṭiyo dātabbā, dhovitvā patto sodako dātabbo.

“ettāvatā nivattissatīti āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, paṭinivāsanaṁ dātabbaṁ, nivāsanaṁ paṭiggahetabbaṁ. sace cīvaraṁ sinnaṁ hoti, muhuttaṁ uṇhe otāpetabbaṁ, na ca uṇhe cīvaraṁ nidahitabbaṁ. cīvaraṁ saṅgharitabbaṁ. cīvaraṁ saṅgharantena caturaṅgulaṁ kaṇṇaṁ ussāretvā cīvaraṁ saṅgharitabbaṁ -- mā majjhe bhaṅgo ahosīti. obhoge kāyabandhanaṁ kātabbaṁ.

“sace piṇḍapāto hoti, antevāsiko ca bhuñjitukāmo hoti, udakaṁ datvā piṇḍapāto upanāmetabbo. antevāsiko pānīyena pucchitabbo. bhuttāvissa udakaṁ datvā pattaṁ paṭiggahetvā nīcaṁ katvā sādhukaṁ appaṭighaṁsantena dhovitvā vodakaṁ katvā muhuttaṁ uṇhe otāpetabbo, na ca uṇhe patto nidahitabbo. pattacīvaraṁ nikkhipitabbaṁ. pattaṁ nikkhipantena ...pe0 ... cīvaraṁ nikkhipantena ...pe0 ... pārato antaṁ orato bhogaṁ katvā cīvaraṁ nikkhipitabbaṁ. antevāsikamhi uṭṭhite āsanaṁ uddharitabbaṁ, pādodakaṁ pādapīṭhaṁ pādakathalikaṁ paṭisāmetabbaṁ. sace so deso uklāpo hoti, so deso sammajjitabbo.

“sace antevāsiko nahāyitukāmo hoti, nahānaṁ paṭiyādetabbaṁ. sace sītena attho hoti, sītaṁ paṭiyādetabbaṁ. sace uṇhena attho hoti, uṇhaṁ paṭiyādetabbaṁ.

“sace antevāsiko jantāgharaṁ pavisitukāmo hoti, cuṇṇaṁ sannetabbaṁ, mattikā temetabbā, jantāgharapīṭhaṁ ādāya {ādāya antevāsikassa piṭṭhito piṭṭhito (ka0)} gantvā jantāgharapīṭhaṁ datvā cīvaraṁ paṭiggahetvā ekamantaṁ nikkhipitabbaṁ, cuṇṇaṁ dātabbaṁ, mattikā dātabbā. sace ussahati jantāgharaṁ pavisitabbaṁ. jantāgharaṁ pavisantena mattikāya mukhaṁ makkhetvā purato ca pacchato ca paṭicchādetvā jantāgharaṁ pavisitabbaṁ. na there bhikkhū anupakhajja nisīditabbaṁ. na navā bhikkhū āsanena paṭibāhitabbā. jantāghare antevāsikassa parikammaṁ kātabbaṁ. jantāgharā nikkhamantena jantāgharapīṭhaṁ ādāya purato ca pacchato ca paṭicchādetvā jantāgharā nikkhamitabbaṁ.

“udakepi antevāsikassa parikammaṁ kātabbaṁ. nahātena paṭhamataraṁ uttaritvā attano gattaṁ vodakaṁ katvā nivāsetvā antevāsikassa gattato udakaṁ pamajjitabbaṁ, nivāsanaṁ dātabbaṁ, saṅghāṭi dātabbā, jantāgharapīṭhaṁ ādāya paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, antevāsiko pānīyena pucchitabbo.

“yasmiṁ vihāre antevāsiko viharati, sace so vihāro uklāpo hoti, sace ussahati, sodhetabbo. vihāraṁ sodhentena paṭhamaṁ pattacīvaraṁ nīharitvā ekamantaṁ nikkhipitabbaṁ ...pe0 ... ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ.

“sace antevāsikassa anabhirati uppannā hoti, ācariyena vūpakāsetabbo, vūpakāsāpetabbo, dhammakathā vāssa kātabbā. sace antevāsikassa kukkuccaṁ uppannaṁ hoti, ācariyena vinodetabbaṁ, vinodāpetabbaṁ, dhammakathā vāssa kātabbā. sace antevāsikassa diṭṭhigataṁ uppannaṁ hoti, ācariyena vivecetabbaṁ, vivecāpetabbaṁ, dhammakathā vāssa kātabbā. sace antevāsiko garudhammaṁ ajjhāpanno hoti, parivāsāraho, ācariyena ussukkaṁ kātabbaṁ -- kinti nu kho saṅgho antevāsikassa parivāsaṁ dadeyyāti. sace antevāsiko mūlāyapaṭikassanāraho hoti, ācariyena ussukkaṁ kātabbaṁ -- kinti nu kho saṅgho antevāsikaṁ mūlāya paṭikasseyyāti. sace antevāsiko mānattāraho hoti, ācariyena ussukkaṁ kātabbaṁ -- kinti nu kho saṅgho antevāsikassa mānattaṁ dadeyyāti. sace antevāsiko abbhānāraho hoti, ācariyena ussukkaṁ kātabbaṁ -- kinti nu kho saṅgho antevāsikaṁ abbheyyāti. sace saṅgho antevāsikassa kammaṁ kattukāmo hoti, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, ācariyena ussukkaṁ kātabbaṁ -- kinti nu kho saṅgho antevāsikassa kammaṁ na kareyya, lahukāya vā pariṇāmeyyāti. kataṁ vā panassa hoti, saṅghena kammaṁ, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, ācariyena ussukkaṁ kātabbaṁ -- kinti nu kho antevāsiko sammā vatteyya, lomaṁ pāteyya, netthāraṁ vatteyya, saṅgho taṁ kammaṁ paṭippassambheyyāti.

“sace antevāsikassa cīvaraṁ dhovitabbaṁ hoti, ācariyena ācikkhitabbaṁ -- evaṁ dhoveyyāsīti, ussukkaṁ vā kātabbaṁ -- kinti nu kho antevāsikassa cīvaraṁ dhoviyethāti. sace antevāsikassa cīvaraṁ kātabbaṁ hoti, ācariyena ācikkhitabbaṁ -- evaṁ kareyyāsīti, ussukkaṁ vā kātabbaṁ -- kinti nu kho antevāsikassa cīvaraṁ kariyethāti. sace antevāsikassa rajanaṁ pacitabbaṁ hoti, ācariyena ācikkhitabbaṁ -- evaṁ paceyyāsīti, ussukkaṁ vā kātabbaṁ -- kinti nu kho antevāsikassa rajanaṁ paciyethāti. sace antevāsikassa cīvaraṁ rajitabbaṁ hoti, ācariyena ācikkhitabbaṁ -- evaṁ rajeyyāsīti, ussukkaṁ vā kātabbaṁ -- kinti nu kho antevāsikassa cīvaraṁ rajiyethāti. cīvaraṁ rajantena sādhukaṁ samparivattakaṁ samparivattakaṁ rajitabbaṁ. na ca acchinne theve pakkamitabbaṁ. sace antevāsiko gilāno hoti, yāvajīvaṁ upaṭṭhātabbo, vuṭṭhānamassa āgametabbaṁ. idaṁ kho, bhikkhave, ācariyānaṁ antevāsikesu vattaṁ yathā ācariyehi antevāsikesu sammā vattitabban”-ti.

vattakkhandhako aṭṭhamo.

imamhi khandhake vatthū ekūnavīsati, vattā cuddasa.

tassuddānaṁ --

saupāhanā chattā ca, oguṇṭhi sīsaṁ pānīyaṁ.

nābhivāde na pucchanti, ahi ujjhanti pesalā..

omuñci chattaṁ khandhe ca, atarañca paṭikkamaṁ.

pattacīvaraṁ nikkhipā, patirūpañca pucchitā..

āsiñceyya dhovitena, sukkhenallenupāhanā.

vuḍḍho navako puccheyya, ajjhāvuṭṭhañca gocarā..

sekkhā vaccā pānī pari, kattaraṁ katikaṁ tato.

kālaṁ muhuttaṁ uklāpo, bhūmattharaṇaṁ nīhare..

paṭipādo bhisibibbo, mañcapīṭhañca mallakaṁ.

apassenullokakaṇṇā, gerukā kāḷa akatā..

saṅkārañca bhūmattharaṇaṁ, paṭipādakaṁ mañcapīṭhaṁ.

bhisi nisīdanampi, mallakaṁ apassena ca..

pattacīvaraṁ bhūmi ca, pārantaṁ orato bhogaṁ.

puratthimā pacchimā ca, uttarā atha dakkhiṇā..

sītuṇhe ca divārattiṁ, pariveṇañca koṭṭhako.

upaṭṭhānaggi sālā ca, vattaṁ vaccakuṭīsu ca..

pānī paribhojaniyā, kumbhi ācamanesu ca.

anopamena paññattaṁ, vattaṁ āgantukehime {ve (ka0 evamuparipi)}..

nevāsanaṁ na udakaṁ, na paccu na ca pāniyaṁ.

nābhivāde napaññape, ujjhāyanti ca pesalā..

vuḍḍhāsanañca udakaṁ, paccuggantvā ca pāniyaṁ.

upāhane ekamantaṁ, abhivāde ca paññape..

vutthaṁ gocarasekkho ca, ṭhānaṁ pāniyabhojanaṁ.

kattaraṁ katikaṁ kālaṁ, navakassa nisinnake..

abhivādaye ācikkhe, yathā heṭṭhā tathā naye.

niddiṭṭhaṁ satthavāhena vattaṁ āvāsikehime..

gamikā dārumatti ca, vivaritvā na pucchiya.

nassanti ca aguttañca, ujjhāyanti ca pesalā..

paṭisāmetvā thaketvā, āpucchitvāva pakkame.

bhikkhu vā sāmaṇero vā, ārāmiko upāsako..

pāsāṇakesu ca puñjaṁ, paṭisāme thakeyya ca.

sace ussahati ussukkaṁ, anovasse tatheva ca..

sabbo ovassati gāmaṁ, ajjhokāse tatheva ca.

appevaṅgāni seseyyuṁ, vattaṁ gamikabhikkhunā..

nānumodanti therena, ohāya catupañcahi.

vaccito mucchito āsi, vattānumodanesume..

chabbaggiyā dunnivatthā, athopi ca duppārutā.

anākappā ca vokkamma, there anupakhajjane..

nave bhikkhū ca saṅghāṭi, ujjhāyanti ca pesalā.

timaṇḍalaṁ nivāsetvā, kāyasaguṇagaṇṭhikā..

na vokkamma paṭicchannaṁ, susaṁvutokkhittacakkhu.

ukkhittojjagghikāsaddo, tayo ceva pacālanā..

khambhoguṇṭhiukkuṭikā, paṭicchannaṁ susaṁvuto.

okkhittukkhittaujjagghi, appasaddo tayo calā..

khambhoguṇṭhipallatthi ca, anupakhajja nāsane.

ottharitvāna udake, nīcaṁ katvāna siñciyā..

paṭi sāmantā saṅghāṭi, odane ca paṭiggahe.

sūpaṁ uttaribhaṅgena, sabbesaṁ samatitthi ca..

sakkaccaṁ pattasaññī ca, sapadānañca sūpakaṁ.

na thūpato paṭicchāde, viññattujjhānasaññinā..

mahantamaṇḍaladvāraṁ, sabbahattho na byāhare.

ukkhepo chedanāgaṇḍa, dhunaṁ sitthāvakārakaṁ..

jivhānicchārakañceva, capucapu surusuru.

hatthapattoṭṭhanillehaṁ, sāmisena paṭiggahe..

yāva na sabbe udake, nīcaṁ katvāna siñciyaṁ.

paṭi sāmantā saṅghāṭi, nīcaṁ katvā chamāya ca..

sasitthakaṁ nivattante, suppaṭicchannamukkuṭi.

dhammarājena paññattaṁ, idaṁ bhattaggavattanaṁ..

dunnivatthā anākappā, asallekkhetvā ca sahasā.

dūre acca ciraṁ lahuṁ, tatheva piṇḍacāriko..

paṭicchannova gaccheyya, suṁsavutokkhittacakkhu.

ukkhittojjagghikāsaddo, tayo ceva pacālanā..

khambhoguṇṭhiukkuṭikā, sallakkhetvā ca sahasā.

dūre acca ciraṁ lahuṁ, āsanakaṁ kaṭacchukā..

bhājanaṁ vā ṭhapeti ca, uccāretvā paṇāmetvā.

paṭiggahe na ulloke, sūpesupi tatheva taṁ..

bhikkhu saṅghāṭiyā chāde, paṭicchanneva gacchiyaṁ.

saṁvutokkhittacakkhu ca, ukkhittojjagghikāya ca.

appasaddo tayo cālā, khambhoguṇṭhikaukkuṭi..

paṭhamāsanavakkāra, pāniyaṁ paribhojanī.

pacchākaṅkhati bhuñjeyya, opilāpeyya uddhare..

paṭisāmeyya sammajje, rittaṁ tucchaṁ upaṭṭhape.

hatthavikāre bhindeyya, vattidaṁ piṇḍacārike..

pānī pari aggiraṇi, nakkhattadisacorā ca.

sabbaṁ natthīti koṭṭetvā, pattaṁse cīvaraṁ tato..

idāni aṁse laggetvā, timaṇḍalaṁ parimaṇḍalaṁ.

yathā piṇḍacārivattaṁ, naye āraññakesupi..

pattaṁse cīvaraṁ sīse, ārohitvā ca pāniyaṁ.

paribhojaniyaṁ aggi, araṇī cāpi kattaraṁ..

nakkhattaṁ sappadesaṁ vā, disāpi kusalo bhave.

sattuttamena paññattaṁ, vattaṁ āraññakesume..

ajjhokāse okiriṁsu, ujjhāyanti ca pesalā.

sace vihāro uklāpo, paṭhamaṁ pattacīvaraṁ..

bhisibibbohanaṁ mañcaṁ, pīṭhañca kheḷamallakaṁ.

apassenullokakaṇṇā, gerukā kāḷa akatā..

saṅkāraṁ bhikkhusāmantā, senāvihārapāniyaṁ.

paribhojanasāmantā, paṭivāte ca aṅgaṇe..

adhovāte attharaṇaṁ, paṭipādakamañco ca.

pīṭhaṁ bhisi nisīdanaṁ, mallakaṁ apassena ca..

pattacīvaraṁ bhūmi ca, pārantaṁ orato bhogaṁ.

puratthimā ca pacchimā, uttarā atha dakkhiṇā..

sītuṇhe ca divā rattiṁ, pariveṇañca koṭṭhako.

upaṭṭhānaggisālā ca, vaccakuṭī ca pāniyaṁ..

ācamanakumbhi vuḍḍhe ca, uddesapucchanā sajjhā.

dhammo padīpaṁ vijjhāpe, na vivare napi thake..

yena vuḍḍho parivatti, kaṇṇenapi na ghaṭṭaye.

paññapesi mahāvīro, vattaṁ senāsanesu taṁ..

nivāriyamānā dvāraṁ, mucchitujjhanti pesalā.

chārikaṁ chaḍḍaye jantā, paribhaṇḍaṁ tatheva ca..

pariveṇaṁ koṭṭhako sālā, cuṇṇamattikadoṇikā.

mukhaṁ purato na there, na nave ussahati sace..

purato uparimaggo, cikkhallaṁ matti pīṭhakaṁ.

vijjhāpetvā thaketvā ca, vattaṁ jantāgharesume..

nācameti yathāvuḍḍhaṁ, paṭipāṭi ca sahasā.

ubbhaji nitthuno kaṭṭhaṁ, vaccaṁ passāva kheḷakaṁ..

pharusā kūpa sahasā, ubbhaji capu sesena.

bahi anto ca ukkāse, rajju ataramānañca..

sahasā ubbhaji ṭhite, nitthune kaṭṭha vaccañca.

passāva kheḷa pharusā, kūpañca vaccapāduke..

nātisahasā ubbhaji, pādukāya capucapu.

na sesaye paṭicchāde, uhatapidharena ca..

vaccakuṭī paribhaṇḍaṁ, pariveṇañca koṭṭhako.

ācamane ca udakaṁ, vattaṁ vaccakuṭīsume..

upāhanā dantakaṭṭhaṁ, mukhodakañca āsanaṁ.

yāgu udakaṁ dhovitvā, uddhāruklāpa gāma ca..

nivāsanā kāyabandhā, saguṇaṁ pattasodakaṁ.

pacchā timaṇḍalo ceva, parimaṇḍala bandhanaṁ..

saguṇaṁ dhovitvā pacchā, nātidūre paṭiggahe.

bhaṇamānassa āpatti, paṭhamāgantvāna āsanaṁ..

udakaṁ pīṭhakathali, paccuggantvā nivāsanaṁ.

otāpe nidahi bhaṅgo, obhoge bhuñjitu name..

pānīyaṁ udakaṁ nīcaṁ, muhuttaṁ na ca nidahe.

pattacīvaraṁ bhūmi ca, pārantaṁ orato bhogaṁ..

uddhare paṭisāme ca, uklāpo ca nahāyituṁ.

sītaṁ uṇhaṁ jantāgharaṁ, cuṇṇaṁ mattika piṭṭhito..

pīṭhañca cīvaraṁ cuṇṇaṁ, mattikussahati mukhaṁ.

purato there nave ca, parikammañca nikkhame..

purato udake nhāte, nivāsetvā upajjhāyaṁ.

nivāsanañca saṅghāṭi, pīṭhakaṁ āsanena ca..

pādo pīṭhaṁ kathaliñca, pānīyuddesapucchanā.

uklāpaṁ susodheyya, paṭhamaṁ pattacīvaraṁ..

nisīdanapaccattharaṇaṁ, bhisi bibbohanāni ca.

mañco pīṭhaṁ paṭipādaṁ, mallakaṁ apassena ca..

bhūma santāna āloka, gerukā kāḷa akatā.

bhūmattharapaṭipādā, mañco pīṭhaṁ bibbohanaṁ..

nisīdattharaṇaṁ kheḷa, apasse pattacīvaraṁ.

puratthimā pacchimā ca, uttarā atha dakkhiṇā..

sītuṇhañca divā rattiṁ, pariveṇañca koṭṭhako.

upaṭṭhānaggisālā ca, vaccapāniyabhojanī..

ācamaṁ anabhirati, kukkuccaṁ diṭṭhi ca garu.

mūlamānattaabbhānaṁ, tajjanīyaṁ niyassakaṁ..

pabbāja paṭisāraṇī, ukkhepañca kataṁ yadi.

dhove kātabbaṁ rajañca, raje samparivattakaṁ..

pattañca cīvarañcāpi, parikkhārañca chedanaṁ.

parikammaṁ veyyāvaccaṁ, pacchā piṇḍaṁ pavisanaṁ..

na susānaṁ disā ceva, yāvajīvaṁ upaṭṭhahe.

saddhivihārikenetaṁ, vattupajjhāyakesume..

ovādasāsanuddesā, pucchā pattañca cīvaraṁ.

parikkhāro gilāno ca, na pacchāsamaṇo bhave..

upajjhāyesu ye vattā, evaṁ ācariyesupi.

saddhivihārike vattā, tatheva antevāsike..

āgantukesu ye vattā, puna āvāsikesu ca.

gamikānumodanikā, bhattagge piṇḍacārike..

āraññakesu yaṁ vattaṁ, yañca senāsanesupi.

jantāghare vaccakuṭī, upajjhā saddhivihārike..

ācariyesu yaṁ vattaṁ, tatheva antevāsike.

ekūnavīsati vatthū, vattā cuddasa khandhake..

vattaṁ aparipūrento, na sīlaṁ paripūrati.

asuddhasīlo duppañño, cittekaggaṁ na vindati..

vikkhittacittonekaggo, sammā dhammaṁ na passati.

apassamāno saddhammaṁ, dukkhā na parimuccati..

yaṁ vattaṁ paripūrento, sīlampi paripūrati.

visuddhasīlo sappañño, cittekaggampi vindati..

avikkhittacitto ekaggo, sammā dhammaṁ vipassati.

sampassamāno saddhammaṁ, dukkhā so parimuccati..

tasmā hi vattaṁ pūreyya, jinaputto vicakkhaṇo.

ovādaṁ buddhaseṭṭhassa, tato nibbānamehitīti..

vattakkhandhakaṁ niṭṭhitaṁ.

9. pātimokkhaṭṭhapanakkhandhakaṁ

1. pātimokkhuddesayācanā

383. {udā0 45; a0 ni0 8.20} tena samayena buddho bhagavā sāvatthiyaṁ viharati pubbārāme migāramātu pāsāde. tena kho pana samayena bhagavā tadahuposathe bhikkhusaṅghaparivuto nisinno hoti. atha kho āyasmā ānando abhikkantāya rattiyā nikkhante paṭhame yāme uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “abhikkantā, bhante, ratti, nikkhanto paṭhamo yāmo, ciranisinno bhikkhusaṅgho. uddisatu, bhante, bhagavā bhikkhūnaṁ pātimokkhan”-ti. evaṁ vutte bhagavā tuṇhī ahosi. dutiyampi kho āyasmā ānando abhikkantāya rattiyā nikkhante majjhime yāme uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “abhikkantā, bhante, ratti, nikkhanto majjhimo yāmo, ciranisinno bhikkhusaṅgho. uddisatu, bhante, bhagavā bhikkhūnaṁ pātimokkhan”-ti. dutiyampi kho bhagavā tuṇhī ahosi. tatiyampi kho āyasmā ānando abhikkantāya rattiyā nikkhante pacchime yāme uddhaste aruṇe nandimukhiyā rattiyā uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “abhikkantā, bhante, ratti, nikkhanto pacchimo yāmo, uddhastaṁ aruṇaṁ nandimukhi ratti, ciranisinno bhikkhusaṅgho. uddisatu, bhante, bhagavā bhikkhūnaṁ pātimokkhan”-ti. “aparisuddhā, ānanda, parisā” ti.

atha kho āyasmato mahāmoggallānassa etadahosi -- “kaṁ nu kho bhagavā puggalaṁ sandhāya evamāha -- `aparisuddhā, ānanda, parisā” 'ti? atha kho āyasmā mahāmoggallāno sabbāvantaṁ bhikkhusaṅghaṁ cetasā ceto paricca manasākāsi. addasā kho āyasmā mahāmoggallāno taṁ puggalaṁ dussīlaṁ pāpadhammaṁ asucisaṅkassarasamācāraṁ paṭicchannakammantaṁ assamaṇaṁ samaṇapaṭiññaṁ abrahmacāriṁ brahmacāripaṭiññaṁ antopūtiṁ avassutaṁ kasambujātaṁ {kasambukajātaṁ (ka0)} majjhe bhikkhusaṅghassa nisinnaṁ. disvāna yena so puggalo tenupasaṅkami, upasaṅkamitvā taṁ puggalaṁ etadavoca -- “uṭṭhehi, āvuso, diṭṭhosi bhagavatā; natthi te bhikkhūhi saddhiṁ saṁvāso” ti. evaṁ vutte so puggalo tuṇhī ahosi. dutiyampi kho āyasmā mahāmoggallāno taṁ puggalaṁ etadavoca -- “uṭṭhehi, āvuso, diṭṭhosi bhagavatā; natthi te bhikkhūhi saddhiṁ saṁvāso” ti. dutiyampi kho so puggalo tuṇhī ahosi. tatiyampi kho āyasmā mahāmoggallāno taṁ puggalaṁ etadavoca -- “uṭṭhehi, āvuso, diṭṭhosi bhagavatā; natthi te bhikkhūhi saddhiṁ saṁvāso” ti. tatiyampi kho so puggalo tuṇhī ahosi. atha kho āyasmā mahāmoggallāno taṁ puggalaṁ bāhāyaṁ gahetvā bahidvārakoṭṭhakā nikkhāmetvā sūcighaṭikaṁ datvā yena bhagavā tenupasaṅkami, upasaṅkamitvā bhagavantaṁ etadavoca -- “nikkhāmito so, bhante, puggalo mayā; suddhā parisā; uddisatu, bhante, bhagavā bhikkhūnaṁ pātimokkhan”-ti.

“acchariyaṁ, moggallāna, abbhutaṁ, moggallāna, yāva bāhāgahaṇāpi nāma so moghapuriso āgamessatī” ti! atha kho bhagavā bhikkhū āmantesi --

2. mahāsamuddeaṭṭhacchariyaṁ

384. {udā0 45; a0 ni0 8.19} “aṭṭhime, bhikkhave, mahāsamudde acchariyā abbhutā dhammā, ye disvā disvā asurā mahāsamudde abhiramanti. katame aṭṭha?

“mahāsamuddo, bhikkhave, anupubbaninno anupubbapoṇo anupubbapabbhāro na āyatakeneva papāto. yampi, bhikkhave, mahāsamuddo anupubbaninno anupubbapoṇo anupubbapabbhāro na āyatakeneva papāto -- ayaṁ, bhikkhave, mahāsamudde paṭhamo acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, mahāsamuddo ṭhitadhammo velaṁ nātivattati. yampi, bhikkhave, mahāsamuddo ṭhitadhammo velaṁ nātivattati -- ayaṁ {ayampi (syā0)}, bhikkhave, mahāsamudde dutiyo acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, mahāsamuddo na matena kuṇapena saṁvasati. yaṁ hoti mahāsamudde mataṁ kuṇapaṁ, taṁ khippaññeva tīraṁ vāheti, thalaṁ ussāreti. yampi, bhikkhave, mahāsamuddo na matena kuṇapena saṁvasati, yaṁ hoti mahāsamudde mataṁ kuṇapaṁ, taṁ khippaññeva tīraṁ vāheti, thalaṁ ussāreti -- ayaṁ, bhikkhave, mahāsamudde tatiyo acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, yā kāci mahānadiyo, seyyathidaṁ -- gaṅgā, yamunā, aciravatī, sarabhū, mahī, tā mahāsamuddaṁ pattā jahanti purimāni nāmagottāni, mahāsamuddo tveva saṅkhaṁ gacchanti. yampi, bhikkhave, yākāci mahānadiyo, seyyathidaṁ -- gaṅgā, yamunā, aciravatī, sarabhū, mahī, tā mahāsamuddaṁ pattā jahanti purimāni nāmagottāni, mahāsamuddo tveva saṅkhaṁ gacchanti -- ayaṁ, bhikkhave, mahāsamudde catuttho acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, yā ca {yākāci (syā0)} loke savantiyo mahāsamuddaṁ appenti, yā ca antalikkhā dhārā papatanti, na tena mahāsamuddassa ūnattaṁ vā pūrattaṁ vā paññāyati. yampi, bhikkhave, yā ca loke savantiyo mahāsamuddaṁ appenti, yā ca antalikkhā dhārā papatanti, na tena mahāsamuddassa ūnattaṁ vā pūrattaṁ vā paññāyati -- ayaṁ, bhikkhave, mahāsamudde pañcamo acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, mahāsamuddo ekaraso loṇaraso. yampi, bhikkhave, mahāsamuddo ekaraso loṇaraso -- ayaṁ, bhikkhave, mahāsamudde chaṭṭho acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, mahāsamuddo bahuratano {bahūtaratano (ka0)} anekaratano. tatrimāni ratanāni, seyyathidaṁ -- muttā, maṇi, veḷuriyo, saṅkho, silā, pavāḷaṁ, rajataṁ, jātarūpaṁ, lohitako, masāragallaṁ. yampi, bhikkhave, mahāsamuddo bahuratano anekaratano, tatrimāni ratanāni, seyyathidaṁ -- muttā, maṇi, veḷuriyo, saṅkho, silā, pavāḷaṁ, rajataṁ, jātarūpaṁ, lohitako, masāragallaṁ -- ayaṁ, bhikkhave, mahāsamudde sattamo acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, mahāsamuddo mahataṁ bhūtānaṁ āvāso. tatrime bhūtā -- timi, timiṅgalo, timitimiṅgalo {timirapiṅgalo (sī0), timitimiṅgalo mahātimiṅgalo (syā0 kaṁ0)}, asurā, nāgā, gandhabbā. santi mahāsamudde yojanasatikāpi attabhāvā, dviyojanasatikāpi attabhāvā, tiyojanasatikāpi attabhāvā, catuyojanasatikāpi attabhāvā, pañcayojanasatikāpi attabhāvā. yampi, bhikkhave, mahāsamuddo mahataṁ bhūtānaṁ āvāso, tatrime bhūtā -- timi, timiṅgalo, timitimiṅgalo, asurā, nāgā, gandhabbā; santi mahāsamudde, yojanasatikāpi attabhāvā ...pe0 ... pañcayojanasatikāpi attabhāvā -- ayaṁ, bhikkhave, mahāsamudde aṭṭhamo acchariyo abbhuto dhammo, yaṁ disvā disvā asurā mahāsamudde abhiramanti. ime kho, bhikkhave, mahāsamudde aṭṭha acchariyā abbhutā dhammā, ye disvā disvā asurā mahāsamudde abhiraman”-ti.

3. imasmiṁdhammavinayeaṭṭhacchariyaṁ

385. “evameva kho, bhikkhave, imasmiṁ dhammavinaye aṭṭha acchariyā abbhutā dhammā, ye disvā disvā bhikkhū imasmiṁ dhammavinaye abhiramanti. katame aṭṭha?

“seyyathāpi, bhikkhave, mahāsamuddo anupubbaninno anupubbapoṇo anupubbapabbhāro na āyatakeneva papāto; evameva kho, bhikkhave, imasmiṁ dhammavinaye anupubbasikkhā anupubbakiriyā anupubbapaṭipadā na āyatakeneva aññāpaṭivedho. yampi, bhikkhave, imasmiṁ dhammavinaye anupubbasikkhā anupubbakiriyā anupubbapaṭipadā na āyatakeneva aññāpaṭivedho -- ayaṁ, bhikkhave, imasmiṁ dhammavinaye paṭhamo acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, mahāsamuddo ṭhitadhammo velaṁ nātivattati ; evameva kho, bhikkhave, yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamanti. yampi, bhikkhave, mayā mama sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamanti -- ayaṁ, bhikkhave, imasmiṁ dhammavinaye dutiyo acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, mahāsamuddo na matena kuṇapena saṁvasati, yaṁ hoti mahāsamudde mataṁ kuṇapaṁ taṁ khippameva tīraṁ vāheti, thalaṁ ussāreti; evameva kho, bhikkhave, yo so puggalo dussīlo pāpadhammo asucisaṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto, na tena saṅgho saṁvasati, khippameva naṁ sannipatitvā ukkhipati, kiñcāpi kho so hoti majjhe bhikkhusaṅghassa nisinno. atha kho so ārakāva saṅghamhā, saṅgho ca tena. yampi, bhikkhave, yo so puggalo dussīlo pāpadhammo asucisaṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto, na tena saṅgho saṁvasati, khippameva naṁ sannipūtitvā ukkhipati, kiñcāpi kho so hoti majjhe bhikkhusaṅghassa nisinno, atha kho so ārakāva saṅghamhā, saṅgho ca tena -- ayaṁ, bhikkhave, imasmiṁ dhammavinaye tatiyo acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, yā kāci mahānadiyo, seyyathidaṁ -- gaṅgā, yamunā, aciravatī, sarabhū, mahī, tā mahāsamuddaṁ pattā jahanti purimāni nāmagottāni, mahāsamuddo tveva saṅkhaṁ gacchanti; evameva kho, bhikkhave, cattārome vaṇṇā -- khattiyā, brāhmaṇā, vessā, suddā. te tathāgatappavedite dhammavinaye agārasmā anagāriyaṁ pabbajitvā {pabbajitā (sī0)} jahanti purimāni nāmagottāni, samaṇā sakyaputtiyā tveva saṅkhaṁ gacchanti. yampi, bhikkhave, cattārome vaṇṇā khattiyā brāhmaṇā vessā suddā, te tathāgatappavedite dhammavinaye agārasmā anagāriyaṁ pabbajitvā jahanti purimāni nāmagottāni, samaṇā sakyaputtiyā tveva saṅkhaṁ gacchanti -- ayaṁ, bhikkhave, imasmiṁ dhammavinaye catuttho acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, yā ca loke savantiyo mahāsamuddaṁ appenti, yā ca antalikkhā dhārā papatanti, na tena mahāsamuddassa ūnattaṁ vā pūrattaṁ vā paññāyati; evameva kho, bhikkhave, bahū cepi bhikkhū anupādisesāya nibbānadhātuyā parinibbāyanti, na tena nibbānadhātuyā ūnattaṁ vā pūrattaṁ vā paññāyati. yampi, bhikkhave, bahū cepi bhikkhū anupādisesāya nibbānadhātuyā parinibbāyanti, na tena nibbānadhātuyā ūnattaṁ vā pūrattaṁ vā paññāyati -- ayaṁ, bhikkhave, imasmiṁ dhammavinaye pañcamo acchariyo abbhuto dhammo yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, mahāsamuddo ekaraso loṇaraso, evameva kho, bhikkhave, ayaṁ dhammavinayo ekaraso vimuttiraso. yampi, bhikkhave, ayaṁ dhammavinayo ekaraso vimuttiraso -- ayaṁ, bhikkhave, imasmiṁ dhammavinaye chaṭṭho acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, mahāsamuddo bahuratano anekaratano, tatrimāni ratanāni, seyyathidaṁ -- muttā, maṇi, veḷuriyo, saṅkho, silā, pavāḷaṁ, rajataṁ, jātarūpaṁ, lohitako, masāragallaṁ; evameva kho, bhikkhave, ayaṁ dhammavinayo bahuratano anekaratano. tatrimāni ratanāni, seyyathidaṁ -- cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo. yampi, bhikkhave, ayaṁ dhammavinayo bahuratano anekaratano, tatrimāni ratanāni, seyyathidaṁ -- cattāro satipaṭṭhānā ...pe0 ... ariyo aṭṭhaṅgiko maggo -- ayaṁ, bhikkhave, imasmiṁ dhammavinaye sattamo acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, mahāsamuddo mahataṁ bhūtānaṁ āvāso, tatrime bhūtā -- timi, timiṅgalo, timitimiṅgalo, asurā, nāgā, gandhabbā, santi mahāsamudde yojanasatikāpi attabhāvā, dviyojanasatikāpi attabhāvā, tiyojanasatikāpi attabhāvā, catuyojanasatikāpi attabhāvā, pañcayojanasatikāpi attabhāvā; evameva kho, bhikkhave, ayaṁ dhammavinayo mahataṁ bhūtānaṁ āvāso. tatrime bhūtā -- sotāpanno, sotāpattiphalasacchikiriyāya paṭipanno; sakadāgāmī, sakadāgāmiphalasacchikiriyāya paṭipanno; anāgāmī, anāgāmiphalasacchikiriyāya paṭipanno; arahā, arahattaphalasacchikiriyāya paṭipanno. yampi, bhikkhave, ayaṁ dhammavinayo mahataṁ bhūtānaṁ āvāso, tatrime bhūtā -- sotāpanno, sotāpattiphalasacchikiriyāya paṭipanno ...pe0 ... arahā, arahataphalasacchikiriyāya paṭipanno -- ayaṁ, bhikkhave, imasmiṁ dhammavinaye aṭṭhamo acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti. “ime kho, bhikkhave, imasmiṁ dhammavinaye aṭṭha acchariyā abbhutā dhammā, ye disvā disvā bhikkhū imasmiṁ dhammavinaye abhiramantī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

{udā0 45} “channamativassati {suchannamativassati (ka0)}, vivaṭaṁ nātivassati.

tasmā channaṁ vivaretha, evaṁ taṁ nātivassatī” ti..

4. pātimokkhasavanāraho

386. atha kho bhagavā bhikkhū āmantesi -- “nadānāhaṁ, bhikkhave, ito paraṁ uposathaṁ karissāmi, pātimokkhaṁ uddisissāmi. tumhevadāni, bhikkhave, ito paraṁ uposathaṁ kareyyātha, pātimokkhaṁ uddiseyyātha. aṭṭhānametaṁ, bhikkhave, anavakāso yaṁ tathāgato aparisuddhāya parisāya uposathaṁ kareyya, pātimokkhaṁ uddiseyya. na ca, bhikkhave {na ca bhikkhave bhikkhunā (syā0 kaṁ0)}, sāpattikena pātimokkhaṁ sotabbaṁ. yo suṇeyya, āpatti dukkaṭassa. anujānāmi, bhikkhave, yo sāpattiko pātimokkhaṁ suṇāti, tassa pātimokkhaṁ ṭhapetuṁ. evañca pana, bhikkhave, ṭhapetabbaṁ. tadahuposathe cātuddase vā pannarase vā tasmiṁ puggale sammukhībhūte saṅghamajjhe udāharitabbaṁ --

`suṇātu me bhante, saṅgho. itthannāmo puggalo sāpattiko, tassa pātimokkhaṁ ṭhapemi, na tasmiṁ sammukhībhūte pātimokkhaṁ uddisitabba'nti ṭhapitaṁ hoti pātimokkhan”-ti.

tena kho pana samayena chabbaggiyā bhikkhū `nāmhe koci jānātī'ti sāpattikāva pātimokkhaṁ suṇanti. therā bhikkhū paracittaviduno bhikkhūnaṁ ārocenti -- “itthannāmo ca itthannāmo ca, āvuso, chabbaggiyā bhikkhū `nāmhe koci jānātī'ti sāpattikāva pātimokkhaṁ suṇantī” ti. assosuṁ kho chabbaggiyā bhikkhū -- “therā kira bhikkhū paracittaviduno amhe bhikkhūnaṁ ārocenti -- itthannāmo ca itthannāmo ca, āvuso, chabbaggiyā bhikkhū `nāmhe koci jānātī'ti sāpattikāva pātimokkhaṁ suṇantī” ti.

te -- puramhākaṁ pesalā bhikkhū pātimokkhaṁ ṭhapentīti -- paṭikacceva suddhānaṁ bhikkhūnaṁ anāpattikānaṁ avatthusmiṁ akāraṇe pātimokkhaṁ ṭhapenti. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma chabbaggiyā bhikkhū suddhānaṁ bhikkhūnaṁ anāpattikānaṁ avatthusmiṁ akāraṇe pātimokkhaṁ ṭhapessantī” ti! atha kho te bhikkhū bhagavato etamatthaṁ ārocesuṁ ...pe0 ... “saccaṁ kira, bhikkhave, chabbaggiyā bhikkhū suddhānaṁ bhikkhūnaṁ anāpattikānaṁ avatthusmiṁ akāraṇe pātimokkhaṁ ṭhapentī” ti? “saccaṁ bhagavā” ti ...pe0 ... vigarahitvā ...pe0 ... dhammiṁ kathaṁ katvā bhikkhū āmantesi -- “na, bhikkhave, suddhānaṁ bhikkhūnaṁ anāpattikānaṁ avatthusmiṁ akāraṇe pātimokkhaṁ ṭhapetabbaṁ. yo ṭhapeyya, āpatti dukkaṭassa”.

5. dhammikādhammikapātimokkhaṭṭhapanaṁ

387. “ekaṁ, bhikkhave, adhammikaṁ pātimokkhaṭṭhapanaṁ, ekaṁ dhammikaṁ; pātimokkhaṭṭhapanaṁ {ekaṁ dhammikaṁ (sī0 syā0)}, dve adhammikāni; pātimokkhaṭṭhapanāni, dve dhammikāni; tīṇi adhammikāni pātimokkhaṭṭhapanāni, tīṇi dhammikāni, cattāri adhammikāni pātimokkhaṭṭhapanāni, cattāri dhammikāni; pañca adhammikāni pātimokkhaṭṭhapanāni, pañca dhammikāni; cha adhammikāni pātimokkhaṭṭhapanāni, cha dhammikāni; satta adhammikāni pātimokkhaṭṭhapanāni, satta dhammikāni; aṭṭha adhammikāni pātimokkhaṭṭhapanāni, aṭṭha dhammikāni; nava adhammikāni pātimokkhaṭṭhapanāni, nava dhammikāni; dasa adhammikāni pātimokkhaṭṭhapanāni, dasa dhammikāni.

“katamaṁ ekaṁ adhammikaṁ pātimokkhaṭṭhapanaṁ? amūlikāya sīlavipattiyā pātimokkhaṁ ṭhapeti -- idaṁ ekaṁ adhammikaṁ pātimokkhaṭṭhapanaṁ. katamaṁ ekaṁ dhammikaṁ pātimokkhaṭṭhapanaṁ? samūlikāya sīlavipattiyā pātimokkhaṁ ṭhapeti -- idaṁ ekaṁ dhammikaṁ pātimokkhaṭṭhapanaṁ.

“katamāni dve adhammikāni pātimokkhaṭṭhapanāni? amūlikāya sīlavipattiyā pātimokkhaṁ ṭhapeti, amūlikāya ācāravipattiyā pātimokkhaṁ ṭhapeti -- imāni dve adhammikāni pātimokkhaṭṭhapanāni. katamāni dve dhammikāni pātimokkhaṭṭhapanāni? samūlikāya sīlavipattiyā pātimokkhaṁ ṭhapeti, samūlikāya ācāravipattiyā pātimokkhaṁ ṭhapeti -- imāni dve dhammikāni pātimokkhaṭṭhapanāni.

“katamāni tīṇi adhammikāni pātimokkhaṭṭhapanāni? amūlikāya sīlavipattiyā pātimokkhaṁ ṭhapeti, amūlikāya ācāravipattiyā pātimokkhaṁ ṭhapeti, amūlikāya diṭṭhivipattiyā pātimokkhaṁ ṭhapeti -- imāni tīṇi adhammikāni pātimokkhaṭṭhapanāni. katamāni tīṇi dhammikāni pātimokkhaṭṭhapanāni? samūlikāya sīlavipattiyā pātimokkhaṁ ṭhapeti, samūlikāya ācāravipattiyā pātimokkhaṁ ṭhapeti, samūlikāya diṭṭhivipattiyā pātimokkhaṁ ṭhapeti -- imāni tīṇi dhammikāni pātimokkhaṭṭhapanāni.

“katamāni cattāri adhammikāni pātimokkhaṭṭhapanāni? amūlikāya sīlavipattiyā pātimokkhaṁ ṭhapeti, amūlikāya ācāravipattiyā pātimokkhaṁ ṭhapeti, amūlikāya diṭṭhivipattiyā pātimokkhaṁ ṭhapeti, amūlikāya ājīvavipattiyā pātimokkhaṁ ṭhapeti -- imāni cattāri adhammikāni pātimokkhaṭṭhapanāni. katamāni cattāri dhammikāni pātimokkhaṭṭhapanāni? samūlikāya sīlavipattiyā pātimokkhaṁ ṭhapeti, samūlikāya ācāravipattiyā pātimokkhaṁ ṭhapeti, samūlikāya diṭṭhivipattiyā pātimokkhaṁ ṭhapeti, samūlikāya ājīvavipattiyā pātimokkhaṁ ṭhapeti -- imāni cattāri dhammikāni pātimokkhaṭṭhapanāni.

“katamāni pañca adhammikāni pātimokkhaṭṭhapanāni? amūlakena pārājikena pātimokkhaṁ ṭhapeti, amūlakena saṅghādisesena ...pe0 ... amūlakena pācittiyena ... amūlakena pāṭidesanīyena ... amūlakena dukkaṭena pātimokkhaṁ ṭhapeti -- imāni pañca adhammikāni pātimokkhaṭṭhapanāni. katamāni pañca dhammikāni pātimokkhaṭṭhapanāni? samūlakena pārājikena pātimokkhaṁ ṭhapeti, samūlakena saṅghādisesena ...pe0 ... pācittiyena ... pāṭidesanīyena ... dukkaṭena pātimokkhaṁ ṭhapeti -- imāni pañca dhammikāni pātimokkhaṭṭhapanāni.

“katamāni cha adhammikāni pātimokkhaṭṭhapanāni? amūlikāya sīlavipattiyā pātimokkhaṁ ṭhapeti akatāya, amūlikāya sīlavipattiyā pātimokkhaṁ ṭhapeti katāya; amūlikāya ācāravipattiyā pātimokkhaṁ ṭhapeti akatāya, amūlikāya ācāravipattiyā pātimokkhaṁ ṭhapeti katāya; amūlikāya diṭṭhivipattiyā pātimokkhaṁ ṭhapeti akatāya, amūlikāya diṭṭhivipattiyā pātimokkhaṁ ṭhapeti katāya -- imāni cha adhammikāni pātimokkhaṭṭhapanāni. katamāni cha dhammikāni pātimokkhaṭṭhapanāni? samūlikāya sīlavipattiyā pātimokkhaṁ ṭhapeti akatāya, samūlikāya sīlavipattiyā pātimokkhaṁ ṭhapeti katāya; samūlikāya ācāravipattiyā ...pe0 ... diṭṭhivipattiyā pātimokkhaṁ ṭhapeti akatāya ...pe0 ... katāya -- imāni cha dhammikāni pātimokkhaṭṭhapanāni.

“katamāni satta adhammikāni pātimokkhaṭṭhapanāni? amūlakena pārājikena pātimokkhaṁ ṭhapeti, amūlakena saṅghādisesena ...pe0 ... thullaccayena pācittiyena pāṭidesanīyena dukkaṭena dubbhāsitena pātimokkhaṁ ṭhapeti -- imāni satta adhammikāni pātimokkhaṭṭhapanāni. katamāni satta dhammikāni pātimokkhaṭṭhapanāni? samūlakena pārājikena pātimokkhaṁ ṭhapeti, samūlakena saṅghādisesena ...pe0 ... thullaccayena pācittiyena pāṭidesanīyena dukkaṭena dubbhāsitena pātimokkhaṁ ṭhapeti -- imāni satta dhammikāni pātimokkhaṭṭhapanāni.

“katamāni aṭṭha adhammikāni pātimokkhaṭṭhapanāni? amūlikāya sīlavipattiyā pātimokkhaṁ ṭhapeti akatāya, amūlikāya sīlavipattiyā pātimokkhaṁ ṭhapeti katāya; amūlikāya ācāravipattiyā ...pe0 ... diṭṭhivipattiyā ...pe0 ... ājīvavipattiyā pātimokkhaṁ ṭhapeti akatāya ...pe0 ... katāya -- imāni aṭṭha adhammikāni pātimokkhaṭṭhapanāni. katamāni aṭṭha dhammikāni pātimokkhaṭṭhapanāni? samūlikāya sīlavipattiyā pātimokkhaṁ ṭhapeti akatāya, samūlikāya sīlavipattiyā pātimokkhaṁ ṭhapeti katāya; samūlikāya ācāravipattiyā ...pe0 ... diṭṭhivipattiyā ...pe0 ... ājīvavipattiyā pātimokkhaṁ ṭhapeti akatāya ...pe0 ... katāya. imāni aṭṭha dhammikāni pātimokkhaṭṭhapanāni.

“katamāni nava adhammikāni pātimokkhaṭṭhapanāni? amūlikāya sīlavipattiyā pātimokkhaṁ ṭhapeti akatāya, amūlikāya sīlavipattiyā pātimokkhaṁ ṭhapeti katāya, amūlikāya sīlavipattiyā pātimokkhaṁ ṭhapeti katākatāya; amūlikāya ācāravipattiyā ...pe0 ... diṭṭhivipattiyā pātimokkhaṁ ṭhapeti akatāya ...pe0 ... katāya ...pe0 ... katākatāya imāni nava adhammikāni pātimokkhaṭṭhapanāni. katamāni nava dhammikāni pātimokkhaṭṭhapanāni? samūlikāya sīlavipattiyā pātimokkhaṁ ṭhapeti akatāya, samūlikāya sīlavipattiyā pātimokkhaṁ ṭhapeti katāya, samūlikāya sīlavipattiyā pātimokkhaṁ ṭhapeti katākatāya; samūlikāya ācāravipattiyā ...pe0 ... diṭṭhivipattiyā pātimokkhaṁ ṭhapeti akatāya ...pe0 ... katāya -- katākatāya ...pe0 ... imāni nava dhammikāni pātimokkhaṭṭhapanāni.

“katamāni dasa adhammikāni pātimokkhaṭṭhapanāni? na pārājiko tassaṁ parisāyaṁ nisinno hoti, na pārājikakathā vippakatā hoti; na sikkhaṁ paccakkhātako tassaṁ parisāyaṁ nisinno hoti, na sikkhaṁ paccakkhātakathā vippakatā hoti; dhammikaṁ sāmaggiṁ upeti, na dhammikaṁ sāmaggiṁ paccādiyati, na dhammikāya sāmaggiyā paccādānakathā vippakatā hoti; na sīlavipattiyā diṭṭhasutaparisaṅkito hoti, na ācāravipattiyā diṭṭhasutaparisaṅkito hoti, na diṭṭhivipattiyā diṭṭhasutaparisaṅkito hoti -- imāni dasa adhammikāni pātimokkhaṭṭhapanāni. katamāni dasa dhammikāni pātimokkhaṭṭhapanāni? pārājiko tassaṁ parisāyaṁ nisinno hoti, pārājikakathā vippakatā hoti; sikkhaṁ paccakkhātako tassaṁ parisāyaṁ nisinno hoti, sikkhaṁ paccakkhātakathā vippakatā hoti; dhammikaṁ sāmaggiṁ na upeti, dhammikaṁ sāmaggiṁ paccādiyati, dhammikāya sāmaggiyā paccādānakathā vippakatā hoti; sīlavipattiyā diṭṭhasutaparisaṅkito hoti, ācāravipattiyā diṭṭhasutaparisaṅkito hoti, diṭṭhivipattiyā diṭṭhasutaparisaṅkito hoti -- imāni dasa dhammikāni pātimokkhaṭṭhapanāni.

6. dhammikapātimokkhaṭṭhapanaṁ

388. “kathaṁ pārājiko tassaṁ parisāyaṁ nisinno hoti? idha, bhikkhave, yehi ākārehi yehi liṅgehi yehi nimittehi pārājikassa dhammassa ajjhāpatti hoti, tehi ākārehi tehi liṅgehi tehi nimittehi bhikkhu bhikkhuṁ passati pārājikaṁ dhammaṁ ajjhāpajjantaṁ. na heva kho bhikkhu bhikkhuṁ passati pārājikaṁ dhammaṁ ajjhāpajjantaṁ, api ca añño bhikkhu bhikkhussa āroceti -- `itthannāmo, āvuso, bhikkhu pārājikaṁ dhammaṁ ajjhāpanno'ti. na heva kho bhikkhu bhikkhuṁ passati pārājikaṁ dhammaṁ ajjhāpajjantaṁ, nāpi {nāpi ca (ka0)} añño bhikkhu bhikkhussa āroceti -- `itthannāmo, āvuso, bhikkhu pārājikaṁ dhammaṁ ajjhāpanno'ti, apica sova bhikkhu bhikkhussa āroceti -- `ahaṁ, āvuso, pārājikaṁ dhammaṁ ajjhāpanno'ti. ākaṅkhamāno, bhikkhave, bhikkhu tena diṭṭhena tena sutena tāya parisaṅkāya tadahuposathe cātuddase vā pannarase vā tasmiṁ puggale sammukhībhūte saṅghamajjhe udāhareyya --

“suṇātu me, bhante, saṅgho. itthannāmo puggalo pārājikaṁ dhammaṁ ajjhāpanno, tassa pātimokkhaṁ ṭhapemi, na tasmiṁ sammukhībhūte pātimokkhaṁ uddisitabbanti -- dhammikaṁ pātimokkhaṭṭhapanaṁ.

389. “bhikkhussa pātimokkhe ṭhapite parisā vuṭṭhāti, dasannaṁ antarāyānaṁ aññatarena {aññatarena antarāyena (syā0 kaṁ0)} -- rājantarāyena vā, corantarāyena vā, agyantarāyena vā, udakantarāyena vā, manussantarāyena vā, amanussantarāyena vā, vāḷantarāyena vā, sarīsapantarāyena vā, jīvitantarāyena vā, brahmacariyantarāyena vā. ākaṅkhamāno, bhikkhave, bhikkhu tasmiṁ vā āvāse, aññasmiṁ vā āvāse, tasmiṁ puggale sammukhībhūte saṅghamajjhe udāhareyya --

“suṇātu me, bhante, saṅgho. itthannāmassa puggalassa pārājikakathā vippakatā, taṁ vatthu avinicchitaṁ. yadi saṅghassa pattakallaṁ, saṅgho taṁ vatthuṁ vinicchineyyāti.

“evañcetaṁ labhetha, iccetaṁ kusalaṁ. no ce labhetha, tadahuposathe cātuddase vā pannarase vā tasmiṁ puggale sammukhībhūte saṅghamajjhe udāharitabbaṁ --

“suṇātu me, bhante, saṅgho. itthannāmassa puggalassa pārājikakathā vippakatā, taṁ vatthu avinicchitaṁ. tassa pātimokkhaṁ ṭhapemi, na tasmiṁ sammukhībhūte pātimokkhaṁ uddisitabbanti -- dhammikaṁ pātimokkhaṭṭhapanaṁ.

390. “kathaṁ sikkhaṁ paccakkhātako tassaṁ parisāyaṁ nisinno hoti? idha pana, bhikkhave, bhikkhu yehi ākārehi yehi liṅgehi yehi nimittehi sikkhā paccakkhātā hoti, tehi ākārehi tehi liṅgehi tehi nimittehi bhikkhu bhikkhuṁ passati sikkhaṁ paccakkhantaṁ. na heva kho bhikkhu bhikkhuṁ passati sikkhaṁ paccakkhantaṁ, apica añño bhikkhu bhikkhussa āroceti -- `itthannāmena, āvuso, bhikkhunā sikkhā paccakkhātā'ti. na heva kho bhikkhu bhikkhuṁ passati sikkhaṁ paccakkhantaṁ, nāpi añño bhikkhu bhikkhussa āroceti -- `itthannāmena, āvuso, bhikkhunā sikkhā paccakkhātā'ti, apica sova bhikkhu bhikkhussa āroceti -- `mayā, āvuso, sikkhā paccakkhātā'ti. ākaṅkhamāno, bhikkhave, bhikkhu tena diṭṭhena tena sutena tāya parisaṅkāya tadahuposathe cātuddase vā pannarase vā tasmiṁ puggale sammukhībhūte saṅghamajjhe udāhareyya --

“suṇātu me, bhante, saṅgho. itthannāmena puggalena sikkhā paccakkhātā, tassa pātimokkhaṁ ṭhapemi, na tasmiṁ sammukhībhūte pātimokkhaṁ uddisitabbanti -- dhammikaṁ pātimokkhaṭṭhapanaṁ.

391. “bhikkhussa pātimokkhe ṭhapite parisā vuṭṭhāti, dasannaṁ antarāyānaṁ aññatarena -- rājantarāyena vā ...pe0 ... brahmacariyantarāyena vā, ākaṅkhamāno, bhikkhave, bhikkhu tasmiṁ vā āvāse, aññasmiṁ vā āvāse, tasmiṁ puggale sammukhībhūte saṅghamajjhe udāhareyya --

“suṇātu me, bhante, saṅgho. itthannāmassa puggalassa sikkhaṁ paccakkhātakathā {sikkhāpaccakkhātakathā (sī0)} vippakatā, taṁ vatthu avinicchitaṁ. yadi saṅghassa pattakallaṁ, saṅgho taṁ vatthuṁ vinicchineyyāti.

“evañcetaṁ labhetha, iccetaṁ kusalaṁ. no ce labhetha, tadahuposathe cātuddase vā pannarase vā tasmiṁ puggale sammukhībhūte saṅghamajjhe udāharitabbaṁ --

“suṇātu me, bhante, saṅgho. itthannāmassa puggalassa sikkhaṁ paccakkhātakathā vippakatā, taṁ vatthu avinicchitaṁ. tassa pātimokkhaṁ ṭhapemi, na tasmiṁ sammukhībhūte pātimokkhaṁ uddisitabbanti -- dhammikaṁ pātimokkhaṭṭhapanaṁ.

392. “kathaṁ dhammikaṁ sāmaggiṁ na upeti? idha pana, bhikkhave, bhikkhu yehi ākārehi yehi liṅgehi yehi nimittehi dhammikāya sāmaggiyānupagamanaṁ hoti, tehi ākārehi tehi liṅgehi tehi nimittehi bhikkhu bhikkhuṁ passati dhammikaṁ sāmaggiṁ na upentaṁ. na heva kho bhikkhu bhikkhuṁ passati dhammikaṁ sāmaggiṁ na upentaṁ, api ca añño bhikkhu bhikkhussa āroceti -- `itthannāmo, āvuso, bhikkhu dhammikaṁ sāmaggiṁ na upetī'ti. na heva kho bhikkhu bhikkhuṁ passati dhammikaṁ sāmaggiṁ na upentaṁ, nāpi añño bhikkhu bhikkhussa āroceti -- `itthannāmo, āvuso, bhikkhu dhammikaṁ sāmaggiṁ na upetī'ti, api ca sova bhikkhu bhikkhussa āroceti -- `ahaṁ, āvuso, dhammikaṁ sāmaggiṁ na upemī'ti. ākaṅkhamāno, bhikkhave, bhikkhu tena diṭṭhena tena sutena tāya parisaṅkāya tadahuposathe cātuddase vā pannarase vā tasmiṁ puggale sammukhībhūte saṅghamajjhe udāhareyya --

“suṇātu me, bhante, saṅgho. itthannāmo puggalo dhammikaṁ sāmaggiṁ na upeti, tassa pātimokkhaṁ ṭhapemi, na tasmiṁ sammukhībhūte pātimokkhaṁ uddisitabbanti -- dhammikaṁ pātimokkhaṭṭhapanaṁ.

393. “kathaṁ dhammikaṁ sāmaggiṁ paccādiyati? idha, bhikkhave, bhikkhu yehi ākārehi yehi liṅgehi yehi nimittehi dhammikāya sāmaggiyā paccādānaṁ hoti, tehi ākārehi tehi liṅgehi tehi nimittehi bhikkhu bhikkhuṁ passati dhammikaṁ sāmaggiṁ paccādiyantaṁ na heva kho bhikkhu bhikkhuṁ passati dhammikaṁ sāmaggiṁ paccādiyantaṁ, api ca añño bhikkhu bhikkhussa āroceti -- `itthannāmo, āvuso, bhikkhu dhammikaṁ sāmaggiṁ paccādiyatī'ti. na heva kho bhikkhu bhikkhuṁ passati dhammikaṁ sāmaggiṁ paccādiyantaṁ, nāpi añño bhikkhu bhikkhussa āroceti -- `itthannāmo, āvuso, bhikkhu dhammikaṁ sāmaggiṁ paccādiyatī'ti, api ca sova bhikkhu bhikkhussa āroceti -- `ahaṁ, āvuso, dhammikaṁ sāmaggiṁ paccādiyāmī'ti. ākaṅkhamāno, bhikkhave, bhikkhu tena diṭṭhena tena sutena tāya parisaṅkāya tadahuposathe cātuddase vā pannarase vā tasmiṁ puggale sammukhībhūte saṅghamajjhe udāhareyya --

“suṇātu me, bhante, saṅgho. itthannāmo puggalo dhammikaṁ sāmaggiṁ paccādiyati, tassa pātimokkhaṁ ṭhapemi, na tasmiṁ sammukhībhūte pātimokkhaṁ uddisitabbanti -- dhammikaṁ pātimokkhaṭṭhapanaṁ.

394. “bhikkhussa pātimokkhe ṭhapite parisā vuṭṭhāti, dasannaṁ antarāyānaṁ aññatarena -- rājantarāyena vā ...pe0 ... brahmacariyantarāyena vā. ākaṅkhamāno, bhikkhave, bhikkhu tasmiṁ vā āvāse, aññasmiṁ vā āvāse, tasmiṁ puggale sammukhībhūte saṅghamajjhe udāhareyya --

“suṇātu me, bhante, saṅgho. itthannāmassa puggalassa dhammikāya sāmaggiyā paccādānakathā vippakatā, taṁ vatthu avinicchitaṁ. yadi saṅghassa pattakallaṁ, saṅgho taṁ vatthuṁ vinicchineyyāti.

“evañcetaṁ labhetha, iccetaṁ kusalaṁ. no ce labhetha, tadahuposathe cātuddase vā pannarase vā tasmiṁ puggale sammukhībhūte saṅghamajjhe udāharitabbaṁ --

“suṇātu me, bhante, saṅgho. itthannāmassa puggalassa dhammikāya sāmaggiyā paccādānakathā vippakatā, taṁ vatthu avinicchitaṁ. tassa pātimokkhaṁ ṭhapemi, na tasmiṁ sammukhībhūte pātimokkhaṁ uddisitabbanti -- dhammikaṁ pātimokkhaṭṭhapanaṁ.

395. “kathaṁ sīlavipattiyā diṭṭhasutaparisaṅkito hoti? idha pana, bhikkhave, bhikkhu yehi ākārehi yehi liṅgehi yehi nimittehi sīlavipattiyā diṭṭhasutaparisaṅkito hoti, tehi ākārehi tehi liṅgehi tehi nimittehi bhikkhu bhikkhuṁ passati sīlavipattiyā diṭṭhasutaparisaṅkitaṁ. na heva kho bhikkhu bhikkhuṁ passati sīlavipattiyā diṭṭhasutaparisaṅkitaṁ, api ca añño bhikkhu bhikkhussa āroceti -- `itthannāmo, āvuso, bhikkhu sīlavipattiyā diṭṭhasutaparisaṅkito'ti. na heva kho bhikkhu bhikkhuṁ passati sīlavipattiyā diṭṭhasutaparisaṅkitaṁ, nāpi añño bhikkhu bhikkhussa āroceti -- `itthannāmo, āvuso, bhikkhu sīlavipattiyā diṭṭhasutaparisaṅkito'ti, api ca sova bhikkhu bhikkhussa āroceti -- `ahaṁ, āvuso, sīlavipattiyā diṭṭhasutaparisaṅkitomhī'ti. ākaṅkhamāno, bhikkhave, bhikkhu tena diṭṭhena tena sutena tāya parisaṅkāya tadahuposathe cātuddase vā pannarase vā tasmiṁ puggale sammukhībhūte saṅghamajjhe udāhareyya --

“suṇātu me, bhante, saṅgho. itthannāmo puggalo sīlavipattiyā diṭṭhasutaparisaṅkito, {diṭṭhasutaparisaṅkito hoti (syā0 kaṁ0)} tassa pātimokkhaṁ ṭhapemi, na tasmiṁ sammukhībhūte pātimokkhaṁ uddisitabbanti -- dhammikaṁ pātimokkhaṭṭhapanaṁ.

396. “kathaṁ ācāravipattiyā diṭṭhasutaparisaṅkito hoti? idha pana, bhikkhave, bhikkhu yehi ākārehi yehi liṅgehi yehi nimittehi ācāravipattiyā diṭṭhasutaparisaṅkito hoti tehi ākārehi tehi liṅgehi tehi nimittehi bhikkhu bhikkhuṁ passati ācāravipattiyā diṭṭhasutaparisaṅkitaṁ. na heva kho bhikkhu bhikkhuṁ passati ācāravipattiyā diṭṭhasutaparisaṅkitaṁ, api ca añño bhikkhu bhikkhussa āroceti -- `itthannāmo, āvuso, bhikkhu ācāravipattiyā diṭṭhasutaparisaṅkito'ti. na heva kho bhikkhu bhikkhuṁ passati ācāravipattiyā diṭṭhasutaparisaṅkitaṁ, nāpi añño bhikkhu bhikkhussa āroceti -- `itthannāmo, āvuso, bhikkhu ācāravipattiyā diṭṭhasutaparisaṅkito'ti, api ca sova bhikkhu bhikkhussa āroceti -- `ahaṁ, āvuso, ācāravipattiyā diṭṭhasutaparisaṅkitomhī'ti. ākaṅkhamāno, bhikkhave, bhikkhu tena diṭṭhena tena sutena tāya parisaṅkāya tadahuposathe cātuddase vā pannarase vā tasmiṁ puggale sammukhībhūte saṅghamajjhe udāhareyya --

“suṇātu me, bhante, saṅgho. itthannāmo puggalo ācāravipattiyā diṭṭhasutaparisaṅkito, tassa pātimokkhaṁ ṭhapemi, na tasmiṁ sammukhībhūte pātimokkhaṁ uddisitabbanti -- dhammikaṁ pātimokkhaṭṭhapanaṁ.

397. “kathaṁ diṭṭhivipattiyā diṭṭhasutaparisaṅkito hoti? idha pana, bhikkhave, bhikkhu yehi ākārehi yehi liṅgehi yehi nimittehi diṭṭhivipattiyā diṭṭhasutaparisaṅkito hoti, tehi ākārehi tehi liṅgehi tehi nimittehi bhikkhu bhikkhuṁ passati diṭṭhivipattiyā diṭṭhasutaparisaṅkitaṁ. na heva kho bhikkhu bhikkhuṁ passati diṭṭhivipattiyā diṭṭhasutaparisaṅkitaṁ, api ca añño bhikkhu bhikkhussa āroceti -- `itthannāmo, āvuso, bhikkhu diṭṭhivipattiyā diṭṭhasutaparisaṅkito'ti. na heva kho bhikkhu bhikkhuṁ passati diṭṭhivipattiyā diṭṭhasutaparisaṅkitaṁ, nāpi añño bhikkhu bhikkhussa āroceti -- `itthannāmo, āvuso, bhikkhu diṭṭhivipattiyā diṭṭhasutaparisaṅkito'ti, api ca sova bhikkhu bhikkhussa āroceti -- `ahaṁ, āvuso, diṭṭhivipattiyā diṭṭhasutaparisaṅkitomhī'ti. ākaṅkhamāno, bhikkhave, bhikkhu tena diṭṭhena tena sutena tāya parisaṅkāya tadahuposathe cātuddase vā pannarase vā tasmiṁ puggale sammukhībhūte saṅghamajjhe udāhareyya --

“suṇātu me, bhante, saṅgho. itthannāmo puggalo diṭṭhivipattiyā diṭṭhasutaparisaṅkito, tassa pātimokkhaṁ ṭhapemi, na tasmiṁ sammukhībhūte pātimokkhaṁ uddisitabbanti -- dhammikaṁ pātimokkhaṭṭhapanaṁ.

“imāni dasa dhammikāni pātimokkhaṭṭhapanānī” ti.

paṭhamabhāṇavāro niṭṭhito.

7. attādānaaṅgaṁ

398. atha kho āyasmā upāli yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā upāli bhagavantaṁ etadavoca -- “attādānaṁ ādātukāmena, bhante, bhikkhunā katamaṅgasamannāgataṁ {kataṅgasamannāgataṁ (ka0)} attādānaṁ ādātabban”-ti?

{pari0 440} “attādānaṁ ādātukāmena, upāli, bhikkhunā pañcaṅgasamannāgataṁ attādānaṁ ādātabbaṁ. attādānaṁ ādātukāmena, upāli, bhikkhunā evaṁ paccavekkhitabbaṁ -- `yaṁ kho ahaṁ imaṁ attādānaṁ ādātukāmo, kālo nu kho imaṁ attādānaṁ ādātuṁ udāhu no'ti? sace, upāli, bhikkhu paccavekkhamāno evaṁ jānāti -- `akālo imaṁ attādānaṁ ādātuṁ, no kālo'ti, na taṁ, upāli, attādānaṁ ādātabbaṁ.

“sace panupāli, bhikkhu paccavekkhamāno evaṁ jānāti -- `kālo imaṁ attādānaṁ ādātuṁ, no akālo'ti, tenupāli, bhikkhunā uttari paccavekkhitabbaṁ -- `yaṁ kho ahaṁ imaṁ attādānaṁ ādātukāmo, bhūtaṁ nu kho idaṁ attādānaṁ udāhu no'ti? sace, upāli, bhikkhu paccavekkhamāno evaṁ jānāti -- `abhūtaṁ idaṁ attādānaṁ, no bhūta'nti, na taṁ, upāli, attādānaṁ ādātabbaṁ.

“sace panupāli, bhikkhu paccavekkhamāno evaṁ jānāti -- `bhūtaṁ idaṁ attādānaṁ, no abhūta'nti, tenupāli, bhikkhunā uttari paccavekkhitabbaṁ -- `yaṁ kho ahaṁ imaṁ attādānaṁ ādātukāmo, atthasañhitaṁ nu kho idaṁ attādānaṁ udāhu no'ti? sace, upāli, bhikkhu paccavekkhamāno evaṁ jānāti -- `anatthasañhitaṁ idaṁ attādānaṁ, no atthasañhita'nti, na taṁ, upāli, attādānaṁ ādātabbaṁ.

“sace panupāli, bhikkhu paccavekkhamāno evaṁ jānāti -- `atthasañhitaṁ idaṁ attādānaṁ, no anatthasañhita'nti, tenupāli, bhikkhunā uttari paccavekkhitabbaṁ -- `imaṁ kho ahaṁ attādānaṁ ādiyamāno labhissāmi sandiṭṭhe sambhatte bhikkhū dhammato vinayato pakkhe udāhu no'ti? sace, upāli, bhikkhu paccavekkhamāno evaṁ jānāti -- `imaṁ kho ahaṁ attādānaṁ ādiyamāno na labhissāmi sandiṭṭhe sambhatte bhikkhū dhammato vinayato pakkhe'ti, na taṁ, upāli, attādānaṁ ādātabbaṁ.

“sace panupāli, bhikkhu paccavekkhamāno evaṁ jānāti -- `imaṁ kho ahaṁ attādānaṁ ādiyamāno labhissāmi sandiṭṭhe sambhatte bhikkhū dhammato vinayato pakkhe'ti, tenupāli, bhikkhunā uttari paccavekkhitabbaṁ -- `imaṁ kho me attādānaṁ ādiyato bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ udāhu no'ti? sace upāli, bhikkhu paccavekkhamāno evaṁ jānāti -- `imaṁ kho me attādānaṁ ādiyato bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇa'nti, na taṁ, upāli, attādānaṁ ādātabbaṁ. sace panupāli, bhikkhu paccavekkhamāno evaṁ jānāti -- `imaṁ kho me attādānaṁ ādiyato na bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇa'nti, ādātabbaṁ taṁ, upāli, attādānaṁ. evaṁ pañcaṅgasamannāgataṁ kho, upāli, attādānaṁ ādinnaṁ, pacchāpi avippaṭisārakaraṁ bhavissatī'ti.

8. codakenapaccavekkhitabbadhammā

399. {pari0 436 (a0 ni0 10.44 thokaṁ visadisaṁ)} “codakena, bhante, bhikkhunā paraṁ codetukāmena kati dhamme ajjhattaṁ paccavekkhitvā paro codetabbo” ti? “codakena, upāli, bhikkhunā paraṁ codetukāmena pañca dhamme ajjhattaṁ paccavekkhitvā paro codetabbo.

“codakena, upāli, bhikkhunā paraṁ codetukāmena evaṁ paccavekkhitabbaṁ -- `parisuddhakāyasamācāro nu khomhi, parisuddhenamhi kāyasamācārena samannāgato -- acchiddena appaṭimaṁsena? saṁvijjati nu kho me eso dhammo udāhu no'ti? no ce, upāli, bhikkhu parisuddhakāyasamācāro hoti, parisuddhena kāyasamācārena samannāgato -- acchiddena appaṭimaṁsena, tassa bhavanti vattāro -- `iṅgha tāva āyasmā kāyikaṁ sikkhassū'ti. itissa bhavanti vattāro.

“puna caparaṁ, upāli, codakena bhikkhunā paraṁ codetukāmena evaṁ paccavekkhitabbaṁ -- `parisuddhavacīsamācāro nu khomhi, parisuddhenamhi vacīsamācārena samannāgato -- acchiddena appaṭimaṁsena? saṁvijjati nu kho me eso dhammo udāhu no'ti? no ce, upāli, bhikkhu parisuddhavacīsamācāro hoti, parisuddhena vacīsamācārena samannāgato -- acchiddena appaṭimaṁsena, tassa bhavanti vattāro -- `iṅgha tāva āyasmā vācasikaṁ sikkhassū'ti. itissa bhavanti vattāro.

“puna caparaṁ, upāli, codakena bhikkhunā paraṁ codetukāmena evaṁ paccavekkhitabbaṁ -- `mettaṁ nu kho me cittaṁ paccupaṭṭhitaṁ sabrahmacārīsu anāghātaṁ, saṁvijjati nu kho me eso dhammo udāhu no'ti? no ce, upāli, bhikkhuno mettacittaṁ paccupaṭṭhitaṁ hoti sabrahmacārīsu anāghātaṁ, tassa bhavanti vattāro -- `iṅgha tāva āyasmā sabrahmacārīsu mettacittaṁ upaṭṭhāpehī'ti. itissa bhavanti vattāro.

“puna caparaṁ, upāli, codakena bhikkhunā paraṁ codetukāmena evaṁ paccavekkhitabbaṁ -- `bahussuto nu khomhi, sutadharo, sutasanniccayo? ye te dhammā ādikalyāṇā majjhekalyāṇā pariyosānakalyāṇā, sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti, tathārūpā me dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā? saṁvijjati nu kho me eso dhammo udāhu no'ti? no ce, upāli, bhikkhu bahussuto hoti, sutadharo, sutasanniccayo; ye te dhammā ādikalyāṇā majjhekalyāṇā pariyosānakalyāṇā, sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti, tathārūpassa dhammā na bahussutā honti dhātā vacasā paricitā manasānupekkhitā diṭṭhiyā suppaṭividdhā, tassa bhavanti vattāro -- `iṅgha tāva āyasmā āgamaṁ pariyāpuṇassū'ti. itissa bhavanti vattāro.

“puna caparaṁ, upāli, codakena bhikkhunā paraṁ codetukāmena evaṁ paccavekkhitabbaṁ -- `ubhayāni kho me pātimokkhāni vitthārena svāgatāni honti, suvibhattāni, suppavattīni, suvinicchitāni -- suttaso, anubyañjanaso? saṁviñjati nu kho me eso dhammo udāhu no'ti? no ce, upāli, bhikkhuno ubhayāni pātimokkhāni vitthārena svāgatāni honti, suvibhattāni, suppavattīni, suvinicchitāni -- suttaso, anubyañjanaso, `idaṁ panāvuso, kattha vuttaṁ bhagavatā'ti, iti puṭṭho na sampāyati {na sampādayati (ka0)}, tassa bhavanti vattāro -- `iṅgha tāva āyasmā, vinayaṁ pariyāpuṇassū'ti. itissa bhavanti vattāro. codakenupāli, bhikkhunā paraṁ codetukāmena ime pañca dhamme ajjhattaṁ paccavekkhitvā paro codetabbo” ti.

9. codakenaupaṭṭhāpetabbadhammā

400. “codakena, bhante, bhikkhunā paraṁ codetukāmena kati dhamme ajjhattaṁ upaṭṭhāpetvā paro codetabbo” ti? “codakenupāli, bhikkhunā paraṁ codetukāmena pañca dhamme ajjhattaṁ upaṭṭhāpetvā paro codetabbo -- kālena vakkhāmi, no akālena; bhūtena vakkhāmi, no abhūtena; saṇhena vakkhāmi, no pharusena; atthasaṁhitena vakkhāmi, no anatthasaṁhitena; mettacitto vakkhāmi, no dosantaroti. codakenupāli, bhikkhunā paraṁ codetukāmena ime pañca dhamme ajjhattaṁ upaṭṭhāpetvā paro codetabbo” ti.

10. codakacuditakapaṭisaṁyuttakathā

401. “adhammacodakassa, bhante, bhikkhuno katīhākārehi vippaṭisāro upadahātabbo” ti? “adhammacodakassa, upāli, bhikkhuno pañcahākārehi vippaṭisāro upadahātabbo -- akālenāyasmā codesi, no kālena, alaṁ te vippaṭisārāya; abhūtenāyasmā codesi, no bhūtena, alaṁ te vippaṭisārāya; pharusenāyasmā codesi, no saṇhena, alaṁ te vippaṭisārāya; anatthasaṁhitenāyasmā codesi, no atthasaṁhitena, alaṁ te vippaṭisārāya; dosantaro āyasmā codesi, no mettacitto, alaṁ te vippaṭisārāyāti. adhammacodakassa, upāli, bhikkhuno imehi pañcahākārehi vippaṭisāro upadahātabbo. taṁ kissa hetu? yathā na aññopi bhikkhu abhūtena codetabbaṁ maññeyyā” ti.

“adhammacuditassa pana, bhante, bhikkhuno katihākārehi avippaṭisāro upadahātabbo” ti? “adhammacuditassa, upāli, bhikkhuno pañcahākārehi avippaṭisāro upadahātabbo -- akālenāyasmā cudito, no kālena, alaṁ te avippaṭisārāya; abhūtenāyasmā cudito, no bhūtena, alaṁ te avippaṭisārāya; pharusenāyasmā cudito, no saṇhena, alaṁ te avippaṭisārāya; anatthasaṁhitenāyasmā cudito, no atthasaṁhitena, alaṁ te avippaṭisārāya; dosantarenāyasmā cudito, no mettacittena, alaṁ te avippaṭisārāyāti. adhammacuditassa, upāli, bhikkhuno imehi pañcahākārehi avippaṭisāro upadahātabbo” ti.

“dhammacodakassa, bhante, bhikkhuno katihākārehi avippaṭisāro upadahātabbo” ti? “dhammacodakassa, upāli, bhikkhuno pañcahākārehi avippaṭisāro upadahātabbo -- kālenāyasmā codesi, no akālena, alaṁ te avippaṭisārāya; bhūtenāyasmā codesi, no abhūtena, alaṁ te avippaṭisārāya; saṇhenāyasmā codesi, no pharusena, alaṁ te avippaṭisārāya; atthasaṁhitenāyasmā codesi, no anatthasaṁhitena, alaṁ te avippaṭisārāya; mettacitto āyasmā codesi, no dosantaro, alaṁ te avippaṭisārāyāti. dhammacodakassa, upāli, bhikkhuno imehi pañcahākārehi avippaṭisāro upadahātabbo. taṁ kissa hetu? yathā aññopi bhikkhu bhūtena codetabbaṁ maññeyyā” ti.

“dhammacuditassa pana, bhante, bhikkhuno katihākārehi vippaṭisāro upadahātabbo” ti? “dhammacuditassa, upāli, bhikkhuno pañcahākārehi vippaṭisāro upadahātabbo -- kālenāyasmā cudito, no akālena, alaṁ te vippaṭisārāya; bhūtenāyasmā cudito, no abhūtena, alaṁ te vippaṭisārāya; saṇhenāyasmā cudito, no pharusena, alaṁ te vippaṭisārāya; atthasaṁhitenāyasmā cudito, no anatthasaṁhitena, alaṁ te vippaṭisārāya; mettacittenāyasmā cudito, no dosantarena, alaṁ te vippaṭisārāyāti. dhammacuditassa, upāli, bhikkhuno imehi pañcahākārehi vippaṭisāro upadahātabbo” ti.

{pari0 438} “codakena, bhante, bhikkhunā paraṁ codetukāmena kati dhamme ajjhattaṁ manasi karitvā paro codetabbo” ti? “codakenupāli, bhikkhunā paraṁ codetukāmena pañca dhamme ajjhattaṁ manasi karitvā paro codetabbo -- kāruññatā, hitesitā, anukampitā, {anukampatā (ka0)} āpattivuṭṭhānatā, vinayapurekkhāratāti. codakenupāli, bhikkhunā paraṁ codetukāmena ime pañca dhamme ajjhattaṁ manasi karitvā paro codetabbo” ti.

“cuditena pana, bhante, bhikkhunā katisu dhammesu patiṭṭhātabban”-ti? “cuditenupāli, bhikkhunā dvīsu dhammesu patiṭṭhātabbaṁ -- sacce ca akuppe cā” ti.

dutiyabhāṇavāro niṭṭhito.

pātimokkhaṭṭhapanakkhandhako navamo.

imamhi khandhake vatthū tiṁsa.

tassuddānaṁ --

uposathe yāvatikaṁ, pāpabhikkhu na nikkhami.

moggallānena nicchuddho, accherā jinasāsane..

ninnonupubbasikkhā ca, ṭhitadhammo nātikkamma.

kuṇapukkhipati saṅgho, savantiyo jahanti ca..

savanti parinibbanti, ekarasa vimutti ca.

bahu dhammavinayopi, bhūtaṭṭhāriyapuggalā..

samuddaṁ upamaṁ katvā, vācesi {ṭhāpesi (ka0)} sāsane guṇaṁ.

uposathe pātimokkhaṁ, na amhe koci jānāti..

paṭikacceva ujjhanti, eko dve tīṇi cattāri.

pañca cha satta aṭṭhāni, navā ca dasamāni ca..

sīla-ācāra-diṭṭhi ca, ājīvaṁ catubhāgike.

pārājikañca saṅghādi, pācitti pāṭidesani..

dukkaṭaṁ pañcabhāgesu, sīlācāravipatti ca.

akatāya katāya ca, chabhāgesu yathāvidhi..

pārājikañca saṅghādi, thullaṁ pācittiyena ca.

pāṭidesaniyañceva, dukkaṭañca dubbhāsitaṁ..

sīlācāravipatti ca, diṭṭhiājīvavipatti.

yā ca aṭṭhā katākate, tenetā sīlācāradiṭṭhiyā..

akatāya katāyāpi, katākatāyameva ca.

evaṁ navavidhā vuttā, yathābhūtena ñāyato..

pārājiko vippakatā, paccakkhāto tatheva ca.

upeti paccādiyati, paccādānakathā ca yā..

sīlācāravipatti ca, tathā diṭṭhivipattiyā.

diṭṭhasutaparisaṅkitaṁ, dasadhā taṁ vijānātha..

bhikkhu vipassati bhikkhuṁ, añño cārocayāti taṁ.

so yeva tassa akkhāti {vipassañño cārocati. taṁ suddheva tassa akkhāti (ka0)}, pātimokkhaṁ ṭhapeti so..

vuṭṭhāti antarāyena, rājacoraggudakā ca.

manussaamanussā ca, vāḷasarīsapā jīvibrahmaṁ..

dasannamaññatarena, tasmiṁ aññataresu vā.

dhammikādhammikā ceva, yathā maggena jānātha..

kālabhūtatthasaṁhitaṁ, labhissāmi bhavissati.

kāyavācasikā mettā, bāhusaccaṁ ubhayāni..

kālabhūtena saṇhena, atthamettena codaye.

vippaṭisāradhammena, tathā vācā {tathevāpi (syā0)} vinodaye..

dhammacodacuditassa, vinodeti vippaṭisāro.

karuṇā hitānukampi, vuṭṭhānapurekkhārato..

codakassa paṭipatti, sambuddhena pakāsitā.

sacce ceva akuppe ca, cuditasseva dhammatāti..

pātimokkhaṭṭhapanakkhandhakaṁ niṭṭhitaṁ.

10. bhikkhunikkhandhakaṁ

1. paṭhamabhāṇavāro

mahāpajāpatigotamīvatthu

402. {a0 ni0 8.51 idaṁ vatthu āgataṁ} tena samayena buddho bhagavā sakkesu viharati kapilavatthusmiṁ nigrodhārāme. atha kho mahāpajāpati {mahāpajāpatī (sī0 syā0)} gotamī yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho mahāpajāpati gotamī bhagavantaṁ etadavoca -- “sādhu, bhante, labheyya mātugāmo tathāgatappavedite dhammavinaye agārasmā anagāriyaṁ pabbajjan”-ti. “alaṁ, gotami, mā te rucci mātugāmassa tathāgatappavedite dhammavinaye agārasmā anagāriyaṁ pabbajjā” ti. dutiyampi kho ...pe0 ... tatiyampi kho mahapajāpati gotamī bhagavantaṁ etadavoca -- “sādhu, bhante, labheyya mātugāmo tathāgatappavedite dhammavinaye agārasmā anagāriyaṁ pabbajjan”-ti. “alaṁ, gotami, mā te rucci mātugāmassa tathāgatappavedite dhammavinaye agārasmā anagāriyaṁ pabbajjā” ti. atha kho mahāpajāpati gotamī -- na bhagavā anujānāti mātugāmassa tathāgatappavedite dhammavinaye agārasmā anagāriyaṁ pabbajjanti -- dukkhī dummanā assumukhī rudamānā bhagavantaṁ abhivādetvā padakkhiṇaṁ katvā pakkāmi.

atha kho bhagavā kapilavatthusmiṁ yathābhirantaṁ viharitvā yena vesālī tena cārikaṁ pakkāmi. anupubbena cārikaṁ caramāno yena vesālī tadavasari. tatra sudaṁ bhagavā vesāliyaṁ viharati mahāvane kūṭāgārasālāyaṁ. atha kho mahāpajāpati gotamī kese chedāpetvā kāsāyāni vatthāni acchādetvā sambahulāhi sākiyānīhi saddhiṁ yena vesālī tena pakkāmi. anupubbena yena vesālī mahāvanaṁ kūṭāgārasālā tenupasaṅkami. atha kho mahāpajāpati gotamī sūnehi pādehi rajokiṇṇena gattena dukkhī dummanā assumukhī rudamānā bahidvārakoṭṭhake aṭṭhāsi. addasā kho āyasmā ānando mahāpajāpatiṁ gotamiṁ sūnehi pādehi rajokiṇṇena gattena dukkhiṁ dummanaṁ assumukhiṁ rudamānaṁ bahidvārakoṭṭhake ṭhitaṁ. disvāna mahāpajāpatiṁ gotamiṁ etadavoca -- “kissa tvaṁ, gotami, sūnehi pādehi rajokiṇṇena gattena dukkhī dummanā assumukhī rudamānā bahidvārakoṭṭhake ṭhitā” ti? “tathā hi pana, bhante ānanda, na bhagavā anujānāti mātugāmassa tathāgatappavedite dhammavinaye agārasmā anagāriyaṁ pabbajjan”-ti. “tena hi tvaṁ, gotami, muhuttaṁ idheva tāva hohi, yāvāhaṁ bhagavantaṁ yācāmi mātugāmassa tathāgatappavedite dhammavinaye agārasmā anagāriyaṁ pabbajjan”-ti.

atha kho āyasmā ānando yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando bhagavantaṁ etadavoca -- “esā, bhante, mahāpajāpati gotamī sūnehi pādehi rajokiṇṇena gattena dukkhī dummanā assumukhī rudamānā bahidvārakoṭṭhake ṭhitā -- na bhagavā anujānāti mātugāmassa tathāgatappavedite dhammavinaye agārasmā anagāriyaṁ pabbajjanti. sādhu, bhante, labheyya mātugāmo tathāgatappavedite dhammavinaye agārasmā anagāriyaṁ pabbajjan”-ti. “alaṁ, ānanda, mā te rucci mātugāmassa tathāgatappavedite dhammavinaye agārasmā anagāriyaṁ pabbajjā” ti. dutiyampi kho ...pe0 ... tatiyampi kho āyasmā ānando bhagavantaṁ etadavoca -- “sādhu, bhante, labheyya mātugāmo tathāgatappavedite dhammavinaye agārasmā anagāriyaṁ pabbajjan”-ti. “alaṁ, ānanda, mā te rucci mātugāmassa tathāgatappavedite dhammavinaye agārasmā anagāriyaṁ pabbajjā” ti.

atha kho āyasmā ānando {a0 ni0 8.51 “atha kho āyasmato ānandassa etadahosī” ti āgataṁ} -- “na bhagavā anujānāti mātugāmassa tathāgatappavedite dhammavinaye agārasmā anagāriyaṁ pabbajjaṁ; yaṁnūnāhaṁ aññenapi pariyāyena bhagavantaṁ yāceyyaṁ mātugāmassa tathāgatappavedite dhammavinaye agārasmā anagāriyaṁ pabbajjan”-ti. atha kho āyasmā ānando bhagavantaṁ etadavoca -- “bhabbo nu kho, bhante, mātugāmo tathāgatappavedite dhammavinaye agārasmā anagāriyaṁ pabbajitvā sotāpattiphalaṁ vā sakadāgāmiphalaṁ {sakidāgāmiphalaṁ (syā0)} vā anāgāmiphalaṁ vā arahattaphalaṁ vā sacchikātu” nti? “bhabbo, ānanda, mātugāmo tathāgatappavedite dhammavinaye agārasmā anagāriyaṁ pabbajitvā sotāpattiphalampi sakadāgāmiphalampi anāgāmiphalampi arahattaphalampi sacchikātu” nti. “sace, bhante, bhabbo mātugāmo tathāgatappavedite dhammavinaye agārasmā anagāriyaṁ pabbajitvā sotāpattiphalampi sakadāgāmiphalampi anāgāmiphalampi arahattaphalampi sacchikātuṁ; bahūpakārā, bhante, mahāpajāpati gotamī bhagavato mātucchā āpādikā, posikā, khīrassa dāyikā, bhagavantaṁ janettiyā kālaṅkatāya thaññaṁ pāyesi; sādhu, bhante, labheyya mātugāmo tathāgatappavedite dhammavinaye agārasmā anagāriyaṁ pabbajjan”-ti.

aṭṭhagarudhammā

403. “sace, ānanda, mahāpajāpatī gotamī aṭṭha garudhamme paṭiggaṇhāti, sāvassā. hotu upasampadā.

{pāci0 149} “vassasatūpasampannāya bhikkhuniyā tadahupasampannassa bhikkhuno abhivādanaṁ paccuṭṭhānaṁ añjalikammaṁ sāmīcikammaṁ kātabbaṁ. ayampi dhammo sakkatvā garukatvā {garuṁkatvā (ka0)} mānetvā pūjetvā yāvajīvaṁ anatikkamanīyo.

“na bhikkhuniyā abhikkhuke āvāse vassaṁ vasitabbaṁ. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“anvaddhamāsaṁ bhikkhuniyā bhikkhusaṅghato dve dhammā paccāsīsitabbā -- uposathapucchakañca, ovādūpasaṅkamanañca. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“vassaṁvuṭṭhāya bhikkhuniyā ubhatosaṅghe tīhi ṭhānehi pavāretabbaṁ -- diṭṭhena vā, sutena vā, parisaṅkāya vā. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“garudhammaṁ ajjhāpannāya bhikkhuniyā ubhatosaṅghe pakkhamānattaṁ caritabbaṁ. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“dve vassāni chasu dhammesu sikkhitasikkhāya sikkhamānāya ubhatosaṅghe upasampadā pariyesitabbā. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“na bhikkhuniyā kenaci pariyāyena bhikkhu akkositabbo paribhāsitabbo. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“ajjatagge ovaṭo bhikkhunīnaṁ bhikkhūsu vacanapatho, anovaṭo bhikkhūnaṁ bhikkhunīsu vacanapatho. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“sace, ānanda, mahāpajāpati gotamī ime aṭṭha garudhamme paṭiggaṇhāti, sāvassā hotu upasampadā” ti.

atha kho āyasmā ānando bhagavato santike aṭṭha garudhamme uggahetvā yena mahāpajāpati gotamī tenupasaṅkami, upasaṅkamitvā mahāpajāpatiṁ gotamiṁ etadavoca -- “sace kho tvaṁ, gotami, aṭṭha garudhamme paṭiggaṇheyyāsi, sāva te bhavissati upasampadā.

“vassasatūpasampannāya bhikkhuniyā tadahupasampannassa bhikkhuno abhivādanaṁ paccuṭṭhānaṁ añjalikammaṁ sāmīcikammaṁ kātabbaṁ. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“na bhikkhuniyā abhikkhuke āvāse vassaṁ vasitabbaṁ. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“anvaddhamāsaṁ bhikkhuniyā bhikkhusaṅghato dve dhammā paccāsīsitabbā -- uposathapucchakañca, ovādūpasaṅkamanañca. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“vassaṁvuṭṭhāya bhikkhuniyā ubhatosaṅghe tīhi ṭhānehi pavāretabbaṁ -- diṭṭhena vā, sutena vā, parisaṅkāya vā. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“garudhammaṁ ajjhāpannāya bhikkhuniyā ubhatosaṅghe pakkhamānattaṁ caritabbaṁ. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“dve vassāni chasu dhammesu sikkhitasikkhāya sikkhamānāya ubhatosaṅghe upasampadā pariyesitabbā. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“na bhikkhuniyā kenaci pariyāyena bhikkhu akkositabbo paribhāsitabbo. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“ajjatagge ovaṭo bhikkhunīnaṁ bhikkhūsu vacanapatho, anovaṭo bhikkhūnaṁ bhikkhunīsu vacanapatho. ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.

“sace kho tvaṁ, gotami, ime aṭṭha garudhamme paṭiggaṇheyyāsi, sāva te bhavissati upasampadā” ti.

“seyyathāpi, bhante ānanda, itthī vā puriso vā daharo, yuvā, maṇḍanakajātiko sīsaṁnahāto uppalamālaṁ vā vassikamālaṁ vā atimuttakamālaṁ {adhimattakamālaṁ (syā0)} vā labhitvā ubhohi hatthehi paṭiggahetvā uttamaṅge sirasmiṁ patiṭṭhāpeyya; evameva kho ahaṁ, bhante, ānanda ime aṭṭha garudhamme paṭiggaṇhāmi yāvajīvaṁ anatikkamanīye” ti.

atha kho āyasmā ānando yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando bhagavantaṁ etadavoca -- “paṭiggahitā, bhante, mahāpajāpatiyā gotamiyā aṭṭha garudhammā, upasampannā bhagavato mātucchā” ti.

“sace, ānanda, nālabhissa mātugāmo tathāgatappavedite dhammavinaye agārasmā anagāriyaṁ pabbajjaṁ, ciraṭṭhitikaṁ, ānanda, brahmacariyaṁ abhavissa, vassasahassaṁ saddhammo tiṭṭheyya. yato ca kho, ānanda, mātugāmo tathāgatappavedite dhammavinaye agārasmā anagāriyaṁ pabbajito, na dāni, ānanda, brahmacariyaṁ ciraṭṭhitikaṁ bhavissati. pañceva dāni, ānanda, vassasatāni saddhammo ṭhassati.

“seyyathāpi, ānanda, yāni kānici kulāni bahutthikāni {bahuitthikāni (sī0 syā0)} appapurisakāni, tāni suppadhaṁsiyāni honti corehi kumbhathenakehi; evameva kho, ānanda, yasmiṁ dhammavinaye labhati mātugāmo agārasmā anagāriyaṁ pabbajjaṁ, na taṁ brahmacariyaṁ ciraṭṭhitikaṁ hoti.

“seyyathāpi, ānanda, sampanne sālikkhette setaṭṭikā nāma rogajāti nipatati, evaṁ taṁ sālikkhettaṁ na ciraṭṭhitikaṁ hoti; evameva kho, ānanda, yasmiṁ dhammavinaye labhati mātugāmo agārasmā anagāriyaṁ pabbajjaṁ, na taṁ brahmacariyaṁ ciraṭṭhitikaṁ hoti.

“seyyathāpi, ānanda, sampanne ucchukkhette mañjiṭṭhikā {mañjeṭṭhikā (sī0 syā0)} nāma rogajāti nipatati, evaṁ taṁ ucchukkhettaṁ na ciraṭṭhitikaṁ hoti; evameva kho, ānanda, yasmiṁ dhammavinaye labhati mātugāmo agārasmā anagāriyaṁ pabbajjaṁ, na taṁ brahmacariyaṁ ciraṭṭhitikaṁ hoti.

“seyyathāpi, ānanda, puriso mahato taḷākassa paṭikacceva āḷiṁ bandheyya yāvadeva udakassa anatikkamanāya; evameva kho, ānanda, mayā paṭikacceva bhikkhunīnaṁ aṭṭha garudhammā paññattā yāvajīvaṁ anatikkamanīyā” ti.

bhikkhunīnaṁ aṭṭha garudhammā niṭṭhitā.

bhikkhunīupasampadānujānanaṁ

404. atha kho mahāpajāpati gotamī yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho mahāpajāpatī gotamī bhagavantaṁ etadavoca -- “kathāhaṁ, bhante, imāsu sākiyānīsu paṭipajjāmī” ti? atha kho bhagavā mahāpajāpatiṁ gotamiṁ dhammiyā kathāya sandassesi samādapesi samuttejesi sampahaṁsesi. atha kho mahāpajāpati gotamī bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ abhivādetvā padakkhiṇaṁ katvā pakkāmi. atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, bhikkhūhi bhikkhuniyo upasampādetu” nti.

atha kho tā bhikkhuniyo mahāpajāpatiṁ gotamiṁ etadavocuṁ -- “ayyā anupasampannā, mayañcamhā upasampannā; evañhi bhagavatā paññattaṁ bhikkhūhi bhikkhuniyo upasampādetabbā” ti. atha kho mahāpajāpati gotamī yenāyasmā ānando tenupasaṅkami, upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi. ekamantaṁ ṭhitā kho mahāpajāpati gotamī āyasmantaṁ ānandaṁ etadavoca -- “imā maṁ, bhante ānanda, bhikkhuniyo evamāhaṁsu -- `ayyā anupasampannā, mayañcamhā upasampannā; evañhi bhagavatā paññattaṁ bhikkhūhi bhikkhuniyo upasampādetabbā” 'ti.

atha kho āyasmā ānando yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando bhagavantaṁ etadavoca -- “mahāpajāpati, bhante, gotamī evamāha -- `imā maṁ, bhante ānanda, bhikkhuniyo evamāhaṁsu -- ayyā anupasampannā, mayañcamhā upasampannā; evañhi bhagavatā paññattaṁ bhikkhūhi bhikkhuniyo upasampādetabbā” 'ti.

“yadaggena, ānanda, mahāpajāpatiyā gotamiyā aṭṭha garudhammā paṭiggahitā, tadeva sā {tadevassā (ka0)} upasampannā” ti.

405. atha kho mahāpajāpati gotamī yenāyasmā ānando tenupasaṅkami, upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi. ekamantaṁ ṭhitā kho mahāpajāpati gotamī āyasmantaṁ ānandaṁ etadavoca -- “ekāhaṁ, bhante ānanda, bhagavantaṁ varaṁ yācāmi. sādhu, bhante, bhagavā anujāneyya bhikkhūnañca bhikkhunīnañca yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikamman”-ti.

atha kho āyasmā ānando yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando bhagavantaṁ etadavoca -- “mahāpajāpati, bhante, gotamī evamāha -- `ekāhaṁ, bhante ānanda, bhagavantaṁ varaṁ yācāmi. sādhu, bhante, bhagavā anujāneyya bhikkhūnañca bhikkhunīnañca yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikamma” 'nti.

“aṭṭhānametaṁ, ānanda, anavakāso, yaṁ tathāgato anujāneyya mātugāmassa abhivādanaṁ paccuṭṭhānaṁ añjalikammaṁ sāmīcikammaṁ. imehi nāma, ānanda, aññatitthiyā durakkhātadhammā mātugāmassa abhivādanaṁ paccuṭṭhānaṁ añjalikammaṁ sāmīcikammaṁ na karissanti ; kimaṅgaṁ pana tathāgato anujānissati mātugāmassa abhivādanaṁ paccuṭṭhānaṁ añjalikammaṁ sāmīcikamman”-ti?

atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “na, bhikkhave, mātugāmassa abhivādanaṁ paccuṭṭhānaṁ añjalikammaṁ sāmīcikammaṁ kātabbaṁ. yo kareyya, āpatti dukkaṭassā” ti.

atha kho mahāpajāpati gotamī yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho mahāpajāpati gotamī bhagavantaṁ etadavoca -- “yāni tāni, bhante, bhikkhunīnaṁ sikkhāpadāni bhikkhūhi sādhāraṇāni, kathaṁ mayaṁ, bhante, tesu sikkhāpadesu paṭipajjāmā” ti? “yāni tāni, gotami, bhikkhunīnaṁ sikkhāpadāni bhikkhūhi sādhāraṇāni, yathā bhikkhū sikkhanti tathā tesu sikkhāpadesu sikkhathā” ti. “yāni pana tāni, bhante, bhikkhunīnaṁ sikkhāpadāni bhikkhūhi asādhāraṇāni, kathaṁ mayaṁ, bhante, tesu sikkhāpadesu paṭipajjāmā” ti? “yāni tāni, gotami, bhikkhunīnaṁ sikkhāpadāni bhikkhūhi asādhāraṇāni, yathāpaññattesu sikkhāpadesu sikkhathā” ti.

406. {a0 ni0 8.53} atha kho mahāpajāpati gotamī yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho mahāpajāpati gotamī bhagavantaṁ etadavoca -- “sādhu me, bhante, bhagavā saṁkhittena dhammaṁ desetu, yamahaṁ bhagavato dhammaṁ sutvā ekā vūpakaṭṭhā appamattā ātāpinī pahitattā vihareyyan”-ti. “ye kho tvaṁ, gotami, dhamme jāneyyāsi -- ime dhammā sarāgāya saṁvattanti no virāgāya, saññogāya saṁvattanti no visaññogāya, ācayāya saṁvattanti no apacayāya, mahicchatāya saṁvattanti no appicchatāya, asantuṭṭhiyā saṁvattanti no santuṭṭhiyā, saṅgaṇikāya saṁvattanti no pavivekāya, kosajjāya saṁvattanti no vīriyārambhāya, dubbharatāya saṁvattanti no subharatāya; ekaṁsena, gotami, dhāreyyāsi -- neso dhammo, neso vinayo, netaṁ satthusāsananti. ye ca kho tvaṁ, gotami, dhamme jāneyyāsi -- ime dhammā virāgāya saṁvattanti no sarāgāya, visaññogāya saṁvattanti no saññogāya, apacayāya saṁvattanti no ācayāya, appicchatāya saṁvattanti no mahicchatāya, santuṭṭhiyā saṁvattanti no asantuṭṭhiyā, pavivekāya saṁvattanti no saṅgaṇikāya, vīriyārambhāya saṁvattanti no kosajjāya, subharatāya saṁvattanti no dubbharatāya; ekaṁsena, gotami, dhāreyyāsi -- eso dhammo, eso vinayo, etaṁ satthusāsanan”-ti.

407. tena kho pana samayena bhikkhunīnaṁ pātimokkhaṁ na uddisīyati. bhagavato etamatthaṁ ārocesuṁ ...pe0 ... “anujānāmi, bhikkhave, bhikkhunīnaṁ pātimokkhaṁ uddisitu” nti. atha kho bhikkhūnaṁ etadahosi -- “kena nu kho bhikkhunīnaṁ pātimokkhaṁ uddisitabban”-ti? bhagavato etamatthaṁ ārocesuṁ. “anujānāmi, bhikkhave, bhikkhūhi bhikkhunīnaṁ pātimokkhaṁ uddisitu” nti.

tena kho pana samayena bhikkhū bhikkhunupassayaṁ upasaṅkamitvā bhikkhunīnaṁ pātimokkhaṁ uddisanti. manussā ujjhāyanti khiyyanti vipācenti -- “jāyāyo imā imesaṁ, jāriyo imā imesaṁ, idāni ime imāhi saddhiṁ abhiramissantī” ti! bhagavato etamatthaṁ ārocesuṁ. “na, bhikkhave, bhikkhūhi bhikkhunīnaṁ pātimokkhaṁ uddisitabbaṁ. yo uddiseyya, āpatti dukkaṭassa. anujānāmi, bhikkhave, bhikkhunīhi bhikkhunīnaṁ pātimokkhaṁ uddisitu” nti. bhikkhuniyo na jānanti -- “evaṁ pātimokkhaṁ uddisitabban”-ti. bhagavato etamatthaṁ ārocesuṁ. “anujānāmi, bhikkhave, bhikkhūhi bhikkhunīnaṁ ācikkhituṁ -- `evaṁ pātimokkhaṁ uddiseyyāthā” 'ti.

408. tena kho pana samayena bhikkhuniyo āpattiṁ na paṭikaronti. bhagavato etamatthaṁ ārocesuṁ. “na, bhikkhave, bhikkhuniyā āpatti na paṭikātabbā. yā na paṭikareyya, āpatti dukkaṭassā” ti. bhikkhuniyo na jānanti -- “evaṁ āpatti paṭikātabbā” ti. bhagavato etamatthaṁ ārocesuṁ. “anujānāmi, bhikkhave, bhikkhūhi bhikkhunīnaṁ ācikkhituṁ -- `evaṁ āpattiṁ paṭikareyyāthā” 'ti. atha kho bhikkhūnaṁ etadahosi -- “kena nu kho bhikkhunīnaṁ āpatti paṭiggahetabbā” ti? bhagavato etamatthaṁ ārocesuṁ. “anujānāmi, bhikkhave, bhikkhūhi bhikkhunīnaṁ āpattiṁ paṭiggahetu” nti.

tena kho pana samayena bhikkhuniyo rathikāyapi byūhepi siṅghāṭakepi bhikkhuṁ passitvā pattaṁ bhūmiyaṁ nikkhipitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā āpattiṁ paṭikaronti. manussā ujjhāyanti khiyyanti vipācenti -- “jāyāyo imā imesaṁ, jāriyo imā imesaṁ, rattiṁ vimānetvā idāni khamāpentī” ti. bhagavato etamatthaṁ ārocesuṁ. “na, bhikkhave, bhikkhūhi bhikkhunīnaṁ āpatti paṭiggahetabbā. yo paṭiggaṇheyya, āpatti dukkaṭassa. anujānāmi, bhikkhave, bhikkhunīhi bhikkhunīnaṁ āpattiṁ paṭiggahetu” nti. bhikkhuniyo na jānanti -- “evaṁ āpatti paṭiggahetabbā” ti. bhagavato etamatthaṁ ārocesuṁ. “anujānāmi, bhikkhave, bhikkhūhi bhikkhunīnaṁ ācikkhituṁ -- `evaṁ āpattiṁ paṭiggaṇheyyāthā” 'ti.

409. tena kho pana samayena bhikkhunīnaṁ kammaṁ na kariyati. bhagavato etamatthaṁ ārocesuṁ. “anujānāmi, bhikkhave, bhikkhunīnaṁ kammaṁ kātu” nti. atha kho bhikkhūnaṁ etadahosi -- “kena nu kho bhikkhunīnaṁ kammaṁ kātabban”-ti? bhagavato etamatthaṁ ārocesuṁ. “anujānāmi, bhikkhave, bhikkhūhi bhikkhunīnaṁ kammaṁ kātu” nti.

tena kho pana samayena katakammā bhikkhuniyo rathikāyapi byūhepi siṅghāṭakepi bhikkhuṁ passitvā pattaṁ bhūmiyaṁ nikkhipitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā khamāpenti `evaṁ nūna kātabba'nti maññamānā. manussā tatheva ujjhāyanti khiyyanti vipācenti -- “jāyāyo imā imesaṁ, jāriyo imā imesaṁ, rattiṁ vimānetvā idāni khamāpentī” ti. bhagavato etamatthaṁ ārocesuṁ. “na, bhikkhave, bhikkhūhi bhikkhunīnaṁ kammaṁ kātabbaṁ. yo kareyya, āpatti dukkaṭassa. anujānāmi, bhikkhave, bhikkhunīhi bhikkhunīnaṁ kammaṁ kātu” nti. bhikkhuniyo na jānanti -- “evaṁ kammaṁ kātabban”-ti. bhagavato etamatthaṁ ārocesuṁ. “anujānāmi, bhikkhave, bhikkhūhi bhikkhunīnaṁ ācikkhituṁ -- `evaṁ kammaṁ kareyyāthā” 'ti.

410. tena kho pana samayena bhikkhuniyo saṅghamajjhe bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti. na sakkonti taṁ adhikaraṇaṁ vūpasametuṁ. bhagavato etamatthaṁ ārocesuṁ. “anujānāmi, bhikkhave, bhikkhūhi bhikkhunīnaṁ adhikaraṇaṁ vūpasametu” nti.

tena kho pana samayena bhikkhū bhikkhunīnaṁ adhikaraṇaṁ vūpasamenti. tasmiṁ kho pana adhikaraṇe vinicchiyamāne dissanti bhikkhuniyo kammappattāyopi āpattigāminiyopi. bhikkhuniyo evamāhaṁsu -- “sādhu, bhante, ayyāva bhikkhunīnaṁ kammaṁ karontu, ayyāva bhikkhunīnaṁ āpattiṁ paṭiggaṇhantu; evañhi bhagavatā paññattaṁ bhikkhūhi bhikkhunīnaṁ adhikaraṇaṁ vūpasametabban”-ti. bhagavato etamatthaṁ ārocesuṁ. “anujānāmi, bhikkhave, bhikkhūhi bhikkhunīnaṁ kammaṁ āropetvā bhikkhunīnaṁ niyyādetuṁ -- bhikkhunīhi bhikkhunīnaṁ kammaṁ kātuṁ, bhikkhūhi bhikkhunīnaṁ āpattiṁ āropetvā bhikkhunīnaṁ niyyādetuṁ, bhikkhunīhi bhikkhunīnaṁ āpattiṁ paṭiggahetu” nti.

tena kho pana samayena uppalavaṇṇāya bhikkhuniyā antevāsinī bhikkhunī satta vassāni bhagavantaṁ anubandhā hoti vinayaṁ pariyāpuṇantī. tassā muṭṭhassatiniyā gahito gahito mussati. assosi kho sā bhikkhunī -- “bhagavā kira sāvatthiṁ gantukāmo” ti. atha kho tassā bhikkhuniyā etadahosi -- “ahaṁ kho satta vassāni bhagavantaṁ anubandhiṁ vinayaṁ pariyāpuṇantī. tassā me muṭṭhassatiniyā gahito gahito mussati. dukkaraṁ kho pana mātugāmena yāvajīvaṁ satthāraṁ anubandhituṁ. kathaṁ nu kho mayā paṭipajjitabban”-ti? atha kho sā bhikkhunī bhikkhunīnaṁ etamatthaṁ ārocesi. bhikkhuniyo bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ. “anujānāmi, bhikkhave, bhikkhūhi bhikkhunīnaṁ vinayaṁ vācetu” nti.

paṭhamabhāṇavāro niṭṭhito.

2. dutiyabhāṇavāro

411. atha kho bhagavā vesāliyaṁ yathābhirantaṁ viharitvā yena sāvatthi tena cārikaṁ pakkāmi. anupubbena cārikaṁ caramāno yena sāvatthi tadavasari. tatra sudaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena chabbaggiyā bhikkhū bhikkhuniyo kaddamodakena osiñcanti -- appeva nāma amhesu sārajjeyyunti. bhagavato etamatthaṁ ārocesuṁ. “na, bhikkhave, bhikkhunā bhikkhuniyo kaddamodakena osiñcitabbā. yo osiñceyya, āpatti dukkaṭassa. anujānāmi, bhikkhave, tassa bhikkhuno daṇḍakammaṁ kātu” nti. atha kho bhikkhūnaṁ etadahosi -- “kiṁ nu kho daṇḍakammaṁ kātabban”-ti? bhagavato etamatthaṁ ārocesuṁ. “avandiyo so, bhikkhave, bhikkhu bhikkhunisaṅghena kātabbo” ti.

tena kho pana samayena chabbaggiyā bhikkhū kāyaṁ vivaritvā bhikkhunīnaṁ dassenti ...pe0 ... ūruṁ vivaritvā bhikkhunīnaṁ dassenti, aṅgajātaṁ vivaritvā bhikkhunīnaṁ dassenti, bhikkhuniyo obhāsenti, bhikkhunīhi saddhiṁ sampayojenti -- appeva nāma amhesu sārajjeyyunti. bhagavato etamatthaṁ ārocesuṁ. “na, bhikkhave, bhikkhunā kāyo vivaritvā bhikkhunīnaṁ dassetabbo, na ūru vivaritvā bhikkhunīnaṁ dassetabbo, na aṅgajātaṁ vivaritvā bhikkhunīnaṁ dassetabbaṁ, na bhikkhuniyo obhāsitabbā, na bhikkhunīhi saddhiṁ sampayojetabbaṁ. yo sampayojeyya, āpatti dukkaṭassa. anujānāmi, bhikkhave, tassa bhikkhuno daṇḍakammaṁ kātu” nti. atha kho bhikkhūnaṁ etadahosi -- “kiṁ nu kho daṇḍakammaṁ kātabban”-ti? bhagavato etamatthaṁ ārocesuṁ. “avandiyo so, bhikkhave, bhikkhu bhikkhunisaṅghena kātabbo” ti.

tena kho pana samayena chabbaggiyā bhikkhuniyo bhikkhuṁ kaddamodakena osiñcanti -- appeva nāma amhesu sārajjeyyunti. bhagavato etamatthaṁ ārocesuṁ. “na, bhikkhave, bhikkhuniyā bhikkhu kaddamodakena osiñcitabbo. yā osiñceyya, āpatti dukkaṭassa. anujānāmi, bhikkhave, tassā bhikkhuniyā daṇḍakammaṁ kātu” nti. atha kho bhikkhūnaṁ etadahosi -- “kiṁ nu kho daṇḍakammaṁ kātabban”-ti? bhagavato etamatthaṁ ārocesuṁ. “anujānāmi bhikkhave, āvaraṇaṁ kātu” nti. āvaraṇe kate na ādiyanti. bhagavato etamatthaṁ ārocesuṁ. “anujānāmi, bhikkhave, ovādaṁ ṭhapetu” nti.

tena kho pana samayena chabbaggiyā bhikkhuniyo kāyaṁ vivaritvā bhikkhūnaṁ dassenti, thanaṁ vivaritvā bhikkhūnaṁ dassenti, ūruṁ vivaritvā bhikkhūnaṁ dassenti, aṅgajātaṁ vivaritvā bhikkhūnaṁ dassenti, bhikkhū obhāsenti, bhikkhūhi saddhiṁ sampayojenti -- appeva nāma amhesu sārajjeyyunti. bhagavato etamatthaṁ ārocesuṁ. “na, bhikkhave, bhikkhuniyā kāyo vivaritvā bhikkhūnaṁ dassetabbo ...pe0 ... na thano vivaritvā bhikkhūnaṁ dassetabbo, na ūru vivaritvā bhikkhūnaṁ dassetabbo, na aṅgajātaṁ vivaritvā bhikkhūnaṁ dassetabbaṁ, na bhikkhū obhāsitabbā, na bhikkhūhi saddhiṁ sampayojetabbaṁ. yā sampayojeyya, āpatti dukkaṭassa. anujānāmi, bhikkhave, tassā bhikkhuniyā daṇḍakammaṁ kātu” nti. atha kho bhikkhūnaṁ etadahosi -- “kiṁ nu kho daṇḍakammaṁ kātabban”-ti? bhagavato etamatthaṁ ārocesuṁ. “anujānāmi, bhikkhave, āvaraṇaṁ kātu” nti. āvaraṇe kate na ādiyanti. bhagavato etamatthaṁ ārocesuṁ. “anujānāmi, bhikkhave, ovādaṁ ṭhapetu” nti. atha kho bhikkhūnaṁ etadahosi -- “kappati nu kho ovādaṭṭhapitāya {ovādaṇṭhapitāya (syā0), ovādaṁṭhapitāya (ka0)} bhikkhuniyā saddhiṁ uposathaṁ kātuṁ, na nu kho kappatī” ti? bhagavato etamatthaṁ ārocesuṁ. “na, bhikkhave, ovādaṭṭhapitāya bhikkhuniyā saddhiṁ uposatho kātabbo, yāva na taṁ adhikaraṇaṁ vūpasantaṁ hotī” ti.

412. tena kho pana samayena āyasmā udāyī ovādaṁ ṭhapetvā cārikaṁ pakkāmi. bhikkhuniyo ujjhāyanti khiyyanti vipācenti -- “kathañhi nāma ayyo udāyī ovādaṁ ṭhapetvā cārikaṁ pakkamissatī” ti! bhagavato etamatthaṁ ārocesuṁ. “na, bhikkhave, ovādaṁ ṭhapetvā cārikā pakkamitabbā. yo pakkameyya, āpatti dukkaṭassā” ti.

tena kho pana samayena {tena kho pana samayena bhikkhū (syā0 kaṁ0)} bālā abyattā ovādaṁ ṭhapenti. bhagavato etamatthaṁ ārocesuṁ. “na, bhikkhave, bālena abyattena ovādo ṭhapetabbo. yo ṭhapeyya, āpatti dukkaṭassā” ti.

tena kho pana samayena bhikkhū avatthusmiṁ akāraṇe ovādaṁ ṭhapenti. bhagavato etamatthaṁ ārocesuṁ. “na, bhikkhave, avatthusmiṁ akāraṇe ovādo ṭhapetabbo. yo ṭhapeyya, āpatti dukkaṭassā” ti.

tena kho pana samayena bhikkhū ovādaṁ ṭhapetvā vinicchayaṁ na denti. bhagavato etamatthaṁ ārocesuṁ. “na, bhikkhave, ovādaṁ ṭhapetvā vinicchayo na dātabbo. yo na dadeyya, āpatti dukkaṭassā” ti.

413. {pāci0 1054} tena kho pana samayena bhikkhuniyo ovādaṁ na gacchanti. bhagavato etamatthaṁ ārocesuṁ. “na, bhikkhave, bhikkhuniyā ovādo na gantabbo. yā na gaccheyya, yathādhammo kāretabbo” ti.

tena kho pana samayena sabbo bhikkhunisaṅgho ovādaṁ gacchati. manussā ujjhāyanti khiyyanti vipācenti -- “jāyāyo imā imesaṁ, jāriyo imā imesaṁ, idāni ime imāhi saddhiṁ abhiramissantī” ti! bhagavato etamatthaṁ ārocesuṁ. “na, bhikkhave, sabbena bhikkhunisaṅghena ovādo gantabbo. gaccheyya ce, āpatti dukkaṭassa. anujānāmi, bhikkhave, catūhi pañcahi bhikkhunīhi ovādaṁ gantu” nti.

tena kho pana samayena catasso pañca bhikkhuniyo ovādaṁ gacchanti. manussā tatheva ujjhāyanti khiyyanti vipācenti -- “jāyāyo imā imesaṁ, jāriyo imā imesaṁ, idāni ime imāhi saddhiṁ abhiramissantī” ti! bhagavato etamatthaṁ ārocesuṁ. “na, bhikkhave, catūhi pañcahi bhikkhunīhi ovādo gantabbo. gaccheyyuṁ ce, āpatti dukkaṭassa. anujānāmi, bhikkhave, dve tisso bhikkhuniyo {bhikkhunīhi (ka0)} ovādaṁ gantuṁ. ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `bhikkhunisaṅgho, ayya, bhikkhusaṅghassa pāde vandati, ovādūpasaṅkamanañca yācati; labhatu kira, ayya, bhikkhunisaṅgho ovādūpasaṅkamana'nti. tena bhikkhunā pātimokkhuddesako upasaṅkamitvā evamassa vacanīyo -- `bhikkhunīsaṅgho, bhante, bhikkhusaṅghassa pāde vandati, ovādūpasaṅkamanañca yācati; labhatu kira, bhante, bhikkhunisaṅgho ovādūpasaṅkamana'nti. pātimokkhuddesakena vattabbo -- `atthi koci bhikkhu bhikkhunovādako sammato'ti? sace hoti koci bhikkhu bhikkhunovādako sammato, pātimokkhuddesakena vattabbo -- `itthannāmo bhikkhu bhikkhunovādako sammato, taṁ bhikkhunisaṅgho upasaṅkamatū'ti. sace na hoti koci bhikkhu bhikkhunovādako sammato, pātimokkhuddesakena vattabbo -- `ko āyasmā ussahati bhikkhuniyo ovaditu'nti? sace koci ussahati bhikkhuniyo ovadituṁ, so ca hoti aṭṭhahaṅgehi samannāgato, sammannitvā vattabbo -- `itthannāmo bhikkhu bhikkhunovādako sammato, taṁ bhikkhunisaṅgho upasaṅkamatū'ti. sace na koci ussahati bhikkhuniyo ovadituṁ, pātimokkhuddesakena vattabbo -- `natthi koci bhikkhu bhikkhunovādako sammato, pāsādikena bhikkhunisaṅgho sampādetū” ti.

414. tena kho pana samayena bhikkhū ovādaṁ na gaṇhanti. bhagavato etamatthaṁ ārocesuṁ. “na, bhikkhave, ovādo na gahetabbo. yo na gaṇheyya, āpatti dukkaṭassā” ti.

tena kho pana samayena aññataro bhikkhu bālo hoti. taṁ bhikkhuniyo upasaṅkamitvā etadavocuṁ -- “ovādaṁ, ayya, gaṇhāhī” ti. “ahañhi, bhaginī, bālo; kathāhaṁ ovādaṁ gaṇhāmī” ti? “gaṇhāhayya, ovādaṁ; evañhi bhagavatā paññattaṁ -- bhikkhūhi bhikkhunīnaṁ ovādo gahetabbo” ti. bhagavato etamatthaṁ ārocesuṁ. “anujānāmi, bhikkhave, ṭhapetvā bālaṁ, avasesehi ovādaṁ gahetu” nti.

tena kho pana samayena aññataro bhikkhu gilāno hoti. taṁ bhikkhuniyo upasaṅkamitvā etadavocuṁ -- “ovādaṁ, ayya gaṇhāhī” ti. “ahañhi, bhaginī, gilāno; kathāhaṁ ovādaṁ gaṇhāmī” ti? “gaṇhāhayya, ovādaṁ; evañhi bhagavatā paññattaṁ -- ṭhapetvā bālaṁ, avasesehi ovādo gahetabbo” ti. bhagavato etamatthaṁ ārocesuṁ. “anujānāmi, bhikkhave, ṭhapetvā bālaṁ, ṭhapetvā gilānaṁ, avasesehi ovādaṁ gahetu” nti.

tena kho pana samayena aññataro bhikkhu gamiko hoti. taṁ bhikkhuniyo upasaṅkamitvā etadavocuṁ -- “ovādaṁ, ayya, gaṇhāhī” ti. “ahañhi, bhaginī, gamiko; kathāhaṁ ovādaṁ gaṇhāmī” ti? “gaṇhāhayya, ovādaṁ; evañhi bhagavatā paññattaṁ -- ṭhapetvā bālaṁ, ṭhapetvā gilānaṁ, avasesehi ovādo gahetabbo” ti. bhagavato etamatthaṁ ārocesuṁ. “anujānāmi, bhikkhave, ṭhapetvā bālaṁ, ṭhapetvā gilānaṁ, ṭhapetvā gamikaṁ, avasesehi ovādaṁ gahetu” nti.

tena kho pana samayena aññataro bhikkhu araññe viharati. taṁ bhikkhuniyo upasaṅkamitvā etadavocuṁ -- “ovādaṁ, ayya, gaṇhāhī” ti. “ahañhi, bhaginī, araññe viharāmi; kathāhaṁ ovādaṁ gaṇhāmī” ti? “gaṇhāhayya, ovādaṁ; evañhi bhagavatā paññattaṁ -- ṭhapetvā bālaṁ, ṭhapetvā gilānaṁ, ṭhapetvā gamikaṁ, avasesehi ovādo gahetabbo” ti. bhagavato etamatthaṁ ārocesuṁ. “anujānāmi, bhikkhave, āraññikena bhikkhunā ovādaṁ gahetuṁ, saṅketañca kātuṁ -- atra patiharissāmī” ti.

415. tena kho pana samayena bhikkhū ovādaṁ gahetvā na ārocenti. bhagavato etamatthaṁ ārocesuṁ. “na, bhikkhave, ovādo na ārocetabbo. yo na āroceyya, āpatti dukkaṭassā” ti.

tena kho pana samayena bhikkhū ovādaṁ gahetvā na paccāharanti. bhagavato etamatthaṁ ārocesuṁ. “na, bhikkhave, ovādo na paccāharitabbo. yo na paccāhareyya, āpatti dukkaṭassā” ti.

tena kho pana samayena bhikkhuniyo saṅketaṁ na gacchanti. bhagavato etamatthaṁ ārocesuṁ. “na, bhikkhave, bhikkhuniyā saṅketaṁ na gantabbaṁ. yā na gaccheyya, āpatti dukkaṭassā” ti.

416. tena kho pana samayena bhikkhuniyo dīghāni kāyabandhanāni dhārenti, teheva phāsukā nāmenti. manussā ujjhāyanti khiyyanti vipācenti ...pe0 ... seyyathāpi gihinī kāmabhoginiyoti. bhagavato etamatthaṁ ārocesuṁ. “na, bhikkhave, bhikkhuniyā dīghaṁ kāyabandhanaṁ dhāretabbaṁ. yā dhāreyya, āpatti dukkaṭassa. anujānāmi, bhikkhave, bhikkhuniyā ekapariyākataṁ {ekapariyāyakataṁ (syā0)} kāyabandhanaṁ, na ca tena phāsukā nāmetabbā. yā nāmeyya, āpatti dukkaṭassā” ti.

tena kho pana samayena bhikkhuniyo vilīvena {vilivena (ka0)} paṭṭena phāsukā nāmenti ...pe0 ... cammapaṭṭena phāsukā nāmenti. dussapaṭṭena phāsukā nāmenti. dussaveṇiyā phāsukā nāmenti. dussavaṭṭiyā phāsukā nāmenti. coḷapaṭṭena phāsukā nāmenti. coḷaveṇiyā phāsukā nāmenti. coḷavaṭṭiyā phāsukā nāmenti. suttaveṇiyā phāsukā nāmenti. suttavaṭṭiyā phāsukā nāmenti. manussā ujjhāyanti khiyyanti vipācenti -- seyyathāpi gihinī kāmabhoginiyoti. bhagavato etamatthaṁ ārocesuṁ. “na, bhikkhave, bhikkhuniyā vilīvena paṭṭena phāsukā nāmetabbā ...pe0 ... na suttavaṭṭiyā phāsukā nāmetabbā. yā nāmeyya āpatti dukkaṭassā” ti.

tena kho pana samayena bhikkhuniyo aṭṭhillena jaghanaṁ ghaṁsāpenti ...pe0 ... gohanukena jaghanaṁ koṭṭāpenti, hatthaṁ koṭṭāpenti, hatthakocchaṁ koṭṭāpenti, pādaṁ koṭṭāpenti, pādakocchaṁ koṭṭāpenti, ūruṁ koṭṭāpenti, mukhaṁ koṭṭāpenti, dantamaṁsaṁ koṭṭāpenti. manussā ujjhāyanti khiyyanti vipācenti ...pe0 ... seyyathāpi gihinī kāmabhoginiyoti. bhagavato etamatthaṁ ārocesuṁ. “na, bhikkhave, bhikkhuniyā aṭṭhillena jaghanaṁ ghaṁsāpetabbaṁ ...pe0 ... na dantamaṁsaṁ koṭṭāpetabbaṁ. yā koṭṭāpeyya, āpatti dukkaṭassā” ti.

417. tena kho pana samayena chabbaggiyā bhikkhuniyo mukhaṁ ālimpanti ...pe0 ... mukhaṁ ummaddenti, mukhaṁ cuṇṇenti, manosilikāya mukhaṁ lañchenti, aṅgarāgaṁ karonti, mukharāgaṁ karonti, aṅgarāgamukharāgaṁ karonti. manussā ujjhāyanti khiyyanti vipācenti ...pe0 ... seyyathāpi gihinī kāmabhoginiyoti. bhagavato etamatthaṁ ārocesuṁ. “na, bhikkhave, bhikkhuniyā mukhaṁ ālimpitabbaṁ ...pe0 ... na mukhaṁ ummadditabbaṁ, na mukhaṁ cuṇṇetabbaṁ, na manosilikāya mukhaṁ lañchitabbaṁ, na aṅgarāgo kātabbo, na mukharāgo kātabbo, na aṅgarāgamukharāgo kātabbo. yā kareyya, āpatti dukkaṭassā” ti.

tena kho pana samayena chabbaggiyā bhikkhuniyo avaṅgaṁ {apāṅgaṁ (?)} karonti ...pe0 ... visesakaṁ karonti, olokanakena olokenti, sāloke tiṭṭhanti; naccaṁ {sanaccaṁ (sī0 syā0), samajjaṁ (ka0)} kārāpenti, vesiṁ vuṭṭhāpenti, pānāgāraṁ ṭhapenti, sūnaṁ ṭhapenti, āpaṇaṁ pasārenti, vaḍḍhiṁ payojenti, vaṇijjaṁ payojenti, dāsaṁ upaṭṭhāpenti, dāsiṁ upaṭṭhāpenti, kammakāraṁ upaṭṭhāpenti, kammakāriṁ upaṭṭhāpenti, tiracchānagataṁ upaṭṭhāpenti, harītakapakkikaṁ {harītakapaṇṇikaṁ (ka0)} pakiṇanti, namatakaṁ dhārenti. manussā ujjhāyanti khiyyanti vipācenti ...pe0 ... seyyathāpi gihinī kāmabhoginiyoti. bhagavato etamatthaṁ ārocesuṁ. “na, bhikkhave, bhikkhuniyā avaṅgaṁ kātabbaṁ ...pe0 ... na visesakaṁ kātabbaṁ, na olokanakena oloketabbaṁ, na sāloke ṭhātabbaṁ, na naccaṁ kārāpetabbaṁ, na vesī vuṭṭhāpetabbā, na pānāgāraṁ ṭhapetabbaṁ, na sūnā ṭhapetabbā, na āpaṇo pasāretabbo, na vaḍḍhi payojetabbā, na vaṇijjā payojetabbā, na dāso upaṭṭhāpetabbo, na dāsī upaṭṭhāpetabbā, na kammakāro upaṭṭhāpetabbo, na kammakārī upaṭṭhāpetabbā, na tiracchānagato upaṭṭhāpetabbo, na harītakapakkikaṁ pakiṇitabbaṁ, na namatakaṁ dhāretabbaṁ. yā dhāreyya, āpatti dukkaṭassā” ti.

418. tena kho pana samayena chabbaggiyā bhikkhuniyo sabbanīlakāni cīvarāni dhārenti ...pe0 ... sabbapītakāni cīvarāni dhārenti, sabbalohitakāni cīvarāni dhārenti, sabbamañjiṭṭhikāni cīvarāni dhārenti, sabbakaṇhāni cīvarāni dhārenti, sabbamahāraṅgarattāni cīvarāni dhārenti, sabbamahānāmarattāni cīvarāni dhārenti, acchinnadasāni cīvarāni dhārenti, dīghadasāni cīvarāni dhārenti, pupphadasāni cīvarāni dhārenti, phaladasāni cīvarāni dhārenti, kañcukaṁ dhārenti, tirīṭakaṁ dhārenti. manussā ujjhāyanti khiyyanti vipācenti ...pe0 ... seyyathāpi gihinī kāmabhoginiyoti. bhagavato etamatthaṁ ārocesuṁ. “na, bhikkhave, bhikkhuniyā sabbanīlakāni cīvarāni dhāretabbāni ...pe0 ... na tirīṭakaṁ dhāretabbaṁ. yā dhāreyya, āpatti dukkaṭassā” ti.

419. tena kho pana samayena aññatarā bhikkhunī kālaṁ karontī evamāha -- “mamaccayena mayhaṁ parikkhāro saṅghassa hotū” ti. tattha bhikkhū ca bhikkhuniyo ca vivadanti -- “amhākaṁ hoti, amhākaṁ hotī” ti. bhagavato etamatthaṁ ārocesuṁ. “bhikkhunī ce, bhikkhave, kālaṁ karontī evaṁ vadeyya -- `mamaccayena mayhaṁ parikkhāro saṅghassa hotū'ti, anissaro tattha bhikkhusaṅgho, bhikkhunisaṅghassevetaṁ. sikkhamānā ce, bhikkhave ...pe0 ... sāmaṇerī ce, bhikkhave, kālaṁ karontī evaṁ vadeyya -- `mamaccayena mayhaṁ parikkhāro saṅghassa hotū'ti, anissaro tattha bhikkhusaṅgho, bhikkhunisaṅghassevetaṁ. bhikkhu ce, bhikkhave, kālaṁ karonto evaṁ vadeyya -- `mamaccayena mayhaṁ parikkhāro saṅghassa hotū'ti, anissaro tattha bhikkhunisaṅgho, bhikkhusaṅghassevetaṁ. sāmaṇero ce, bhikkhave ...pe0 ... upāsako ce, bhikkhave ...pe0 ... upāsikā ce, bhikkhave ...pe0 ... añño ce, bhikkhave, koci kālaṁ karonto evaṁ vadeyya -- `mamaccayena mayhaṁ parikkhāro saṅghassa hotū'ti, anissaro tattha bhikkhunisaṅgho, bhikkhusaṅghassevetan”-ti.

420. tena kho pana samayena aññatarā itthī purāṇamallī bhikkhunīsu pabbajitā hoti. sā rathikāya dubbalakaṁ bhikkhuṁ passitvā aṁsakūṭena pahāraṁ datvā pātesi {pavaṭṭesi (sī0)}. bhikkhū ujjhāyanti khiyyanti vipācenti -- “kathañhi nāma, bhikkhunī, bhikkhussa pahāraṁ dassatī” ti. bhagavato etamatthaṁ ārocesuṁ. “na, bhikkhave, bhikkhuniyā bhikkhussa pahāro dātabbo. yā dadeyya, āpatti dukkaṭassa. anujānāmi, bhikkhave, bhikkhuniyā bhikkhuṁ passitvā dūratova okkamitvā maggaṁ dātu” nti.

tena kho pana samayena aññatarā itthī pavutthapatikā jārena gabbhinī hoti. sā gabbhaṁ pātetvā kulūpikaṁ bhikkhuniṁ etadavoca -- “handayye, imaṁ gabbhaṁ pattena nīharā” ti. atha kho sā bhikkhunī taṁ gabbhaṁ patte pakkhipitvā saṅghāṭiyā paṭicchādetvā agamāsi. tena kho pana samayena aññatarena piṇḍacārikena bhikkhunā samādānaṁ kataṁ hoti -- `yāhaṁ paṭhamaṁ bhikkhaṁ labhissāmi, na taṁ adatvā bhikkhussa vā bhikkhuniyā vā paribhuñjissāmī'ti. atha kho so bhikkhu taṁ bhikkhuniṁ passitvā etadavoca -- “handa, bhagini, bhikkhaṁ paṭiggaṇhā” ti. “alaṁ ayyā” ti. dutiyampi kho ...pe0 ... tatiyampi kho so bhikkhu taṁ bhikkhuniṁ etadavoca -- “handa, bhagini, bhikkhaṁ paṭiggaṇhā” ti. “alaṁ ayyā” ti. “mayā kho, bhagini, samādānaṁ kataṁ -- `yāhaṁ paṭhamaṁ bhikkhaṁ labhissāmi, na taṁ adatvā bhikkhussa vā bhikkhuniyā vā paribhuñjissāmī'ti. handa, bhagini, bhikkhaṁ paṭiggaṇhā” ti. atha kho sā bhikkhunī tena bhikkhunā nippīḷiyamānā nīharitvā pattaṁ dassesi -- “passa, ayya, patte gabbhaṁ; mā ca kassaci ārocesī” ti. atha kho so bhikkhu ujjhāyati khiyyati vipāceti -- “kathañhi nāma bhikkhunī pattena gabbhaṁ nīharissatī” ti! atha kho so bhikkhu bhikkhūnaṁ etamatthaṁ ārocesi. ye te bhikkhū appicchā ...pe0 ... te ujjhāyanti khiyyanti vipācenti -- “kathañhi nāma bhikkhunī pattena gabbhaṁ nīharissatī” ti! bhagavato etamatthaṁ ārocesuṁ. “na, bhikkhave, bhikkhuniyā pattena gabbho nīharitabbo. yā nīhareyya, āpatti dukkaṭassa. anujānāmi, bhikkhave, bhikkhuniyā bhikkhuṁ passitvā nīharitvā pattaṁ dassetu” nti.

tena kho pana samayena chabbaggiyā bhikkhuniyo bhikkhuṁ passitvā parivattetvā pattamūlaṁ dassenti. bhikkhū ujjhāyanti khiyyanti vipācenti -- “kathañhi nāma chabbaggiyā bhikkhuniyo bhikkhuṁ passitvā parivattetvā pattamūlaṁ dassessantī” ti! atha kho te bhikkhū bhagavato etamatthaṁ ārocesuṁ. “na, bhikkhave, bhikkhuniyā bhikkhuṁ passitvā parivattetvā pattamūlaṁ dassetabbaṁ. yā dasseyya, āpatti dukkaṭassa. anujānāmi, bhikkhave, bhikkhuniyā bhikkhuṁ passitvā ukkujjitvā pattaṁ dassetuṁ. yañca patte āmisaṁ hoti, tena ca bhikkhu nimantetabbo” ti.

tena kho pana samayena sāvatthiyaṁ rathikāya purisabyañjanaṁ chaḍḍitaṁ hoti. taṁ bhikkhuniyo sakkaccaṁ upanijjhāyiṁsu. manussā ukkuṭṭhiṁ akaṁsu. tā bhikkhuniyo maṅkū ahesuṁ. atha kho tā bhikkhuniyo upassayaṁ gantvā bhikkhunīnaṁ etamatthaṁ ārocesuṁ. yā tā bhikkhuniyo appicchā ...pe0 ... tā ujjhāyanti khiyyanti vipācenti -- “kathañhi nāma bhikkhuniyo purisabyañjanaṁ upanijjhāyissantī” ti! atha kho tā bhikkhuniyo bhikkhūnaṁ etamatthaṁ ārocesuṁ. bhikkhū bhagavato etamatthaṁ ārocesuṁ. “na, bhikkhave, bhikkhuniyā purisabyañjanaṁ upanijjhāyitabbaṁ. yā upanijjhāyeyya, āpatti dukkaṭassā” ti.

421. tena kho pana samayena manussā bhikkhūnaṁ āmisaṁ denti. bhikkhū bhikkhunīnaṁ denti. manussā ujjhāyanti khiyyanti vipācenti -- “kathañhi nāma bhadantā attano paribhogatthāya dinnaṁ aññesaṁ dassanti! mayampi na jānāma dānaṁ dātu” nti. bhagavato etamatthaṁ ārocesuṁ. “na, bhikkhave, attano paribhogatthāya dinnaṁ aññesaṁ dātabbaṁ. yo dadeyya, āpatti dukkaṭassā” ti.

tena kho pana samayena bhikkhūnaṁ āmisaṁ ussannaṁ hoti. bhagavato etamatthaṁ ārocesuṁ. “anujānāmi, bhikkhave, saṅghassa dātu” nti. bāḷhataraṁ ussannaṁ hoti. bhagavato etamatthaṁ ārocesuṁ. “anujānāmi, bhikkhave, puggalikampi dātu” nti.

tena kho pana samayena bhikkhūnaṁ sannidhikataṁ āmisaṁ ussannaṁ hoti. bhagavato etamatthaṁ ārocesuṁ. “anujānāmi, bhikkhave, bhikkhūnaṁ sannidhiṁ bhikkhunīhi {bhikkhunīhi bhikkhūhi (sī0)} paṭiggāhāpetvā {paṭiggahāpetvā (ka0)} paribhuñjitu” nti.

tena kho pana samayena manussā bhikkhunīnaṁ āmisaṁ denti. bhikkhuniyo bhikkhūnaṁ denti. manussā ujjhāyanti khiyyanti vipācenti -- “kathañhi nāma bhikkhuniyo attano paribhogatthāya dinnaṁ aññesaṁ dassanti! mayampi na jānāma dānaṁ dātu” nti. bhagavato etamatthaṁ ārocesuṁ. “na, bhikkhave, bhikkhuniyā attano paribhogatthāya dinnaṁ aññesaṁ dātabbaṁ. yā dadeyya, āpatti dukkaṭassā” ti.

tena kho pana samayena bhikkhunīnaṁ āmisaṁ ussannaṁ hoti. bhagavato etamatthaṁ ārocesuṁ. “anujānāmi, bhikkhave, saṅghassa dātu” nti. bāḷhataraṁ ussannaṁ hoti. bhagavato etamatthaṁ ārocesuṁ. “anujānāmi, bhikkhave, puggalikampi dātu” nti.

tena kho pana samayena bhikkhunīnaṁ sannidhikataṁ āmisaṁ ussannaṁ hoti. bhagavato etamatthaṁ ārocesuṁ. “anujānāmi, bhikkhave, bhikkhunīnaṁ sannidhiṁ bhikkhūhi bhikkhunīhi {bhikkhūhi bhikkhunīhi (sī0)} paṭiggāhāpetvā paribhuñjitu” nti.

422. tena kho pana samayena bhikkhūnaṁ senāsanaṁ ussannaṁ hoti, bhikkhunīnaṁ {bhikkhunīnaṁ senāsanaṁ (syā0 kaṁ0)} na hoti. bhikkhuniyo bhikkhūnaṁ santike dūtaṁ pāhesuṁ -- `sādhu, bhante, ayyā amhākaṁ senāsanaṁ dentu tāvakālika'nti. bhagavato etamatthaṁ ārocesuṁ. “anujānāmi, bhikkhave, bhikkhunīnaṁ senāsanaṁ dātuṁ tāvakālikan”-ti.

tena kho pana samayena utuniyo bhikkhuniyo onaddhamañcaṁ onaddhapīṭhaṁ abhinisīdantipi abhinipajjantipi. senāsanaṁ lohitena makkhiyyati. bhagavato etamatthaṁ ārocesuṁ. “na, bhikkhave, bhikkhuniyā onaddhamañcaṁ onaddhapīṭhaṁ abhinisīditabbaṁ abhinipajjitabbaṁ. yā abhinisīdeyya vā abhinipajjeyya vā āpatti dukkaṭassa. anujānāmi, bhikkhave, āvasathacīvaran”-ti. āvasathacīvaraṁ lohitena makkhiyyati. bhagavato etamatthaṁ ārocesuṁ. “anujānāmi, bhikkhave, āṇicoḷakan”-ti. coḷakaṁ nipatati. bhagavato etamatthaṁ ārocesuṁ. “anujānāmi, bhikkhave, suttakena bandhitvā ūruyā bandhitu” nti. suttaṁ chijjati. bhagavato etamatthaṁ ārocesuṁ. “anujānāmi, bhikkhave, saṁvelliyaṁ, kaṭisuttakan”-ti.

tena kho pana samayena chabbaggiyā bhikkhuniyo sabbakālaṁ kaṭisuttakaṁ dhārenti. manussā ujjhāyanti khiyyanti vipācenti -- seyyathāpi gihinī kāmabhoginiyoti. bhagavato etamatthaṁ ārocesuṁ. “na, bhikkhave, bhikkhuniyā sabbakālaṁ kaṭisuttakaṁ dhāretabbaṁ. yā dhāreyya, āpatti dukkaṭassa. anujānāmi, bhikkhave, utuniyā kaṭisuttakan”-ti.

dutiyabhāṇavāro niṭṭhito.

3. tatiyabhāṇavāro

423. tena kho pana samayena upasampannāyo dissanti -- animittāpi, nimittamattāpi, alohitāpi, dhuvalohitāpi, dhuvacoḷāpi, paggharantīpi, sikhariṇīpi, itthipaṇḍakāpi, vepurisikāpi, sambhinnāpi, ubhatobyañjanāpi. bhagavato etamatthaṁ ārocesuṁ. “anujānāmi, bhikkhave, upasampādentiyā catuvīsati antarāyike dhamme pucchituṁ. evañca pana, bhikkhave, pucchitabbā -- `nasi animittā, nasi nimittamattā, nasi alohitā, nasi dhuvalohitā, nasi dhuvacoḷā, nasi paggharantī, nasi sikharaṇī {sikhariṇī (sī0 syā0)}, nasi itthipaṇḍakā, nasi vepurisikā, nasi sambhinnā, nasi ubhatobyañjanā? santi te evarūpā ābādhā -- kuṭṭhaṁ, gaṇḍo, kilāso, soso, apamāro? manussāsi, itthīsi, bhujissāsi, aṇaṇāsi, nasi rājabhaṭī? anuññātāsi mātāpitūhi, sāmikena? paripuṇṇavīsativassāsi, paripuṇṇaṁ te pattacīvaraṁ, kinnāmāsi, kānāmā te pavattinī” ti?

tena kho pana samayena bhikkhū bhikkhunīnaṁ antarāyike dhamme pucchanti. upasampadāpekkhāyo vitthāyanti, maṅkū honti, na sakkonti vissajjetuṁ. bhagavato etamatthaṁ ārocesuṁ. “anujānāmi, bhikkhave, ekatoupasampannāya bhikkhunisaṅghe visuddhāya bhikkhusaṅghe upasampādetu” nti.

tena kho pana samayena bhikkhuniyo ananusiṭṭhā upasampadāpekkhāyo antarāyike dhamme pucchanti. upasampadāpekkhāyo vitthāyanti, maṅkū honti, na sakkonti vissajjetuṁ. bhagavato etamatthaṁ ārocesuṁ. “anujānāmi, bhikkhave, paṭhamaṁ anusāsitvā pacchā antarāyike dhamme pucchitu” nti.

tattheva saṅghamajjhe anusāsanti. upasampadāpekkhāyo tatheva vitthāyanti, maṅkū honti, na sakkonti vissajjetuṁ. bhagavato etamatthaṁ ārocesuṁ. “anujānāmi, bhikkhave, ekamantaṁ anusāsitvā saṅghamajjhe antarāyike dhamme pucchituṁ. evañca pana, bhikkhave, anusāsitabbā.

424. “paṭhamaṁ upajjhaṁ gāhāpetabbā. upajjhaṁ gāhāpetvā pattacīvaraṁ ācikkhitabbaṁ -- `ayaṁ te patto, ayaṁ saṅghāṭi, ayaṁ uttarāsaṅgo, ayaṁ antaravāsako, idaṁ saṁkaccikaṁ {saṅkacchikaṁ (syā0)}, ayaṁ udakasāṭikā; gaccha amumhi okāse tiṭṭhāhī” ti.

bālā abyattā anusāsanti. duranusiṭṭhā upasampadāpekkhāyo vitthāyanti, maṅkū honti, na sakkonti vissajjetuṁ. bhagavato etamatthaṁ ārocesuṁ. “na, bhikkhave, bālāya abyattāya anusāsitabbā. yā anusāseyya, āpatti dukkaṭassa. anujānāmi, bhikkhave, byattāya bhikkhuniyā paṭibalāya anusāsitu” nti.

asammatā anusāsanti. bhagavato etamatthaṁ ārocesuṁ. “na, bhikkhave, asammatāya anusāsitabbā. yā anusāseyya, āpatti dukkaṭassa. anujānāmi, bhikkhave, sammatāya anusāsituṁ. evañca pana, bhikkhave, sammannitabbā -- attanā vā attānaṁ sammannitabbaṁ, parāya vā parā sammannitabbā.

“kathañca attanāva {attanā vā (ka0)} attānaṁ sammannitabbaṁ? byattāya bhikkhuniyā paṭibalāya saṅgho ñāpetabbo -- `suṇātu me, ayye, saṅgho. itthannāmā itthannāmāya ayyāya upasampadāpekkhā. yadi saṅghassa pattakallaṁ, ahaṁ itthannāmā itthannāmaṁ anusāseyya'nti. evaṁ attanāva attānaṁ sammannitabbaṁ.

“kathañca parāya {parāya vā (ka0)} parā sammannitabbā? byattāya bhikkhuniyā paṭibalāya saṅgho ñāpetabbo -- `suṇātu me, ayye, saṅgho. itthannāmā itthannāmāya ayyāya upasampadāpekkhā. yadi saṅghassa pattakallaṁ, itthannāmā itthannāmaṁ anusāseyyā'ti. evaṁ parāya parā sammannitabbā.

“tāya sammatāya bhikkhuniyā upasampadāpekkhaṁ upasaṅkamitvā evamassa vacanīyā -- `suṇasi itthannāme. ayaṁ te saccakālo, bhūtakālo. yaṁ jātaṁ taṁ saṅghamajjhe pucchante santaṁ atthīti vattabbaṁ, asantaṁ natthīti vattabbaṁ. mā kho vitthāyi {vitthāsi (ka0)}, mā kho maṅku ahosi. evaṁ taṁ pucchissanti -- nasi animittā, nasi nimittamattā, nasi alohitā, nasi dhuvalohitā, nasi dhuvacoḷā, nasi paggharantī, nasi sikhariṇī, nasi itthipaṇḍakā, nasi vepurisikā, nasi sambhinnā, nasi ubhatobyañjanā? santi te evarūpā ābādhā -- kuṭṭhaṁ, gaṇḍo, kilāso, soso, apamāro? manussāsi, itthīsi, bhujissāsi, aṇaṇāsi, nasi rājabhaṭī? anuññātāsi mātāpitūhi, sāmikena? paripuṇṇavīsativassāsi, paripuṇṇaṁ te pattacīvaraṁ, kinnāmāsi, kānāmā te pavattinī'ti ?

“ekato āgacchanti. na ekato āgantabbaṁ. anusāsikāya paṭhamataraṁ āgantvā saṅgho ñāpetabbo -- `suṇātu me, ayye, saṅgho. itthannāmā itthannāmāya ayyāya upasampadāpekkhā. anusiṭṭhā sā mayā. yadi saṅghassa pattakallaṁ, itthannāmā āgaccheyyā'ti. `āgacchāhī'ti vattabbā.

“ekaṁsaṁ uttarāsaṅgaṁ kārāpetvā bhikkhunīnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā upasampadaṁ yācāpetabbā -- `saṅghaṁ, ayye, upasampadaṁ yācāmi. ullumpatu maṁ, ayye, saṅgho anukampaṁ upādāya. dutiyampi, ayye, saṅghaṁ upasampadaṁ yācāmi. ullumpatu maṁ, ayye, saṅgho anukampaṁ upādāya. tatiyampi, ayye, saṅghaṁ upasampadaṁ yācāmi. ullumpatu maṁ, ayye, saṅgho anukampaṁ upādāyā'ti. byattāya bhikkhuniyā paṭibalāya saṅgho ñāpetabbo --

“suṇātu me, ayye, saṅgho. ayaṁ itthannāmā itthannāmāya ayyāya upasampadāpekkhā. yadi saṅghassa pattakallaṁ, ahaṁ itthannāmaṁ antarāyike dhamme puccheyyanti.

“suṇasi itthannāme. ayaṁ te saccakālo, bhūtakālo. yaṁ jātaṁ taṁ pucchāmi santaṁ atthīti vattabbaṁ, asantaṁ natthīti vattabbaṁ. nasi animittā ...pe0 ... kinnāmāsi, kānāmā te pavattinīti. byattāya bhikkhuniyā paṭibalāya saṅgho ñāpetabbo --

425. “suṇātu me, ayye, saṅgho. ayaṁ itthannāmā itthannāmāya ayyāya upasampadāpekkhā. parisuddhā antarāyikehi dhammehi, paripuṇṇassā pattacīvaraṁ. itthannāmā saṅghaṁ upasampadaṁ yācati itthannāmāya ayyāya pavattiniyā. yadi saṅghassa pattakallaṁ, saṅgho itthannāmaṁ upasampādeyya itthannāmāya ayyāya pavattiniyā. esā ñatti.

“suṇātu me, ayye, saṅgho. ayaṁ itthannāmā itthannāmāya ayyāya upasampadāpekkhā. parisuddhā antarāyikehi dhammehi, paripuṇṇassā pattacīvaraṁ. itthannāmā saṅghaṁ upasampadaṁ yācati itthannāmāya ayyāya pavattiniyā. saṅgho itthannāmaṁ upasampādeti itthannāmāya ayyāya pavattiniyā. yassā ayyāya khamati itthannāmāya upasampadā itthannāmāya ayyāya pavattiniyā, sā tuṇhassa; yassā nakkhamati, sā bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, ayye, saṅgho. ayaṁ itthannāmā itthannāmāya ayyāya upasampadāpekkhā. parisuddhā antarāyikehi dhammehi, paripuṇṇassā pattacīvaraṁ. itthannāmā saṅghaṁ upasampadaṁ yācati itthannāmāya ayyāya pavattiniyā. saṅgho itthannāmaṁ upasampādeti itthannāmāya ayyāya pavattiniyā. yassā ayyāya khamati itthannāmāya upasampadā itthannāmāya ayyāya pavattiniyā, sā tuṇhassa; yassā nakkhamati, sā bhāseyya.

“upasampannā saṅghena itthannāmā itthannāmāya ayyāya pavattiniyā. khamati saṅghassa, tasmā tuṇhī, evametaṁ dhārayāmīti.

“tāvadeva taṁ ādāya bhikkhusaṅghaṁ upasaṅkamitvā ekaṁsaṁ uttarāsaṅgaṁ kārāpetvā bhikkhūnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā upasampadaṁ yācāpetabbā -- `ahaṁ, ayyā, itthannāmā itthannāmāya ayyāya upasampadāpekkhā. ekatoupasampannā bhikkhunisaṅghe, visuddhā; saṅghaṁ, ayyā, upasampadaṁ yācāmi. ullumpatu maṁ, ayyā, saṅgho anukampaṁ upādāya. ahaṁ, ayyā, itthannāmā itthannāmāya ayyāya upasampadāpekkhā. ekatoupasampannā bhikkhunisaṅghe, visuddhā. dutiyampi, ayyā, saṅghaṁ upasampadaṁ yācāmi. ullumpatu maṁ, ayyā, saṅgho anukampaṁ upādāya. ahaṁ, ayyā, itthannāmā itthannāmāya ayyāya upasampadāpekkhā. ekatoupasampannā bhikkhunisaṅghe, visuddhā. tatiyampi, ayyā, saṅghaṁ upasampadaṁ yācāmi. ullumpatu maṁ, ayyā, saṅgho anukampaṁ upādāyā'ti. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. ayaṁ itthannāmā itthannāmāya upasampadāpekkhā. ekatoupasampannā bhikkhunisaṅghe, visuddhā. itthannāmā saṅghaṁ upasampadaṁ yācati itthannāmāya pavattiniyā. yadi saṅghassa pattakallaṁ, saṅgho itthannāmaṁ upasampādeyya, itthannāmāya pavattiniyā. esā ñatti.

“suṇātu me, bhante, saṅgho. ayaṁ itthannāmā itthannāmāya upasampadāpekkhā. ekatoupasampannā bhikkhunisaṅghe, visuddhā. itthannāmā saṅghaṁ upasampadaṁ yācati itthannāmāya pavattiniyā. saṅgho itthannāmaṁ upasampādeti itthannāmāya pavattiniyā. yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi -- suṇātu me, bhante, saṅgho. ayaṁ itthannāmā itthannāmāya upasampadāpekkhā. ekatoupasampannā bhikkhunisaṅghe, visuddhā. itthannāmā saṅghaṁ upasampadaṁ yācati itthannāmāya pavattiniyā. saṅgho itthannāmaṁ upasampādeti itthannāmāya pavattiniyā. yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya.

“upasampannā saṅghena itthannāmā itthannāmāya pavattiniyā. khamati saṅghassa, tasmā tuṇhī, evametaṁ dhārayāmīti.

“tāvadeva chāyā metabbā, utuppamāṇaṁ ācikkhitabbaṁ, divasabhāgo ācikkhitabbo, saṅgīti ācikkhitabbā, bhikkhuniyo vattabbā -- imissā tayo ca nissaye, aṭṭha ca akaraṇīyāni ācikkheyyāthā” ti.

426. tena kho pana samayena bhikkhuniyo bhattagge āsanaṁ saṁkasāyantiyo kālaṁ vītināmesuṁ. bhagavato etamatthaṁ ārocesuṁ. “anujānāmi, bhikkhave, aṭṭhannaṁ bhikkhunīnaṁ yathāvuḍḍhaṁ, avasesānaṁ yathāgatikan”-ti.

tena kho pana samayena bhikkhuniyo -- bhagavatā anuññātaṁ aṭṭhannaṁ bhikkhunīnaṁ yathāvuḍḍhaṁ, avasesānaṁ yathāgatikanti -- sabbattha aṭṭheva bhikkhuniyo yathāvuḍḍhaṁ paṭibāhanti, avasesāyo yathāgatikaṁ. bhagavato etamatthaṁ ārocesuṁ. “anujānāmi, bhikkhave, bhattagge aṭṭhannaṁ bhikkhunīnaṁ yathāvuḍḍhaṁ, avasesānaṁ yathāgatikaṁ; aññattha sabbattha yathāvuḍḍhaṁ {aññattha yathāvuḍḍhaṁ (syā0)} na paṭibāhitabbaṁ. yā paṭibāheyya, āpatti dukkaṭassā” ti.

427. {pāci0 1050 ādayo} tena kho pana samayena bhikkhuniyo na pavārenti. bhagavato etamatthaṁ ārocesuṁ. “na, bhikkhave, bhikkhuniyā na pavāretabbaṁ. yā na pavāreyya, yathādhammo kāretabbo” ti.

tena kho pana samayena bhikkhuniyo attanā pavāretvā bhikkhusaṅghaṁ na pavārenti. bhagavato etamatthaṁ ārocesuṁ. “na, bhikkhave, bhikkhuniyā attanā pavāretvā bhikkhusaṅgho na pavāretabbo. yā na pavāreyya, yathādhammo kāretabbo” ti.

tena kho pana samayena bhikkhuniyo bhikkhūhi saddhiṁ ekato pavārentiyo kolāhalaṁ akaṁsu. bhagavato etamatthaṁ ārocesuṁ. “na, bhikkhave, bhikkhuniyā bhikkhūhi saddhiṁ ekato pavāretabbaṁ. yā pavāreyya, āpatti dukkaṭassā” ti.

tena kho pana samayena bhikkhuniyo purebhattaṁ pavārentiyo kālaṁ vītināmesuṁ. bhagavato etamatthaṁ ārocesuṁ. “anujānāmi, bhikkhave, pacchābhattaṁ {bhikkhave bhikkhuniyā pacchābhattaṁ (syā0 kaṁ0)} pavāretu” nti. pacchābhattaṁ pavārentiyo vikāle {vikālaṁ (ka0)} ahesuṁ. bhagavato etamatthaṁ ārocesuṁ. “anujānāmi, bhikkhave, ajjatanā bhikkhunisaṅghaṁ {ajjatanā (sī0), ajjatanāya (ka0)} pavāretvā aparajju bhikkhusaṅghaṁ pavāretu” nti.

tena kho pana samayena sabbo bhikkhunisaṅgho pavārento kolāhalaṁ akāsi. bhagavato etamatthaṁ ārocesuṁ. “anujānāmi, bhikkhave, ekaṁ bhikkhuniṁ byattaṁ paṭibalaṁ sammannituṁ -- bhikkhunisaṅghassa atthāya bhikkhusaṅghaṁ pavāretuṁ. evañca pana, bhikkhave, sammannitabbā. paṭhamaṁ bhikkhunī yācitabbā, yācitvā byattāya bhikkhuniyā paṭibalāya saṅgho ñāpetabbo --

“suṇātu me, ayye, saṅgho. yadi saṅghassa pattakallaṁ, saṅgho itthannāmaṁ bhikkhuniṁ sammanneyya bhikkhunisaṅghassa atthāya bhikkhusaṅghaṁ pavāretuṁ. esā ñatti.

“suṇātu me, ayye, saṅgho. saṅgho itthannāmaṁ bhikkhuniṁ sammannati bhikkhunisaṅghassa atthāya bhikkhusaṅghaṁ pavāretuṁ. yassā ayyāya khamati itthannāmāya bhikkhuniyā sammuti bhikkhunisaṅghassa atthāya bhikkhusaṅghaṁ pavāretuṁ, sā tuṇhassa; yassā nakkhamati, sā bhāseyya.

“sammatā saṅghena itthannāmā bhikkhunī bhikkhunisaṅghassa atthāya bhikkhusaṅghaṁ pavāretuṁ. khamati saṅghassa, tasmā tuṇhī, evametaṁ dhārayāmīti.

“tāya sammatāya bhikkhuniyā bhikkhunisaṅghaṁ ādāya bhikkhusaṅghaṁ upasaṅkamitvā ekaṁsaṁ uttarāsaṅgaṁ karitvā bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `bhikkhunīsaṅgho, ayyā, bhikkhusaṅghaṁ pavāreti -- diṭṭhena vā, sutena vā parisaṅkāya vā. vadatu {vadatu maṁ (ka0)}, ayyā, bhikkhusaṅgho bhikkhunisaṅghaṁ anukampaṁ upādāya, passanto paṭikarissati. dutiyampi, ayyā ...pe0 ... tatiyampi, ayyā, bhikkhunisaṅgho bhikkhusaṅghaṁ pavāreti -- diṭṭhena vā, sutena vā, parisaṅkāya vā. vadatu, ayyā, bhikkhusaṅgho bhikkhunisaṅghaṁ anukampaṁ upādāya, passanto paṭikarissatī” ti.

428. tena kho pana samayena bhikkhuniyo bhikkhūnaṁ uposathaṁ ṭhapenti, pavāraṇaṁ ṭhapenti, savacanīyaṁ karonti, anuvādaṁ paṭṭhapenti, okāsaṁ kārenti, codenti, sārenti. bhagavato etamatthaṁ ārocesuṁ. “na, bhikkhave, bhikkhuniyā bhikkhussa uposatho ṭhapetabbo; ṭhapitopi aṭṭhapito; ṭhapentiyā āpatti dukkaṭassa. na pavāraṇā ṭhapetabbā; ṭhapitāpi aṭṭhapitā; ṭhapentiyā āpatti dukkaṭassa. na savacanīyaṁ kātabbaṁ; katampi akataṁ; karontiyā āpatti dukkaṭassa. na anuvādo paṭṭhapetabbo; paṭṭhapitopi appaṭṭhapito; paṭṭhapentiyā āpatti dukkaṭassa. na okāso kāretabbo ; kāritopi akārito; kārentiyā āpatti dukkaṭassa. na codetabbo; coditopi acodito; codentiyā āpatti dukkaṭassa. na sāretabbo; sāritopi asārito; sārentiyā āpatti dukkaṭassā” ti.

tena kho pana samayena bhikkhū bhikkhunīnaṁ uposathaṁ ṭhapenti, pavāraṇaṁ ṭhapenti, savacanīyaṁ karonti, anuvādaṁ paṭṭhapenti, okāsaṁ kārenti, codenti, sārenti. bhagavato etamatthaṁ ārocesuṁ. “anujānāmi, bhikkhave bhikkhunā bhikkhuniyā uposathaṁ ṭhapetuṁ; ṭhapitopi suṭṭhapito; ṭhapentassa anāpatti. pavāraṇaṁ ṭhapetuṁ; ṭhapitāpi suṭṭhapitā; ṭhapentassa anāpatti. savacanīyaṁ kātuṁ; katampi sukataṁ; karontassa anāpatti. anuvādaṁ paṭṭhapetuṁ; paṭṭhapitopi suppaṭṭhapito; paṭṭhapentassa anāpatti. okāsaṁ kāretuṁ; kāritopi sukārito; kārentassa anāpatti. codetuṁ; coditāpi sucoditā; codentassa anāpatti. sāretuṁ; sāritāpi susāritā; sārentassa anāpattī” ti.

429. {pāci0 1184} tena kho pana samayena chabbaggiyā bhikkhuniyo yānena yāyanti -- itthiyuttenapi purisantarena, purisayuttenapi itthantarena. manussā ujjhāyanti khiyyanti vipācenti ...pe0 ... “seyyathāpi gaṅgāmahiyāyā” ti {gaṅgāmahiyāti (sī0)}. bhagavato etamatthaṁ ārocesuṁ. “na, bhikkhave, bhikkhuniyā yānena yāyitabbaṁ. yā yāyeyya, yathādhammo kāretabbo” ti.

tena kho pana samayena aññatarā bhikkhunī gilānā hoti, na sakkoti padasā gantuṁ. bhagavato etamatthaṁ ārocesuṁ. “anujānāmi, bhikkhave, gilānāya yānan”-ti. atha kho bhikkhunīnaṁ etadahosi -- “itthiyuttaṁ nu kho, purisayuttaṁ nu kho” ti? bhagavato etamatthaṁ ārocesuṁ. “anujānāmi, bhikkhave, itthiyuttaṁ purisayuttaṁ hatthavaṭṭakan”-ti.

tena kho pana samayena aññatarissā bhikkhuniyā yānugghātena bāḷhataraṁ aphāsu ahosi. bhagavato etamatthaṁ ārocesuṁ. “anujānāmi, bhikkhave, sivikaṁ pāṭaṅki” nti.

430. tena kho pana samayena aḍḍhakāsī gaṇikā bhikkhunīsu pabbajitā hoti. sā ca sāvatthiṁ gantukāmā hoti -- `bhagavato santike upasampajjissāmī'ti. assosuṁ kho dhuttā -- `aḍḍhakāsī kira gaṇikā sāvatthiṁ gantukāmā'ti. te magge pariyuṭṭhiṁsu. assosi kho aḍḍhakāsī gaṇikā -- `dhuttā kira magge pariyuṭṭhitā'ti. bhagavato santike dūtaṁ pāhesi -- “ahañhi upasampajjitukāmā; kathaṁ nu kho mayā paṭipajjitabban”-ti? atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi -- “anujānāmi, bhikkhave, dūtenapi upasampādetu” nti.

bhikkhudūtena upasampādenti. bhagavato etamatthaṁ ārocesuṁ. “na, bhikkhave, bhikkhudūtena upasampādetabbā. yo upasampādeyya, āpatti dukkaṭassā” ti. sikkhamānadūtena upasampādenti ...pe0 ... sāmaṇeradūtena upasampādenti ...pe0 ... sāmaṇeridūtena upasampādenti ...pe0 ... bālāya abyattāya dūtena upasampādenti. “na, bhikkhave, bālāya abyattāya dūtena upasampādetabbā. yo upasampādeyya, āpatti dukkaṭassa. anujānāmi, bhikkhave, byattāya bhikkhuniyā paṭibalāya dūtena upasampādetunti.

“tāya dūtāya bhikkhuniyā saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo -- `itthannāmā, ayyā, itthannāmāya ayyāya upasampadāpekkhā. ekatoupasampannā bhikkhunisaṅghe, visuddhā. sā kenacideva antarāyena na āgacchati. itthannāmā, ayyā, saṅghaṁ upasampadaṁ yācati. ullumpatu taṁ, ayyā, saṅgho anukampaṁ upādāya. itthannāmā, ayyā, itthannāmāya ayyāya upasampadāpekkhā. ekatoupasampannā bhikkhunisaṅghe, visuddhā. sā kenacideva antarāyena na āgacchati. dutiyampi, ayyā, itthannāmā saṅghaṁ upasampadaṁ yācati. ullumpatu taṁ, ayyā, saṅgho anukampaṁ upādāya. itthannāmā, ayyā, itthannāmāya ayyāya upasampadāpekkhā. ekatoupasampannā bhikkhunisaṅghe, visuddhā. sā kenacideva antarāyena na āgacchati. tatiyampi, ayyā, itthannāmā saṅghaṁ upasampadaṁ yācati. ullumpatu taṁ, ayyā, saṅgho anukampaṁ upādāyā'ti. byattena bhikkhunā paṭibalena saṅgho ñāpetabbo --

“suṇātu me, bhante, saṅgho. itthannāmā itthannāmāya upasampadāpekkhā. ekatoupasampannā bhikkhunisaṅghe, visuddhā. sā kenacideva antarāyena na āgacchati. itthannāmā saṅghaṁ upasampadaṁ yācati itthannāmāya pavattiniyā. yadi saṅghassa pattakallaṁ, saṅgho itthannāmaṁ upasampādeyya itthannāmāya pavattiniyā. esā ñatti.

“suṇātu me, bhante, saṅgho. itthannāmā itthannāmāya upasampadāpekkhā. ekatoupasampannā bhikkhunisaṅghe, visuddhā. sā kenacideva antarāyena na āgacchati. itthannāmā saṅghaṁ upasampadaṁ yācati itthannāmāya pavattiniyā. saṅgho itthannāmaṁ upasampādeti itthannāmāya pavattiniyā. yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya.

“dutiyampi etamatthaṁ vadāmi ...pe0 ... tatiyampi etamatthaṁ vadāmi. suṇātu me, bhante, saṅgho. itthannāmā itthannāmāya upasampadāpekkhā. ekatoupasampannā bhikkhunisaṅghe, visuddhā. sā kenacideva antarāyena na āgacchati. itthannāmā saṅghaṁ upasampadaṁ yācati itthannāmāya pavattiniyā. saṅgho itthannāmaṁ upasampādeti itthannāmāya pavattiniyā. yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya.

“upasampannā saṅghena itthannāmā itthannāmāya pavattiniyā. khamati saṅghassa, tasmā tuṇhī, evametaṁ dhārayāmīti.

“tāvadeva chāyā metabbā, utuppamāṇaṁ ācikkhitabbaṁ, divasabhāgo ācikkhitabbo, saṅgīti ācikkhitabbā, bhikkhuniyo vattabbā -- tassā tayo ca nissaye, aṭṭha ca akaraṇīyāni ācikkheyyāthā” ti.

431. tena kho pana samayena bhikkhuniyo araññe viharanti. dhuttā dūsenti. bhagavato etamatthaṁ, ārocesuṁ. “na, bhikkhave, bhikkhuniyā araññe vatthabbaṁ. yā vaseyya, āpatti dukkaṭassā” ti.

tena kho pana samayena aññatarena upāsakena bhikkhunisaṅghassa uddosito dinno hoti. bhagavato etamatthaṁ ārocesuṁ. “anujānāmi, bhikkhave, uddositan”-ti. uddosito na sammati. bhagavato etamatthaṁ ārocesuṁ. “anujānāmi, bhikkhave, upassayan”-ti. upassayo na sammati. bhagavato etamatthaṁ ārocesuṁ. “anujānāmi, bhikkhave, navakamman”-ti. navakammaṁ na sammati. bhagavato etamatthaṁ ārocesuṁ. “anujānāmi, bhikkhave, puggalikampi kātu” nti.

432. tena kho pana samayena aññatarā itthī sannisinnagabbhā bhikkhunīsu pabbajitā hoti. tassā pabbajitāya gabbho vuṭṭhāti. atha kho tassā bhikkhuniyā etadahosi -- “kathaṁ nu kho mayā imasmiṁ dārake paṭipajjitabban”-ti? bhagavato etamatthaṁ ārocesuṁ. “anujānāmi, bhikkhave, posetuṁ, yāva so dārako viññutaṁ pāpuṇātī” ti.

atha kho tassā bhikkhuniyā etadahosi -- “mayā ca na labbhā ekikāya vatthuṁ, aññāya ca bhikkhuniyā na labbhā dārakena saha vatthuṁ, kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “anujānāmi, bhikkhave, ekaṁ bhikkhuniṁ sammannitvā tassā bhikkhuniyā dutiyaṁ dātuṁ. evañca pana, bhikkhave, sammannitabbā. paṭhamaṁ bhikkhunī yācitabbā, yācitvā byattāya bhikkhuniyā paṭibalāya saṅgho ñāpetabbo --

“suṇātu me, ayye, saṅgho. yadi saṅghassa pattakallaṁ, saṅgho itthannāmaṁ bhikkhuniṁ sammanneyya itthannāmāya bhikkhuniyā dutiyaṁ. esā ñatti.

“suṇātu me, ayye, saṅgho. saṅgho itthannāmaṁ bhikkhuniṁ sammannati itthannāmāya bhikkhuniyā dutiyaṁ. yassā ayyāya khamati itthannāmāya bhikkhuniyā sammuti itthannāmāya bhikkhuniyā dutiyāya, sā tuṇhassa; yassā nakkhamati, sā bhāseyya.

“sammatā saṅghena itthannāmā bhikkhunī itthannāmāya bhikkhuniyā dutiyā. khamati saṅghassa, tasmā tuṇhī, evametaṁ dhārayāmī” ti.

atha kho tassā dutiyikāya bhikkhuniyā etadahosi -- “kathaṁ nu kho mayā imasmiṁ dārake paṭipajjitabban”-ti? bhagavato etamatthaṁ ārocesuṁ. “anujānāmi, bhikkhave, ṭhapetvā sāgāraṁ yathā aññasmiṁ purise paṭipajjanti {paṭipajjati (syā0)} evaṁ tasmiṁ dārake paṭipajjitu” nti.

433. tena kho pana samayena aññatarā bhikkhunī garudhammaṁ ajjhāpannā hoti mānattacārinī. atha kho tassā bhikkhuniyā etadahosi -- “mayā ca na labbhā ekikāya vatthuṁ, aññāya ca bhikkhuniyā na labbhā saha mayā vatthuṁ, kathaṁ nu kho mayā paṭipajjitabban”-ti? bhagavato etamatthaṁ ārocesuṁ. “anujānāmi, bhikkhave, ekaṁ bhikkhuniṁ sammannitvā tassā bhikkhuniyā dutiyaṁ dātuṁ. evañca pana, bhikkhave, sammannitabbā. paṭhamaṁ bhikkhunī yācitabbā, yācitvā byattāya bhikkhuniyā paṭibalāya saṅgho ñāpetabbo --

“suṇātu me, ayye, saṅgho. yadi saṅghassa pattakallaṁ, saṅgho itthannāmaṁ bhikkhuniṁ sammanneyya itthannāmāya bhikkhuniyā dutiyaṁ. esā ñatti.

“suṇātu me, ayye, saṅgho. saṅgho itthannāmaṁ bhikkhuniṁ sammannati itthannāmāya bhikkhuniyā dutiyaṁ. yassā ayyāya khamati itthannāmāya bhikkhuniyā sammuti itthannāmāya bhikkhuniyā dutiyāya, sā tuṇhassa; yassā nakkhamati, sā bhāseyya.

“sammatā saṅghena itthannāmā bhikkhunī itthannāmāya bhikkhuniyā dutiyā. khamati saṅghassa, tasmā tuṇhī, evametaṁ dhārayāmī” ti.

434. tena kho pana samayena aññatarā bhikkhunī sikkhaṁ paccakkhāya vibbhami. sā puna paccāgantvā bhikkhuniyo upasampadaṁ yāci. bhagavato etamatthaṁ ārocesuṁ. “na, bhikkhave, bhikkhuniyā sikkhāpaccakkhānaṁ; yadeva sā vibbhantā tadeva sā abhikkhunī” ti.

tena kho pana samayena aññatarā bhikkhunī sakāvāsā titthāyatanaṁ saṅkami. sā puna paccāgantvā bhikkhuniyo upasampadaṁ yāci. bhagavato etamatthaṁ ārocesuṁ. “yā sā, bhikkhave, bhikkhunī sakāvāsā titthāyatanaṁ saṅkantā, sā āgatā na upasampādetabbā” ti.

tena kho pana samayena bhikkhuniyo purisehi abhivādanaṁ, kesacchedanaṁ, nakhacchedanaṁ, vaṇappaṭikammaṁ, kukkuccāyantā na sādiyanti. bhagavato etamatthaṁ ārocesuṁ. “anujānāmi, bhikkhave, sāditu” nti {sādiyituṁ (ka0)}.

435. tena kho pana samayena bhikkhuniyo pallaṅkena nisīdanti paṇhīsamphassaṁ sādiyantī {sādiyantā (ka0)}. bhagavato etamatthaṁ ārocesuṁ. “na, bhikkhave, bhikkhuniyā pallaṅkena nisīditabbaṁ. yā nisīdeyya, āpatti dukkaṭassā” ti.

tena kho pana samayena aññatarā bhikkhunī gilānā hoti. tassā vinā pallaṅkena na phāsu hoti. bhagavato etamatthaṁ ārocesuṁ. “anujānāmi, bhikkhave, bhikkhuniyā aḍḍhapallaṅkan”-ti.

tena kho pana samayena bhikkhuniyo vaccakuṭiyā vaccaṁ karonti. chabbaggiyā bhikkhuniyo tattheva gabbhaṁ pātenti. bhagavato etamatthaṁ ārocesuṁ. “na, bhikkhave, bhikkhuniyā vaccakuṭiyā vacco kātabbo. yā kareyya, āpatti dukkaṭassa. anujānāmi, bhikkhave, heṭṭhā vivaṭe uparipaṭicchanne vaccaṁ kātu” nti.

436. tena kho pana samayena bhikkhuniyo cuṇṇena nahāyanti. manussā ujjhāyanti khiyyanti vipācenti ...pe0 ... seyyathāpi gihinī kāmabhoginiyoti. bhagavato etamatthaṁ ārocesuṁ. “na, bhikkhave, bhikkhuniyā cuṇṇena nahāyitabbaṁ. yā nahāyeyya, āpatti dukkaṭassa. anujānāmi, bhikkhave, kukkusaṁ mattikan”-ti.

tena kho pana samayena bhikkhuniyo vāsitakāya mattikāya nahāyanti. manussā ujjhāyanti khiyyanti vipācenti ...pe0 ... seyyathāpi gihinī kāmabhoginiyoti. bhagavato etamatthaṁ ārocesuṁ. “na, bhikkhave, bhikkhuniyā vāsitakāya mattikāya nahāyitabbaṁ. yā nahāyeyya, āpatti dukkaṭassa. anujānāmi, bhikkhave, pakatimattikan”-ti.

tena kho pana samayena bhikkhuniyo jantāghare nahāyantiyo kolāhalaṁ akaṁsu. bhagavato etamatthaṁ ārocesuṁ. “na, bhikkhave, bhikkhuniyā jantāghare nahāyitabbaṁ. yā nahāyeyya, āpatti dukkaṭassā” ti.

tena kho pana samayena bhikkhuniyo paṭisote nahāyanti dhārāsamphassaṁ sādiyantī. bhagavato etamatthaṁ ārocesuṁ. “na, bhikkhave, bhikkhuniyā paṭisote nahāyitabbaṁ. yā nahāyeyya, āpatti dukkaṭassā” ti.

tena kho pana samayena bhikkhuniyo atitthe nahāyanti. dhuttā dūsenti. bhagavato etamatthaṁ ārocesuṁ. “na, bhikkhave, bhikkhuniyā atitthe nahāyitabbaṁ. yā nahāyeyya, āpatti dukkaṭassā” ti.

tena kho pana samayena bhikkhuniyo purisatitthe nahāyanti. manussā ujjhāyanti khiyyanti vipācenti ...pe0 ... seyyathāpi gihinī kāmabhoginiyoti. bhagavato etamatthaṁ ārocesuṁ. “na, bhikkhave, bhikkhuniyā purisatitthe nahāyitabbaṁ. yā nahāyeyya, āpatti dukkaṭassa. anujānāmi, bhikkhave, mahilātitthe nahāyitu” nti.

tatiyabhāṇavāro niṭṭhito.

bhikkhunikkhandhako dasamo.

imasmiṁ khandhake vatthū ekasataṁ.

tassuddānaṁ --

pabbajjaṁ gotamī yāci, nānuññāsi tathāgato.

kapilavatthu vesāliṁ, agamāsi vināyako..

rajokiṇṇena koṭṭhake, ānandassa pavedayi.

bhabboti nayato yāci, mātāti posikāti ca..

vassasataṁ tadahu ca, abhikkhupaccāsīsanā.

pavāraṇā garudhammā, dve vassā anakkosanā..

ovaṭo ca aṭṭha dhammā, yāvajīvānuvattanā.

garudhammapaṭiggāho sāvassā upasampadā..

vassasahassaṁ pañceva, kumbhathenakasetaṭṭi.

mañjiṭṭhikaupamāhi, evaṁ saddhammahiṁsanā..

āḷiṁ bandheyya pāeva, puna saddhammasaṇṭhiti.

upasampādetuṁ ayyā, yathāvuḍḍhābhivādanā..

na karissanti kimeva, sādhāraṇāsādhāraṇaṁ.

ovādaṁ pātimokkhañca, kena nu kho upassayaṁ..

na jānanti ca ācikkhi, na karonti ca bhikkhuhi.

paṭiggahetuṁ bhikkhūhi, bhikkhunīhi paṭiggaho..

ācikkhi kammaṁ bhikkhūhi, ujjhāyanti bhikkhunīhi vā.

ācikkhituṁ bhaṇḍanañca, ropetvā uppalāya ca..

sāvatthiyā kaddamoda, avandi kāya ūru ca.

aṅgajātañca obhāsaṁ, sampayojenti vaggikā..

avandiyo daṇḍakammaṁ, bhikkhuniyo tathā puna.

āvaraṇañca ovādaṁ, kappati nu kho pakkami..

bālā vatthuvinicchayā, ovādaṁ saṅgho pañcahi.

duve tisso na gaṇhanti, bālā gilānagamikaṁ..

āraññiko nārocenti, na paccāgacchanti ca.

dīghaṁ vilīvacammañca, dussā ca veṇivaṭṭi ca.

coḷaveṇi ca vaṭṭi ca, suttaveṇi ca vaṭṭikā..

aṭṭhillaṁ gohanukena, hatthakocchaṁ pādaṁ tathā.

ūruṁ mukhaṁ dantamaṁsaṁ, ālimpomaddacuṇṇanā..

lañchenti aṅgarāgañca, mukharāgaṁ tathā duve.

avaṅgaṁ visesoloko, sālokena naccena ca {sāloke sanaccena ca (sī0), sālokena sanaccanaṁ (syā0)}..

vesī pānāgāraṁ sūnaṁ, āpaṇaṁ vaḍḍhi vaṇijjā.

dāsaṁ dāsiṁ kammakaraṁ, kammakāriṁ upaṭṭhayyuṁ..

tiracchānaharītaki, sandhārayanti namatakaṁ.

nīlaṁ pītaṁ lohitakaṁ, mañjiṭṭhakaṇhacīvarā..

mahāraṅgamahānāmaacchinnā dīghameva ca.

pupphaphalakañcukañca, tirīṭakañca dhārayuṁ..

bhikkhunī sikkhamānāya, sāmaṇerāya accaye.

niyyādite parikkhāre, bhikkhuniyova issarā..

bhikkhussa sāmaṇerassa, upāsakassupāsikā.

aññesañca parikkhāre, niyyāte bhikkhuissarā..

mallī gabbhaṁ pattamūlaṁ, byañjanaṁ āmisena ca.

ussannañca bāḷhataraṁ, sannidhikatamāmisaṁ..

bhikkhūnaṁ yādisaṁ bhoṭṭhaṁ {heṭṭhā (sī0), heṭṭhaṁ (syā0), bhutti (ka0)}, bhikkhunīnaṁ tathā kare.

senāsanaṁ utuniyo, makkhīyati paṭāṇi ca..

chijjanti sabbakālañca, animittāpi dissare.

nimittā lohitā ceva, tatheva dhuvalohitā..

dhuvacoḷapaggharantī, sikharaṇitthipaṇḍakā.

vepurisī ca sambhinnā, ubhatobyañjanāpi ca..

animittādito katvā, yāva ubhatobyañjanā.

etaṁ peyyālato heṭṭhā, kuṭṭhaṁ gaṇḍo kilāso ca..

sosāpamāro mānusī, itthīsi bhujissāsi ca.

aṇaṇā na rājabhaṭī, anuññātā ca vīsati..

paripuṇṇā ca kinnāmā, kānāmā te pavattinī.

catuvīsantarāyānaṁ, pucchitvā upasampadā..

vitthāyanti ananusiṭṭhā, saṅghamajjhe tatheva ca.

upajjhāgāha saṅghāṭi, uttarantaravāsako..

saṅkaccudakasāṭi ca, ācikkhitvāna pesaye.

bālā asammatekato, yāce pucchantarāyikā..

ekatoupasampannā, bhikkhusaṅghe tathā puna.

chāyā utu divasā ca, saṅgīti tayo nissaye..

aṭṭha akaraṇīyāni, kālaṁ sabbattha aṭṭheva.

na pavārenti bhikkhunī, bhikkhusaṅghaṁ tatheva ca..

kolāhalaṁ purebhattaṁ, vikāle ca kolāhalaṁ.

uposathaṁ pavāraṇaṁ, savacanīyānuvādanaṁ..

okāsaṁ code sārenti, paṭikkhittaṁ mahesinā.

tatheva bhikkhu bhikkhunī, anuññātaṁ mahesinā..

yānaṁ gilānayuttañca, yānugghātaḍḍhakāsikā.

bhikkhu sikkhā sāmaṇera, sāmaṇerī ca bālāya..

araññe upāsakena, uddosito upassayaṁ.

na sammati navakammaṁ, nisinnagabbhaekikā..

sāgārañca garudhammaṁ, paccakkhāya ca saṅkami.

abhivādanakesā ca, nakhā ca vaṇakammanā..

pallaṅkena gilānā ca, vaccaṁ cuṇṇena vāsitaṁ.

jantāghare paṭisote, atitthe purisena ca..

mahāgotamī āyāci, ānando cāpi yoniso.

parisā catasso honti, pabbajjā jinasāsane..

saṁvegajananatthāya, saddhammassa ca vuddhiyā.

āturassāva bhesajjaṁ, evaṁ buddhena desitaṁ..

evaṁ vinītā saddhamme, mātugāmāpi itarā.

yāyanti {tāyanti (sī0 syā0)} accutaṁ ṭhānaṁ, yattha gantvā na socareti..

bhikkhunikkhandhakaṁ niṭṭhitaṁ.

11. pañcasatikakkhandhakaṁ

1. saṅgītinidānaṁ

437. atha kho āyasmā mahākassapo bhikkhū āmantesi -- “ekamidāhaṁ, āvuso, samayaṁ pāvāya kusināraṁ addhānamaggappaṭipanno mahatā bhikkhusaṅghena saddhiṁ pañcamattehi bhikkhusatehi. atha khvāhaṁ, āvuso, maggā okkamma aññatarasmiṁ rukkhamūle nisīdiṁ.

{dī0 ni0 2.231} “tena kho pana samayena aññataro ājīvako kusinārāya mandāravapupphaṁ gahetvā pāvaṁ addhānamaggappaṭipanno hoti. addasaṁ kho ahaṁ, āvuso, taṁ ājīvakaṁ dūratova āgacchantaṁ. disvāna taṁ ājīvakaṁ etadavocaṁ -- `apāvuso, amhākaṁ satthāraṁ jānāsī'ti? `āmāvuso, jānāmi. ajja sattāhaparinibbuto samaṇo gotamo. tato me idaṁ mandāravapupphaṁ gahita'nti. tatrāvuso, ye te bhikkhū avītarāgā appekacce bāhā paggayha kandanti, chinnapātaṁ papatanti, āvaṭṭanti, vivaṭṭanti -- atikhippaṁ bhagavā parinibbuto, atikhippaṁ sugato parinibbuto, atikhippaṁ cakkhuṁ loke antarahitanti. ye pana te bhikkhū vītarāgā te satā sampajānā adhivāsenti -- aniccā saṅkhārā, taṁ kutettha labbhāti.

“atha khvāhaṁ, āvuso, te bhikkhū etadavocaṁ -- `alaṁ, āvuso, mā socittha; mā paridevittha. nanvetaṁ, āvuso, bhagavatā paṭikacceva akkhātaṁ -- sabbeheva piyehi manāpehi nānābhāvo vinābhāvo aññathābhāvo. taṁ kutettha āvuso labbhā, yaṁ taṁ jātaṁ bhūtaṁ saṅkhataṁ palokadhammaṁ, taṁ vata mā palujjīti -- netaṁ ṭhānaṁ vijjatī'ti.

“tena kho panāvuso, samayena subhaddo nāma vuḍḍhapabbajito tassaṁ parisāyaṁ nisinno hoti. atha kho, āvuso, subhaddo vuḍḍhapabbajito te bhikkhū etadavoca -- `alaṁ, āvuso, mā socittha; mā paridevittha. sumuttā mayaṁ tena mahāsamaṇena ; upaddutā ca mayaṁ homa -- idaṁ vo kappati, idaṁ vo na kappatīti. idāni pana mayaṁ yaṁ icchissāma taṁ karissāma, yaṁ na icchissāma na taṁ karissāmā'ti. handa mayaṁ, āvuso, dhammañca vinayañca saṅgāyāma. pure adhammo dippati {dibbati (ka0)}, dhammo paṭibāhiyyati; pure avinayo dippati vinayo paṭibāhiyyati; pure adhammavādino balavanto honti, dhammavādino dubbalā honti; pure avinayavādino balavanto honti, vinayavādino dubbalā hontī” ti.

“tena hi, bhante, thero bhikkhū uccinatū” ti. atha kho āyasmā mahākassapo ekenūnapañcaarahantasatāni uccini. bhikkhū āyasmantaṁ mahākassapaṁ etadavocuṁ -- “ayaṁ, bhante, āyasmā ānando kiñcāpi sekkho, abhabbo chandā dosā mohā bhayā agatiṁ gantuṁ. bahu ca anena bhagavato santike dhammo ca vinayo ca pariyatto. tena hi, bhante, thero āyasmantampi ānandaṁ uccinatū” ti. atha kho āyasmā mahākassapo āyasmantampi ānandaṁ uccini.

atha kho therānaṁ bhikkhūnaṁ etadahosi -- “kattha nu kho mayaṁ dhammañca vinayañca saṅgāyeyyāmā” ti? atha kho therānaṁ bhikkhūnaṁ etadahosi -- “rājagahaṁ kho mahāgocaraṁ pahūtasenāsanaṁ, yaṁnūna mayaṁ rājagahe vassaṁ vasantā dhammañca vinayañca saṅgāyeyyāma. na aññe bhikkhū rājagahe vassaṁ upagaccheyyu” nti.

atha kho āyasmā mahākassapo saṅghaṁ ñāpesi --

438. “suṇātu me, āvuso, saṅgho. yadi saṅghassa pattakallaṁ, saṅgho imāni pañca bhikkhusatāni sammanneyya -- rājagahe vassaṁ vasantāni dhammañca vinayañca saṅgāyituṁ, na aññehi bhikkhūhi rājagahe vassaṁ vasitabbanti. esā ñatti.

“suṇātu me, āvuso, saṅgho. imāni pañca bhikkhusatāni sammannati -- rājagahe vassaṁ vasantāni dhammañca vinayañca saṅgāyituṁ, na aññehi bhikkhūhi rājagahe vassaṁ vasitabbanti. yassāyasmato khamati imesaṁ pañcannaṁ bhikkhusatānaṁ sammuti -- rājagahe vassaṁ vasantānaṁ dhammañca vinayañca saṅgāyituṁ, na aññehi bhikkhūhi rājagahe vassaṁ vasitabbanti -- so tuṇhassa; yassa nakkhamati, so bhāseyya.

“sammatāni saṅghena imāni pañca bhikkhusatāni rājagahe vassaṁ vasantāni dhammañca vinayañca saṅgāyituṁ, na aññehi bhikkhūhi rājagahe vassaṁ vasitabbanti. khamati saṅghassa, tasmā tuṇhī, evametaṁ dhārayāmī” ti.

atha kho therā bhikkhū rājagahaṁ agamaṁsu dhammañca vinayañca saṅgāyituṁ. atha kho therānaṁ bhikkhūnaṁ etadahosi -- “bhagavatā kho, āvuso, khaṇḍaphullappaṭisaṅkharaṇaṁ vaṇṇitaṁ. handa mayaṁ, āvuso, paṭhamaṁ māsaṁ khaṇḍaphullaṁ paṭisaṅkharoma; majjhimaṁ māsaṁ sannipatitvā dhammañca vinayañca saṅgāyissāmā” ti.

atha kho therā bhikkhū paṭhamaṁ māsaṁ khaṇḍaphullaṁ paṭisaṅkhariṁsu. atha kho āyasmā ānando -- sve sannipāto {sannipātoti (ka0)} na kho metaṁ patirūpaṁ, yohaṁ sekkho samāno sannipātaṁ gaccheyyanti -- bahudeva rattiṁ kāyagatāya satiyā vītināmetvā rattiyā paccūsasamayaṁ `nipajjissāmī'ti kāyaṁ āvajjesi. appattañca sīsaṁ bibbohanaṁ, bhūmito ca pādā muttā. etasmiṁ antare anupādāya āsavehi cittaṁ vimucci.

439. atha kho āyasmā ānando arahā samāno sannipātaṁ agamāsi. atha kho āyasmā mahākassapo saṅghaṁ ñāpesi --

“suṇātu me, āvuso, saṅgho. yadi saṅghassa pattakallaṁ, ahaṁ upāliṁ vinayaṁ puccheyyan”-ti.

āyasmā upāli saṅghaṁ ñāpesi --

“suṇātu me, bhante, saṅgho. yadi saṅghassa pattakallaṁ, ahaṁ āyasmatā mahākassapena vinayaṁ puṭṭho vissajjeyyan”-ti.

atha kho āyasmā mahākassapo āyasmantaṁ upāliṁ etadavoca -- “paṭhamaṁ, āvuso upāli, pārājikaṁ kattha paññattan”-ti? “vesāliyaṁ bhante” ti. “kaṁ ārabbhā” ti? “sudinnaṁ kalandaputtaṁ ārabbhā” ti. “kismiṁ vatthusmi” nti? “methunadhamme” ti. atha kho āyasmā mahākassapo āyasmantaṁ upāliṁ paṭhamassa pārājikassa vatthumpi pucchi, nidānampi pucchi, puggalampi pucchi, paññattimpi pucchi, anupaññattimpi pucchi, āpattimpi pucchi, anāpattimpi pucchi. “dutiyaṁ panāvuso upāli, pārājikaṁ kattha paññattan”-ti? “rājagahe bhante” ti. “kaṁ ārabbhā” ti? “dhaniyaṁ kumbhakāraputtaṁ ārabbhā” ti. “kismiṁ vatthusmi” nti? “adinnādāne” ti. atha kho āyasmā mahākassapo āyasmantaṁ upāliṁ dutiyassa pārājikassa vatthumpi pucchi, nidānampi pucchi, puggalampi pucchi, paññattimpi pucchi, anupaññattimpi pucchi, āpattimpi pucchi, anāpattimpi pucchi. “tatiyaṁ panāvuso upāli, pārājikaṁ kattha paññattan”-ti? “vesāliyaṁ bhante” ti. “kaṁ ārabbhā” ti? “sambahule bhikkhū ārabbhā” ti. “kismiṁ vatthusmi” nti? “manussaviggahe” ti. atha kho āyasmā mahākassapo āyasmantaṁ upāliṁ tatiyassa pārājikassa vatthumpi pucchi, nidānampi pucchi, puggalampi pucchi, paññattimpi pucchi, anupaññattimpi pucchi, āpattimpi pucchi, anāpattimpi pucchi. “catutthaṁ panāvuso upāli, pārājikaṁ kattha paññattan”-ti? “vesāliyaṁ bhante” ti. “kaṁ ārabbhā” ti? “vaggumudātīriye bhikkhū ārabbhā” ti. “kismiṁ vatthusmi” nti? “uttarimanussadhamme” ti. atha kho āyasmā mahākassapo āyasmantaṁ upāliṁ catutthassa pārājikassa vatthumpi pucchi, nidānampi pucchi, puggalampi pucchi, paññattimpi pucchi, anupaññattimpi pucchi, āpattimpi pucchi, anāpattimpi pucchi. eteneva upāyena ubhatovibhaṅge pucchi. puṭṭho puṭṭho āyasmā upāli vissajjesi.

440. atha kho āyasmā mahākassapo saṅghaṁ ñāpesi --

“suṇātu me, āvuso, saṅgho. yadi saṅghassa pattakallaṁ, ahaṁ ānandaṁ dhammaṁ puccheyyan”-ti.

āyasmā ānando saṅghaṁ ñāpesi --

“suṇātu me, bhante, saṅgho. yadi saṅghassa pattakallaṁ, ahaṁ āyasmatā mahākassapena dhammaṁ puṭṭho vissajjeyyan”-ti.

atha kho āyasmā mahākassapo āyasmantaṁ ānandaṁ etadavoca -- “brahmajālaṁ, āvuso ānanda, kattha bhāsitan”-ti? “antarā ca, bhante, rājagahaṁ antarā ca nāḷandaṁ rājāgārake ambalaṭṭhikāyā” ti. “kaṁ ārabbhā” ti? “suppiyañca paribbājakaṁ brahmadattañca māṇavan”-ti. atha kho āyasmā mahākassapo āyasmantaṁ ānandaṁ brahmajālassa nidānampi pucchi, puggalampi pucchi. “sāmaññaphalaṁ panāvuso ānanda, kattha bhāsitan”-ti? “rājagahe, bhante, jīvakambavane” ti. “kena saddhi” nti? “ajātasattunā vedehiputtena saddhi” nti. atha kho āyasmā mahākassapo āyasmantaṁ ānandaṁ sāmaññaphalassa nidānampi pucchi, puggalampi pucchi. eteneva upāyena pañcapi nikāye pucchi. puṭṭho puṭṭho āyasmā ānando vissajjesi.

2. khuddānukhuddakasikkhāpadakathā

441. atha kho āyasmā ānando there bhikkhū etadavoca -- “bhagavā maṁ, bhante, parinibbānakāle evamāha -- `ākaṅkhamāno, ānanda, saṅgho mamaccayena khuddānukhuddakāni sikkhāpadāni samūhaneyyā” 'ti. “pucchi pana tvaṁ, āvuso ānanda, bhagavantaṁ -- `katamāni pana, bhante, khuddānukhuddakāni sikkhāpadānī” 'ti? “na khohaṁ, bhante, bhagavantaṁ pucchiṁ -- `katamāni pana, bhante, khuddānukhuddakāni sikkhāpadānī” ti. ekacce therā evamāhaṁsu -- “cattāri pārājikāni ṭhapetvā, avasesāni khuddānukhuddakāni sikkhāpadānī” ti. ekacce therā evamāhaṁsu -- “cattāri pārājikāni ṭhapetvā, terasa saṅghādisese ṭhapetvā, avasesāni khuddānukhuddakāni sikkhāpadānī” ti. ekacce therā evamāhaṁsu -- “cattāri pārājikāni ṭhapetvā, terasa saṅghādisese ṭhapetvā, dve aniyate ṭhapetvā, avasesāni khuddānukhuddakāni sikkhāpadānī” ti. ekacce therā evamāhaṁsu -- “cattāri pārājikāni ṭhapetvā, terasa saṅghādisese ṭhapetvā, dve aniyate ṭhapetvā, tiṁsa nissaggiye pācittiye ṭhapetvā, avasesāni khuddānukhuddakāni sikkhāpadānī” ti. ekacce therā evamāhaṁsu -- “cattāri pārājikāni ṭhapetvā, terasa saṅghādisese ṭhapetvā, dve aniyate ṭhapetvā, tiṁsa nissaggiye pācittiye ṭhapetvā, dvenavuti pācittiye ṭhapetvā, avasesāni khuddānukhuddakāni sikkhāpadānī” ti. ekacce therā evamāhaṁsu -- “cattāri pārājikāni ṭhapetvā, terasa saṅghādisese ṭhapetvā, dve aniyate ṭhapetvā, tiṁsa nissaggiye pācittiye ṭhapetvā, dvenavuti pācittiye ṭhapetvā, cattāro pāṭidesanīye ṭhapetvā, avasesāni khuddānukhuddakāni sikkhāpadānī” ti.

442. atha kho āyasmā mahākassapo saṅghaṁ ñāpesi --

“suṇātu me, āvuso, saṅgho. santamhākaṁ sikkhāpadāni gihigatāni. gihinopi jānanti -- `idaṁ vo samaṇānaṁ sakyaputtiyānaṁ kappati, idaṁ vo na kappatī'ti. sace mayaṁ khuddānukhuddakāni sikkhāpadāni samūhanissāma, bhavissanti vattāro -- `dhūmakālikaṁ samaṇena gotamena sāvakānaṁ sikkhāpadaṁ paññattaṁ. yāvimesaṁ satthā aṭṭhāsi tāvime sikkhāpadesu sikkhiṁsu. yato imesaṁ satthā parinibbuto, na dānime sikkhāpadesu sikkhantī'ti. yadi saṅghassa pattakallaṁ, saṅgho appaññattaṁ nappaññapeyya, paññattaṁ na samucchindeyya, yathāpaññattesu sikkhāpadesu samādāya vatteyya. esā ñatti.

“suṇātu me, āvuso, saṅgho. santamhākaṁ sikkhāpadāni gihigatāni. gihinopi jānanti -- `idaṁ vo samaṇānaṁ sakyaputtiyānaṁ kappati, idaṁ vo na kappatī'ti. sace mayaṁ khuddānukhuddakāni sikkhāpadāni samūhanissāma, bhavissanti vattāro -- `dhūmakālikaṁ samaṇena gotamena sāvakānaṁ sikkhāpadaṁ paññattaṁ. yāvimesaṁ satthā aṭṭhāsi tāvime sikkhāpadesu sikkhiṁsu. yato imesaṁ satthā parinibbuto, na dānime sikkhāpadesu sikkhantī'ti. saṅgho appaññattaṁ nappaññapeti, paññattaṁ na samucchindati, yathāpaññattesu sikkhāpadesu samādāya vattati. yassāyasmato khamati appaññattassa appaññāpanā, paññattassa asamucchedo, yathāpaññattesu sikkhāpadesu samādāya vattanā, so tuṇhassa; yassa nakkhamati, so bhāseyya.

“saṅgho appaññattaṁ nappaññapeti, paññattaṁ na samucchindati, yathāpaññattesu sikkhāpadesu samādāya vattati. khamati saṅghassa, tasmā tuṇhī, evametaṁ dhārayāmī” ti.

443. atha kho therā bhikkhū āyasmantaṁ ānandaṁ etadavocuṁ -- “idaṁ te, āvuso ānanda, dukkaṭaṁ, yaṁ tvaṁ bhagavantaṁ na pucchi -- `katamāni pana, bhante, khuddānukhuddakāni sikkhāpadānī'ti. desehi taṁ dukkaṭan”-ti. “ahaṁ kho, bhante, assatiyā bhagavantaṁ na pucchiṁ -- `katamāni pana, bhante, khuddānukhuddakāni sikkhāpadānī'ti. nāhaṁ taṁ dukkaṭaṁ passāmi, api cāyasmantānaṁ saddhāya desemi taṁ dukkaṭan”-ti. “idampi te, āvuso ānanda, dukkaṭaṁ, yaṁ tvaṁ bhagavato vassikasāṭikaṁ akkamitvā sibbesi. desehi taṁ dukkaṭan”-ti. “ahaṁ kho, bhante, na agāravena bhagavato vassikasāṭikaṁ akkamitvā sibbesiṁ. nāhaṁ taṁ dukkaṭaṁ passāmi, api cāyasmantānaṁ saddhāya desemi taṁ dukkaṭan”-ti. “idampi te, āvuso ānanda, dukkaṭaṁ, yaṁ tvaṁ mātugāmehi bhagavato sarīraṁ paṭhamaṁ vandāpesi, tāsaṁ rodantīnaṁ bhagavato sarīraṁ assukena makkhitaṁ. desehi taṁ dukkaṭan”-ti. ahaṁ kho, bhante -- māyimāsaṁ {māyimā (sī0 syā0)} vikāle ahesunti -- mātugāmehi bhagavato sarīraṁ paṭhamaṁ vandāpesiṁ. nāhaṁ taṁ dukkaṭaṁ passāmi, api cāyasmantānaṁ saddhāya desemi taṁ dukkaṭan”-ti. “idampi te, āvuso ānanda, dukkaṭaṁ, yaṁ tvaṁ bhagavatā oḷārike nimitte kayiramāne, oḷārike obhāse kayiramāne, na bhagavantaṁ yāci -- `tiṭṭhatu bhagavā kappaṁ, tiṭṭhatu sugato kappaṁ, bahujanahitāya bahujanasukhāya lokānukampāya atthāya hitāya sukhāya devamanussāna'nti. desehi taṁ dukkaṭan”-ti. “ahaṁ kho, bhante, mārena pariyuṭṭhitacitto na bhagavantaṁ yāciṁ -- `tiṭṭhatu bhagavā kappaṁ, tiṭṭhatu sugato kappaṁ, bahujanahitāya bahujanasukhāya lokānukampāya atthāya hitāya sukhāya devamanussāna'nti. nāhaṁ taṁ dukkaṭaṁ passāmi, api cāyasmantānaṁ saddhāya desemi taṁ dukkaṭan”-ti. “idampi te, āvuso ānanda, dukkaṭaṁ yaṁ tvaṁ mātugāmassa tathāgatappavedite dhammavinaye pabbajjaṁ ussukkaṁ akāsi. desehi taṁ dukkaṭan”-ti. “ahaṁ kho, bhante, ayaṁ mahāpajāpati gotamī bhagavato mātucchā āpādikā posikā khīrassa dāyikā bhagavantaṁ janettiyā kālaṅkatāya thaññaṁ pāyesīti mātugāmassa tathāgatappavedite dhammavinaye pabbajjaṁ ussukkaṁ akāsiṁ. nāhaṁ taṁ dukkaṭaṁ passāmi, api cāyasmantānaṁ saddhāya desemi taṁ dukkaṭan”-ti.

444. tena kho pana samayena āyasmā purāṇo dakkhiṇāgirismiṁ cārikaṁ carati mahatā bhikkhusaṅghena saddhiṁ pañcamattehi bhikkhusatehi. atha kho āyasmā purāṇo therehi bhikkhūhi dhamme ca vinaye ca saṅgīte dakkhiṇāgirismiṁ yathābhirantaṁ viharitvā yena rājagahaṁ yena veḷuvanaṁ kalandakanivāpo yena therā bhikkhū tenupasaṅkami, upasaṅkamitvā therehi bhikkhūhi saddhiṁ paṭisammoditvā ekamantaṁ nisīdi. ekamantaṁ nisinnaṁ kho āyasmantaṁ purāṇaṁ therā bhikkhū etadavocuṁ -- “therehi, āvuso purāṇa, dhammo ca vinayo ca saṅgīto. upehi taṁ saṅgīti” nti. “susaṅgītāvuso, therehi dhammo ca vinayo ca. apica yatheva mayā bhagavato sammukhā sutaṁ, sammukhā paṭiggahitaṁ, tathevāhaṁ dhāressāmī” ti.

3. brahmadaṇḍakathā

445. atha kho āyasmā ānando there bhikkhū etadavoca -- “bhagavā maṁ, bhante, parinibbānakāle evamāha -- `tena hānanda, saṅgho mamaccayena channassa bhikkhuno brahmadaṇḍaṁ āṇāpetū” 'ti. “pucchi pana tvaṁ, āvuso ānanda, bhagavantaṁ -- `katamo pana, bhante, brahmadaṇḍo” 'ti? “pucchiṁ khohaṁ, bhante, bhagavantaṁ -- `katamo pana, bhante, brahmadaṇḍo” 'ti? “channo, ānanda, bhikkhu yaṁ iccheyya taṁ vadeyya. bhikkhūhi channo bhikkhu neva vattabbo, na ovaditabbo, nānusāsitabbo” ti. “tena hāvuso ānanda, tvaṁyeva channassa bhikkhuno brahmadaṇḍaṁ āṇāpehī” ti. “kathāhaṁ, bhante, channassa bhikkhuno brahmadaṇḍaṁ āṇāpemi, caṇḍo so bhikkhu pharuso” ti? `tena hāvuso ānanda, bahukehi bhikkhūhi saddhiṁ gacchāhī” ti. “evaṁ bhante” ti kho āyasmā ānando therānaṁ bhikkhūnaṁ paṭissutvā mahatā bhikkhusaṅghena saddhiṁ pañcamattehi bhikkhusatehi nāvāya ujjavanikāya kosambiṁ ujjavi, nāvāya paccorohitvā rañño udenassa {utenassa (ka0)} uyyānassa avidūre aññatarasmiṁ rukkhamūle nisīdi. tena kho pana samayena rājā udeno uyyāne paricāresi saddhiṁ orodhena. assosi kho rañño udenassa orodho -- “amhākaṁ kira ācariyo ayyo ānando uyyānassa avidūre aññatarasmiṁ rukkhamūle nisinno” ti. atha kho rañño udenassa orodho rājānaṁ udenaṁ etadavoca -- “amhākaṁ kira, deva, ācariyo ayyo ānando uyyānassa avidūre aññatarasmiṁ rukkhamūle nisinno. icchāma mayaṁ, deva, ayyaṁ ānandaṁ passitu” nti. “tena hi tumhe samaṇaṁ ānandaṁ passathā” ti.

atha kho rañño udenassa orodho yenāyasmā ānando tenupasaṅkami, upasaṅkamitvā āyasmantaṁ ānandaṁ abhivādetvā ekamantaṁ nisīdi. ekamantaṁ nisinnaṁ kho rañño udenassa orodhaṁ āyasmā ānando dhammiyā kathāya sandassesi samādapesi samuttejesi sampahaṁsesi. atha kho rañño udenassa orodho āyasmatā ānandena dhammiyā kathāya sandassito samādapito samuttejito sampahaṁsito āyasmato ānandassa pañca uttarāsaṅgasatāni pādāsi. atha kho rañño udenassa orodho āyasmato ānandassa bhāsitaṁ abhinanditvā anumoditvā uṭṭhāyāsanā āyasmantaṁ ānandaṁ abhivādetvā padakkhiṇaṁ katvā yena rājā udeno tenupasaṅkami. addasā kho rājā udeno orodhaṁ dūratova āgacchantaṁ. disvāna orodhaṁ etadavoca -- “api nu kho tumhe samaṇaṁ ānandaṁ passitthā” ti? “apassimhā kho mayaṁ, deva, ayyaṁ ānandan”-ti. “api nu tumhe samaṇassa ānandassa kiñci adatthā” ti? “adamhā kho mayaṁ, deva, ayyassa ānandassa pañca uttarāsaṅgasatānī” ti. rājā udeno ujjhāyati khiyyati vipāceti -- “kathañhi nāma samaṇo ānando tāva bahuṁ cīvaraṁ paṭiggahessati! dussavāṇijjaṁ vā samaṇo ānando karissati, paggāhikasālaṁ vā pasāressatī” ti!

atha kho rājā udeno yenāyasmā ānando tenupasaṅkami, upasaṅkamitvā āyasmatā ānandena saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho rājā udeno āyasmantaṁ ānandaṁ etadavoca -- “āgamā nu khvidha, bho ānanda, amhākaṁ orodho” ti? “āgamāsi kho te idha, mahārāja, orodho” ti. “api pana bhoto ānandassa kiñci adāsī” ti? “adāsi kho me, mahārāja, pañca uttarāsaṅgasatānī” ti. “kiṁ pana bhavaṁ ānando tāva bahuṁ cīvaraṁ karissatī” ti? “ye {ye pana (ka0)} te, mahārāja, bhikkhū dubbalacīvarā tehi saddhiṁ saṁvibhajissāmī” ti. “yāni kho pana, bho ānanda, porāṇakāni dubbalacīvarāni tāni kathaṁ karissathā” ti? “tāni, mahārāja, uttarattharaṇaṁ karissāmā” ti. “yāni pana, bho ānanda, porāṇakāni uttarattharaṇāni tāni kathaṁ karissathā” ti? “tāni, mahārāja, bhisicchaviyo karissāmā” ti. “yā pana, bho ānanda, porāṇakā bhisicchaviyo tā kathaṁ karissathā” ti? “tā, mahārāja, bhūmattharaṇaṁ karissāmā” ti. “yāni pana, bho ānanda, porāṇakāni bhūmattharaṇāni tāni kathaṁ karissathā” ti? “tāni, mahārāja, pādapuñchaniyo karissāmā” ti. “yā pana, bho ānanda, porāṇakā pādapuñchaniyo tā kathaṁ karissathā” ti?. “tā, mahārāja, rajoharaṇaṁ karissāmā” ti. “yāni pana, bho ānanda, porāṇakāni rajoharaṇāni tāni kathaṁ karissathā” ti? “tāni, mahārāja, koṭṭetvā cikkhallena madditvā paribhaṇḍaṁ limpissāmā” ti.

atha kho rājā udeno -- sabbevime samaṇā sakyaputtiyā yoniso upanenti, na kulavaṁ gamentīti -- āyasmato ānandassa aññānipi pañca dussasatāni pādāsi. ayañcarahi āyasmato ānandassa paṭhamaṁ cīvarabhikkhā uppajji cīvarasahassaṁ. atha kho āyasmā ānando yena ghositārāmo tenupasaṅkami, upasaṅkamitvā paññatte āsane nisīdi. atha kho āyasmā channo yenāyasmā ānando tenupasaṅkami, upasaṅkamitvā āyasmantaṁ ānandaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ channaṁ āyasmā ānando etadavoca -- “saṅghena te, āvuso channa, brahmadaṇḍo āṇāpito” ti.

“katamo pana, bhante ānanda, brahmadaṇḍo āṇāpito” ti? “tvaṁ, āvuso channa, bhikkhū yaṁ iccheyyāsi taṁ vadeyyāsi. bhikkhūhi tvaṁ neva vattabbo, na ovaditabbo, nānusāsitabbo” ti. “nanvāhaṁ, bhante ānanda, hato ettāvatā, yatohaṁ bhikkhūhi neva vattabbo, na ovaditabbo, nānusāsitabbo” ti tattheva mucchito papato. atha kho āyasmā channo brahmadaṇḍena aṭṭīyamāno harāyamāno jigucchamāno eko vūpakaṭṭho appamatto ātāpī pahitatto viharanto nacirasseva yassatthāya kulaputtā sammadeva agārasmā anagāriyaṁ pabbajanti, tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti abbhaññāsi. aññataro ca panāyasmā channo arahataṁ ahosi. atha kho āyasmā channo arahattaṁ patto yenāyasmā ānando tenupasaṅkami, upasaṅkamitvā āyasmantaṁ ānandaṁ etadavoca -- “paṭippassambhehi dāni me, bhante ānanda, brahmadaṇḍan”-ti. “yadaggena tayā, āvuso channa, arahattaṁ sacchikataṁ tadaggena te brahmadaṇḍo paṭippassaddho” ti. imāya kho pana vinayasaṅgītiyā pañca bhikkhusatāni anūnāni anadhikāni ahesuṁ. tasmā ayaṁ vinayasaṅgīti “pañcasatikā” ti vuccatīti.

pañcasatikakkhandhako ekādasamo.

imamhi khandhake vatthū tevīsati.

tassuddānaṁ --

parinibbute sambuddhe, thero kassapasavhayo.

āmantayi bhikkhugaṇaṁ, saddhammamanupālako.

pāvāyaddhānamaggamhi, subhaddena paveditaṁ.

saṅgāyissāma saddhammaṁ, adhammo pure dippati..

ekenūna pañcasataṁ, ānandampi ca uccini.

dhammavinayasaṅgītiṁ, vasanto guhamuttame..

upāliṁ vinayaṁ pucchi, suttantānandapaṇḍitaṁ.

piṭakaṁ tīṇi saṅgītiṁ, akaṁsu jinasāvakā..

na pucchi akkamitvāna, vandāpesi na yāci ca..

pabbajjaṁ mātugāmassa, saddhāya dukkaṭāni me.

purāṇo brahmadaṇḍañca, orodho udenena saha..

tāva bahu dubbalañca, uttarattharaṇā bhisi.

bhūmattharaṇā puñchaniyo, rajo cikkhallamaddanā..

sahassacīvaraṁ uppajji, paṭhamānandasavhayo.

tajjito brahmadaṇḍena, catussaccaṁ apāpuṇi.

vasībhūtā pañcasatā, tasmā pañcasatī iti..

pañcasatikakkhandhakaṁ niṭṭhitaṁ.

12. sattasatikakkhandhakaṁ

1. paṭhamabhāṇavāro

446. tena kho pana samayena vassasataparinibbute bhagavati vesālikā vajjiputtakā bhikkhū vesāliyaṁ dasa vatthūni dīpenti -- kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṁ pātuṁ, kappati adasakaṁ nisīdanaṁ, kappati jātarūparajatanti.

tena kho pana samayena āyasmā yaso kākaṇḍakaputto vajjīsu cārikaṁ caramāno yena vesālī tadavasari. tatra sudaṁ āyasmā yaso kākaṇḍakaputto vesāliyaṁ viharati mahāvane kūṭāgārasālāyaṁ. tena kho pana samayena vesālikā vajjiputtakā bhikkhū tadahuposathe kaṁsapātiṁ {kaṁsacāṭiṁ (syā0)} udakena pūretvā majjhe bhikkhusaṅghassa ṭhapetvā āgatāgate vesālike upāsake evaṁ vadanti -- “dethāvuso, saṅghassa kahāpaṇampi aḍḍhampi pādampi māsakarūpampi. bhavissati saṅghassa parikkhārena karaṇīyan”-ti. evaṁ vutte āyasmā yaso kākaṇḍakaputto vesālike upāsake etadavoca -- “māvuso, adattha saṅghassa kahāpaṇampi aḍḍhampi pādampi māsakarūpampi. na kappati samaṇānaṁ sakyaputtiyānaṁ jātarūparajataṁ; na sādiyanti samaṇā sakyaputtiyā jātarūparajataṁ; na paṭiggaṇhanti samaṇā sakyaputtiyā jātarūparajataṁ; nikkhittamaṇisuvaṇṇā samaṇā sakyaputtiyā apetajātarūparajatā” ti. evampi kho vesālikā upāsakā āyasmatā yasena kākaṇḍakaputtena vuccamānā adaṁsuyeva saṅghassa kahāpaṇampi aḍḍhampi pādampi māsakarūpampi.

atha kho vesālikā vajjiputtakā bhikkhū tassā rattiyā accayena taṁ hiraññaṁ bhikkhaggena {bhikkhuggena (syā0)} paṭivīsaṁ {paṭiviṁsaṁ (sī0), paṭivisaṁ (syā0)} ṭhapetvā bhājesuṁ. atha kho vesālikā vajjiputtakā bhikkhū āyasmantaṁ yasaṁ kākaṇḍakaputtaṁ etadavocuṁ -- “eso te, āvuso yasa, hiraññassa paṭivīso” ti. “natthi, me āvuso, hiraññassa paṭivīso, nāhaṁ hiraññaṁ sādiyāmī” ti. atha kho vesālikā vajjiputtakā bhikkhū -- “ayaṁ āvuso yaso kākaṇḍakaputto upāsake saddhe pasanne akkosati, paribhāsati, appasādaṁ karoti; handassa mayaṁ paṭisāraṇīyakammaṁ karomā” ti te. tassa paṭisāraṇīyakammaṁ akaṁsu. atha kho āyasmā yaso kākaṇḍakaputto vesālike vajjiputtake bhikkhū etadavoca -- “bhagavatā, āvuso, paññattaṁ -- `paṭisāraṇīyakammakatassa bhikkhuno anudūto dātabbo'ti. detha me, āvuso, anudūtaṁ bhikkhu” nti.

atha kho vesālikā vajjiputtakā bhikkhū ekaṁ bhikkhuṁ sammannitvā āyasmato yasassa kākaṇḍakaputtassa anudūtaṁ adaṁsu. atha kho āyasmā yaso kākaṇḍakaputto anudūtena bhikkhunā saddhiṁ vesāliṁ pavisitvā vesālike upāsake etadavoca -- “ahaṁ kirāyasmante upāsake saddhe pasanne akkosāmi, paribhāsāmi, appasādaṁ karomi; yohaṁ adhammaṁ adhammoti vadāmi, dhammaṁ dhammoti vadāmi, avinayaṁ avinayoti vadāmi, vinayaṁ vinayoti vadāmi.

447. “ekamidaṁ, āvuso, samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho, āvuso, bhagavā bhikkhū āmantesi -- {a0 ni0 4.50} `cattārome, bhikkhave, candimasūriyānaṁ upakkilesā, yehi upakkilesehi upakkiliṭṭhā candimasūriyā na tapanti, na bhāsanti, na virocanti. katame cattāro? abbhaṁ, bhikkhave, candimasūriyānaṁ upakkileso, yena upakkilesena upakkiliṭṭhā candimasūriyā na tapanti, na bhāsanti na virocanti. mahikā, bhikkhave, candimasūriyānaṁ upakkileso, yena upakkilesena upakkiliṭṭhā candimasūriyā na tapanti, na bhāsanti, na virocanti, dhūmarajo, bhikkhave, candimasūriyānaṁ upakkileso, yena upakkilesena upakkiliṭṭhā candimasūriyā na tapanti, na bhāsanti, na virocanti. rāhu, bhikkhave, asurindo candimasūriyānaṁ upakkileso, yena upakkilesena upakkiliṭṭhā candimasūriyā na tapanti, na bhāsanti, na virocanti. ime kho, bhikkhave, cattāro candimasūriyānaṁ upakkilesā, yehi upakkilesehi upakkiliṭṭhā candimasūriyā na tapanti, na bhāsanti, na virocanti. evameva kho, bhikkhave, cattārome samaṇabrāhmaṇānaṁ upakkilesā, yehi upakkilesehi upakkiliṭṭhā eke samaṇabrāhmaṇā na tapanti, na bhāsanti, na virocanti. katame cattāro? santi, bhikkhave, eke samaṇabrāhmaṇā suraṁ pivanti, merayaṁ pivanti, surāmerayapānā appaṭiviratā -- ayaṁ, bhikkhave, paṭhamo samaṇabrāhmaṇānaṁ upakkileso, yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti. puna caparaṁ, bhikkhave, eke samaṇabrāhmaṇā methunaṁ dhammaṁ paṭisevanti, methunadhammā appaṭiviratā -- ayaṁ, bhikkhave, dutiyo samaṇabrāhmaṇānaṁ upakkileso, yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti. puna caparaṁ, bhikkhave, eke samaṇabrāhmaṇā jātarūparajataṁ sādiyanti, jātarūparajatappaṭiggahaṇā appaṭiviratā -- ayaṁ, bhikkhave, tatiyo samaṇabrāhmaṇānaṁ upakkileso, yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti. puna caparaṁ, bhikkhave, eke samaṇabrāhmaṇā micchājīvena jīvitaṁ kappenti; micchājīvā appaṭiviratā -- ayaṁ, bhikkhave, catuttho samaṇabrāhmaṇānaṁ upakkileso, yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti. ime kho, bhikkhave, cattāro samaṇabrāhmaṇānaṁ upakkilesā, yehi upakkilesehi upakkiliṭṭhā eke samaṇabrāhmaṇā na tapanti, na bhāsanti, na virocanti'. “idamavocāvuso, bhagavā. idaṁ vatvāna sugato athāparaṁ etadavoca satthā --

“rāgadosaparikliṭṭhā, eke samaṇabrāhmaṇā.

avijjānivuṭā {avijjānīvutā (syā0)} posā, piyarūpābhinandino..

“suraṁ pivanti merayaṁ, paṭisevanti methunaṁ.

rajataṁ jātarūpañca, sādiyanti aviddasū..

“micchājīvena jīvanti, eke samaṇabrāhmaṇā.

ete upakkilesā vuttā, buddhenādiccabandhunā..

“yehi upakkilesehi upakkiliṭṭhā, eke samaṇabrāhmaṇā.

na tapanti na bhāsanti, asuddhā sarajā magā..

“andhakārena onaddhā, taṇhādāsā sanettikā.

vaḍḍhenti kaṭasiṁ ghoraṁ, ādiyanti punabbhavanti..

“evaṁvādī kirāhaṁ āyasmante upāsake saddhe pasanne akkosāmi, paribhāsāmi, appasādaṁ karomi; yohaṁ adhammaṁ adhammoti vadāmi, dhammaṁ dhammoti vadāmi, avinayaṁ avinayoti vadāmi, vinayaṁ vinayoti vadāmi.

448. {saṁ0 ni0 4.362 idaṁ vatthu āgataṁ} “ekamidaṁ, āvuso, samayaṁ bhagavā rājagahe viharati veḷuvane kalandakanivāpe. tena kho pana samayena rājantepure rājaparisāyaṁ sannisinnānaṁ sannipatitānaṁ ayamantarakathā udapādi -- `kappati samaṇānaṁ sakyaputtiyānaṁ jātarūparajataṁ; sādiyanti samaṇā sakyaputtiyā jātarūparajataṁ; paṭiggaṇhanti samaṇā sakyaputtiyā jātarūparajata'nti. tena kho panāvuso samayena, maṇicūḷako gāmaṇī tassaṁ parisāyaṁ nisinno hoti. atha kho, āvuso, maṇicūḷako gāmaṇī taṁ parisaṁ etadavoca -- `mā ayyā evaṁ avacuttha. na kappati samaṇānaṁ sakyaputtiyānaṁ jātarūparajataṁ; na sādiyanti samaṇā sakyaputtiyā jātarūparajataṁ; na paṭiggaṇhanti samaṇā sakyaputtiyā jātarūparajataṁ; nikkhittamaṇisuvaṇṇā samaṇā sakyaputtiyā apetajātarūparajatā'ti. asakkhi kho, āvuso, maṇicūḷako gāmaṇī taṁ parisaṁ saññāpetuṁ.

“atha kho, āvuso, maṇicūḷako gāmaṇī taṁ parisaṁ saññāpetvā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho, āvuso, maṇicūḷako gāmaṇī bhagavantaṁ etadavoca -- `idha, bhante, rājantepure rājaparisāyaṁ sannisinnānaṁ sannipatitānaṁ ayamantarakathā udapādi -- kappati samaṇānaṁ sakyaputtiyānaṁ jātarūparajataṁ; sādiyanti samaṇā sakyaputtiyā jātarūparajataṁ; paṭiggaṇhanti samaṇā sakyaputtiyā jātarūparajatanti. evaṁ vutte ahaṁ bhante, taṁ parisaṁ etadavocaṁ -- mā ayyā evaṁ avacuttha. na kappati samaṇānaṁ sakyaputtiyānaṁ jātarūparajataṁ; na sādiyanti samaṇā sakyaputtiyā jātarūparajataṁ ; na paṭiggaṇhanti samaṇā sakyaputtiyā jātarūparajataṁ; nikkhittamaṇisuvaṇṇā samaṇā sakyaputtiyā apetajātarūparajatāti. asakkhiṁ kho ahaṁ, bhante, taṁ parisaṁ saññāpetuṁ. kaccāhaṁ, bhante, evaṁ byākaramāno vuttavādī ceva bhagavato homi, na ca bhagavantaṁ abhūtena abbhācikkhāmi, dhammassa cānudhammaṁ byākaromi, na ca koci sahadhammiko vādānuvādo gārayhaṁ ṭhānaṁ āgacchatī'ti? `taggha tvaṁ, gāmaṇi, evaṁ byākaramāno vuttavādī ceva me hosi; na ca maṁ abhūtena abbhācikkhasi {pārā0 582}, dhammassa cānudhammaṁ byākarosi, na ca koci sahadhammiko vādānuvādo gārayhaṁ ṭhānaṁ āgacchati. na hi, gāmaṇi, kappati samaṇānaṁ sakyaputtiyānaṁ jātarūparajataṁ; na sādiyanti samaṇā sakyaputtiyā jātarūparajataṁ; na paṭiggaṇhanti samaṇā sakyaputtiyā jātarūparajataṁ; nikkhittamaṇisuvaṇṇā samaṇā sakyaputtiyā apetajātarūparajatā. yassa kho, gāmaṇi, jātarūparajataṁ kappati, pañcapi tassa kāmaguṇā kappanti. yassa pañca kāmaguṇā kappanti ekaṁsenetaṁ, gāmaṇi, dhāreyyāsi -- assamaṇadhammo asakyaputtiyadhammoti. api cāhaṁ, gāmaṇi, evaṁ vadāmi tiṇaṁ tiṇatthikena pariyesitabbaṁ; dāru dārutthikena pariyesitabbaṁ; sakaṭaṁ sakaṭatthikena pariyesitabbaṁ; puriso purisatthikena pariyesitabbo. na tvevāhaṁ, gāmaṇi, kenaci pariyāyena jātarūparajataṁ sāditabbaṁ pariyesitabbanti vadāmī'ti.

“evaṁvādī kirāhaṁ āyasmante upāsake saddhe pasanne akkosāmi, paribhāsāmi, appasādaṁ karomi; yohaṁ adhammaṁ adhammoti vadāmi, dhammaṁ dhammoti vadāmi, avinayaṁ avinayoti vadāmi, vinayaṁ vinayoti vadāmi.

449. “ekamidaṁ, āvuso, samayaṁ bhagavā rājagahe āyasmantaṁ upanandaṁ sakyaputtaṁ ārabbha jātarūparajataṁ paṭikkhipi, sikkhāpadañca paññapesi. evaṁvādī kirāhaṁ āyasmante upāsake saddhe pasanne akkosāmi, paribhāsāmi, appasādaṁ karomi; yohaṁ adhammaṁ adhammoti vadāmi, dhammaṁ dhammoti vadāmi, avinayaṁ avinayoti vadāmi, vinayaṁ vinayoti vadāmī” ti.

evaṁ vutte vesālikā upāsakā āyasmantaṁ yasaṁ kākaṇḍakaputtaṁ etadavocuṁ -- “ekova bhante, ayyo yaso kākaṇḍakaputto samaṇo sakyaputtiyo. sabbevime assamaṇā asakyaputtiyā. vasatu, bhante, ayyo yaso kākaṇḍakaputto vesāliyaṁ. mayaṁ ayyassa yasassa kākaṇḍakaputtassa ussukkaṁ karissāma cīvarapiṇḍapātasenāsanagilānappaccayabhesajjaparikkhārānan”-ti. atha kho āyasmā yaso kākaṇḍakaputto vesālike upāsake saññāpetvā anudūtena bhikkhunā saddhiṁ ārāmaṁ agamāsi.

atha kho vesālikā vajjiputtakā bhikkhū anudūtaṁ bhikkhuṁ pucchiṁsu -- “khamāpitāvuso, yasena kākaṇḍakaputtena vesālikā upāsakā” ti ? “upāsakehi pāpikaṁ no, āvuso, kataṁ. ekova yaso kākaṇḍakaputto samaṇo sakyaputtiyo kato. sabbeva mayaṁ assamaṇā asakyaputtiyā katā” ti. atha kho vesālikā vajjiputtakā bhikkhū -- “ayaṁ, āvuso, yaso kākaṇḍakaputto amhehi asammato gihīnaṁ pakāsesi; handassa mayaṁ ukkhepanīyakammaṁ karomā” ti. te tassa ukkhepanīyakammaṁ kattukāmā sannipatiṁsu. atha kho āyasmā yaso kākaṇḍakaputto vehāsaṁ abbhuggantvā kosambiyaṁ paccuṭṭhāsi.

450. atha kho āyasmā yaso kākaṇḍakaputto pāveyyakānañca {pāṭheyyakānañca (syā0)} avantidakkhiṇāpathakānañca bhikkhūnaṁ santike dūtaṁ pāhesi -- “āgacchantu āyasmantā; imaṁ adhikaraṇaṁ ādiyissāma. pure adhammo dippati, dhammo paṭibāhiyyati; avinayo dippati, vinayo paṭibāhiyyati; pure adhammavādino balavanto honti, dhammavādino dubbalā honti; avinayavādino balavanto honti, vinayavādino dubbalā hontī” ti.

tena kho pana samayena āyasmā sambhūto sāṇavāsī ahogaṅge pabbate paṭivasati. atha kho āyasmā yaso kākaṇḍakaputto yena ahogaṅgo pabbato, yenāyasmā sambhūto sāṇavāsī tenupasaṅkami, upasaṅkamitvā āyasmantaṁ sambhūtaṁ sāṇavāsiṁ abhivādetvā ekamantaṁ nisīdi. ekamantaṁ nisinno kho āyasmā yaso kākaṇḍakaputto āyasmantaṁ sambhūtaṁ sāṇavāsiṁ etadavoca -- “ime, bhante, vesālikā vajjiputtakā bhikkhū vesāliyaṁ dasa vatthūni dīpenti -- kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṁ pātuṁ, kappati adasakaṁ nisīdanaṁ, kappati jātarūparajatanti. handa mayaṁ, bhante, imaṁ adhikaraṇaṁ ādiyissāma. pure adhammo dippati, dhammo paṭibāhiyyati; avinayo dippati, vinayo paṭibāhiyyati; pure adhammavādino balavanto honti, dhammavādino dubbalā honti; avinayavādino balavanto honti, vinayavādino dubbalā hontī” ti. “evamāvuso” ti kho āyasmā sambhūto sāṇavāsī āyasmato yasassa kākaṇḍakaputtassa paccassosi. atha kho saṭṭhimattā pāveyyakā bhikkhū -- sabbe āraññikā, sabbe piṇḍapātikā, sabbe paṁsukūlikā, sabbe tecīvarikā, sabbeva arahanto -- ahogaṅge pabbate sannipatiṁsu. aṭṭhāsītimattā avantidakkhiṇāpathakā bhikkhū -- appekacce āraññikā, appekacce piṇḍapātikā, appekacce paṁsukūlikā, appekacce tecīvarikā, sabbeva arahanto -- ahogaṅge pabbate sannipatiṁsu. atha kho therānaṁ bhikkhūnaṁ mantayamānānaṁ etadahosi -- “idaṁ kho adhikaraṇaṁ kakkhaḷañca, vāḷañca; kaṁ nu kho mayaṁ pakkhaṁ labheyyāma, yena mayaṁ imasmiṁ adhikaraṇe balavantatarā assāmā” ti.

451. tena kho pana samayena āyasmā revato soreyye paṭivasati -- bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. atha kho therānaṁ bhikkhūnaṁ etadahosi -- “ayaṁ kho āyasmā revato soreyye paṭivasati -- bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. sace mayaṁ āyasmantaṁ revataṁ pakkhaṁ labhissāma, evaṁ mayaṁ imasmiṁ adhikaraṇe balavantatarā assāmā” ti. assosi kho āyasmā revato -- dibbāya sotadhātuyā visuddhāya atikkantamānusikāya -- therānaṁ bhikkhūnaṁ mantayamānānaṁ. sutvānassa etadahosi -- “idaṁ kho adhikaraṇaṁ kakkhaḷañca vāḷañca. na kho metaṁ patirūpaṁ yohaṁ evarūpe adhikaraṇe osakkeyyaṁ. idāni ca pana te bhikkhū āgacchissanti. sohaṁ tehi ākiṇṇo na phāsu gamissāmi. yaṁnūnāhaṁ paṭikacceva gaccheyyan”-ti. atha kho āyasmā revato soreyyā saṅkassaṁ agamāsi.

atha kho therā bhikkhū soreyyaṁ gantvā pucchiṁsu -- “kahaṁ āyasmā revato” ti? te evamāhaṁsu -- “esāyasmā revato saṅkassaṁ gato” ti. atha kho āyasmā revato saṅkassā kaṇṇakujjaṁ {kannakujjaṁ (sī0)} agamāsi. atha kho therā bhikkhū saṅkassaṁ gantvā pucchiṁsu -- “kahaṁ āyasmā revato” ti? te evamāhaṁsu -- “esāyasmā revato kaṇṇakujjaṁ gato” ti. atha kho āyasmā revato kaṇṇakujjā udumbaraṁ agamāsi. atha kho therā bhikkhū kaṇṇakujjaṁ gantvā pucchiṁsu -- “kahaṁ āyasmā revato” ti? te evamāhaṁsu -- “esāyasmā revato udumbaraṁ gato” ti. atha kho āyasmā revato udumbarā aggaḷapuraṁ agamāsi. atha kho therā bhikkhū udumbaraṁ gantvā pucchiṁsu -- “kahaṁ āyasmā revato” ti? te evamāhaṁsu -- “esāyasmā revato aggaḷapuraṁ gato” ti. atha kho āyasmā revato aggaḷapurā sahajātiṁ {sahaṁjātiṁ (ka0)} agamāsi. atha kho therā bhikkhū aggaḷapuraṁ gantvā pucchiṁsu -- “kahaṁ āyasmā revato” ti? te evamāhaṁsu -- “esāyasmā revato sahajātiṁ gato” ti. atha kho therā bhikkhū āyasmantaṁ revataṁ sahajātiyaṁ sambhāvesuṁ.

452. atha kho āyasmā sambhūto sāṇavāsī āyasmantaṁ yasaṁ kākaṇḍakaputtaṁ etadavoca -- “ayaṁ, āvuso, āyasmā revato bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. sace mayaṁ āyasmantaṁ revataṁ pañhaṁ pucchissāma, paṭibalo āyasmā revato ekeneva pañhena sakalampi rattiṁ vītināmetuṁ. idāni ca panāyasmā revato antevāsikaṁ {antevāsiṁ (syā0)} sarabhāṇakaṁ bhikkhuṁ ajjhesissati. so tvaṁ tassa bhikkhuno sarabhaññapariyosāne āyasmantaṁ revataṁ upasaṅkamitvā imāni dasa vatthūni puccheyyāsī” ti. “evaṁ bhante” ti kho āyasmā yaso kākaṇḍakaputto āyasmato sambhūtassa sāṇavāsissa paccassosi. atha kho āyasmā revato antevāsikaṁ sarabhāṇakaṁ bhikkhuṁ ajjhesi. atha kho āyasmā yaso kākaṇḍakaputto tassa bhikkhuno sarabhaññapariyosāne yenāyasmā revato tenupasaṅkami, upasaṅkamitvā āyasmantaṁ revataṁ abhivādetvā ekamantaṁ nisīdi. ekamantaṁ nisinno kho āyasmā yaso kākaṇḍakaputto āyasmantaṁ revataṁ etadavoca -- “kappati, bhante, siṅgiloṇakappo” ti? “ko so, āvuso, siṅgiloṇakappo” ti? “kappati, bhante, siṅginā loṇaṁ pariharituṁ -- yattha aloṇakaṁ bhavissati tattha paribhuñjissāmī” ti? “nāvuso, kappatī” ti. “kappati, bhante, dvaṅgulakappo” ti ? “ko so, āvuso, dvaṅgulakappo” ti? “kappati, bhante, dvaṅgulāya chāyāya vītivattāya, vikāle bhojanaṁ bhuñjitu” nti? “nāvuso, kappatī” ti. “kappati, bhante, gāmantarakappo” ti? “ko so, āvuso, gāmantarakappo” ti? “kappati, bhante -- idāni gāmantaraṁ gamissāmīti -- bhuttāvinā pavāritena anatirittaṁ bhojanaṁ bhuñjitu” nti? “nāvuso, kappatī” ti. “kappati, bhante, āvāsakappo” ti? “ko so, āvuso, āvāsakappo” ti? “kappati, bhante, sambahulā āvāsā samānasīmā nānuposathaṁ kātu” nti? “nāvuso, kappatī” ti. “kappati, bhante, anumatikappo” ti? “ko so, āvuso, anumatikappo” ti? “kappati, bhante, vaggena saṅghena kammaṁ kātuṁ -- āgate bhikkhū anumānessāmā” ti {anujānissāmāti, anujānessāmāti, anumatiṁ ānessāmāti (ka0)}? “nāvuso, kappatī” ti. “kappati, bhante, āciṇṇakappo” ti? “ko so, āvuso, āciṇṇakappo” ti? “kappati, bhante, idaṁ me upajjhāyena ajjhāciṇṇaṁ, idaṁ me ācariyena ajjhāciṇṇaṁ, taṁ ajjhācaritu” nti? “āciṇṇakappo kho, āvuso, ekacco kappati, ekacco na kappatī” ti. “kappati, bhante, amathitakappo” ti? “ko so, āvuso, amathitakappo” ti? “kappati, bhante, yaṁ taṁ khīraṁ khīrabhāvaṁ vijahitaṁ, asampattaṁ dadhibhāvaṁ, taṁ bhuttāvinā pavāritena anatirittaṁ pātu” nti? “nāvuso, kappatī” ti? “kappati, bhante, jaḷogiṁ pātu” nti? “kā sā, āvuso, jaḷogī” ti? “kappati, bhante, yā sā surā āsutā, asampattā majjabhāvaṁ, sā pātu” nti? “nāvuso, kappatī” ti. “kappati, bhante, adasakaṁ nisīdanan”-ti? “nāvuso, kappatī” ti. “kappati, bhante, jātarūparajatan”-ti? “nāvuso, kappatī” ti. “ime, bhante, vesālikā vajjiputtakā bhikkhū vesāliyaṁ imāni dasa vatthūni dīpenti. handa mayaṁ, bhante, imaṁ adhikaraṇaṁ ādiyissāma. pure adhammo dippati, dhammo paṭibāhiyyati; avinayo dippati, vinayo paṭibāhiyyati; pure adhammavādino balavanto honti, dhammavādino dubbalā honti; avinayavādino balavanto honti, vinayavādino dubbalā hontī” ti. “evamāvuso” ti kho āyasmā revato āyasmato yasassa kākaṇḍakaputtassa paccassosi.

paṭhamabhāṇavāro niṭṭhito.

2. dutiyabhāṇavāro

453. assosuṁ kho vesālikā vajjiputtakā bhikkhū -- “yaso kira kākaṇḍakaputto idaṁ adhikaraṇaṁ ādiyitukāmo pakkhaṁ pariyesati, labhati ca kira pakkhan”-ti. atha kho vesālikānaṁ vajjiputtakānaṁ bhikkhūnaṁ etadahosi -- “idaṁ kho adhikaraṇaṁ kakkhaḷañca vāḷañca. kaṁ nu kho mayaṁ pakkhaṁ labheyyāma, yena mayaṁ imasmiṁ adhikaraṇe balavantatarā assāmā” ti.

atha kho vesālikānaṁ vajjiputtakānaṁ bhikkhūnaṁ etadahosi -- “ayaṁ kho āyasmā revato bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. sace mayaṁ āyasmantaṁ revataṁ pakkhaṁ labheyyāma, evaṁ mayaṁ imasmiṁ adhikaraṇe balavantatarā assāmā” ti.

atha kho vesālikā vajjiputtakā bhikkhū pahūtaṁ sāmaṇakaṁ parikkhāraṁ paṭiyādesuṁ -- pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampi. atha kho vesālikā vajjiputtakā bhikkhū taṁ sāmaṇakaṁ parikkhāraṁ ādāya nāvāya sahajātiṁ ujjaviṁsu; nāvāya paccorohitvā aññatarasmiṁ rukkhamūle bhattavissaggaṁ karonti. atha kho āyasmato sāḷhassa rahogatassa paṭisallīnassa evaṁ cetaso parivitakko udapādi -- “ke nu kho dhammavādino -- pācīnakā vā bhikkhū, pāveyyakā vā” ti? atha kho āyasmato sāḷhassa, dhammañca vinayañca cetasā paccavekkhantassa, etadahosi -- “adhammavādino pācīnakā bhikkhū, dhammavādino pāveyyakā {pāṭheyyakā (syā0)} bhikkhū” ti.

atha kho aññatarā suddhāvāsakāyikā devatā āyasmato sāḷhassa cetasā cetoparivitakkamaññāya -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ sammiñjeyya, evameva suddhāvāsesu devesu antarahitā -- āyasmato sāḷhassa sammukhe pāturahosi. atha kho sā devatā āyasmantaṁ sāḷhaṁ etadavoca -- “sādhu, bhante sāḷha, adhammavādī pācīnakā bhikkhū, dhammavādī pāveyyakā bhikkhū. tena hi, bhante sāḷha, yathādhammo tathā tiṭṭhāhī” ti. “pubbepi cāhaṁ, devate, etarahi ca yathādhammo tathā ṭhito ; api cāhaṁ na tāva diṭṭhiṁ āvi karomi, appeva nāma maṁ imasmiṁ adhikaraṇe sammanneyyā” ti.

454. atha kho vesālikā vajjiputtakā bhikkhū taṁ sāmaṇakaṁ parikkhāraṁ ādāya yenāyasmā revato tenupasaṅkamiṁsu, upasaṅkamitvā āyasmantaṁ revataṁ etadavocuṁ -- “paṭiggaṇhātu, bhante, thero sāmaṇakaṁ parikkhāraṁ -- pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampī” ti. “alaṁ, āvuso, paripuṇṇaṁ me pattacīvaran”-ti na icchi paṭiggahetuṁ.

tena kho pana samayena uttaro nāma bhikkhu vīsativasso āyasmato revatassa upaṭṭhāko hoti. atha kho vesālikā vajjiputtakā bhikkhū yenāyasmā uttaro tenupasaṅkamiṁsu, upasaṅkamitvā āyasmantaṁ uttaraṁ etadavocuṁ -- “paṭiggaṇhātu āyasmā uttaro sāmaṇakaṁ parikkhāraṁ -- pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampī” ti. “alaṁ, āvuso, paripuṇṇaṁ me pattacīvaran”-ti na icchi paṭiggahetuṁ. “manussā kho, āvuso uttara, bhagavato sāmaṇakaṁ parikkhāraṁ upanāmenti. sace bhagavā paṭiggaṇhāti, teneva te attamanā honti. no ce bhagavā paṭiggaṇhāti, āyasmato {āyasmato ca (syā0)} ānandassa upanāmenti -- paṭiggaṇhātu, bhante, thero sāmaṇakaṁ parikkhāraṁ. yathā bhagavatā paṭiggahito, evameva so bhavissatīti. paṭiggaṇhātu āyasmā uttaro sāmaṇakaṁ parikkhāraṁ. yathā therena paṭiggahito, evameva so bhavissatī” ti. atha kho āyasmā uttaro vesālikehi vajjiputtehi bhikkhūhi nippīḷiyamāno ekaṁ cīvaraṁ aggahesi. “vadeyyātha, āvuso, yena attho” ti. “ettakaṁ āyasmā uttaro theraṁ vadetu; ettakañca, bhante, thero saṅghamajjhe vadetu -- `puratthimesu janapadesu buddhā bhagavanto uppajjanti. dhammavādī pācīnakā bhikkhū, adhammavādī pāveyyakā bhikkhū” 'ti. “evamāvuso” ti kho āyasmā uttaro vesālikānaṁ vajjiputtakānaṁ bhikkhūnaṁ paṭissutvā yenāyasmā revato tenupasaṅkami, upasaṅkamitvā āyasmantaṁ revataṁ etadavoca -- “ettakaṁ, bhante, thero saṅghamajjhe vadetu -- `puratthimesu janapadesu buddhā bhagavanto uppajjanti. dhammavādī pācīnakā bhikkhū, adhammavādī pāveyyakā bhikkhū” 'ti. “adhamme maṁ tvaṁ, bhikkhu, niyojesī” ti thero āyasmantaṁ uttaraṁ paṇāmesi.

atha kho vesālikā vajjiputtakā bhikkhū āyasmantaṁ uttaraṁ etadavocuṁ -- “kiṁ, āvuso uttara, thero āhā” ti? “pāpikaṁ no, āvuso, kataṁ. `adhamme maṁ tvaṁ, bhikkhu, niyojesī” 'ti thero maṁ paṇāmesīti. “nanu tvaṁ, āvuso {āvuso uttara (syā0 kaṁ0)}, vuḍḍho vīsativassosī” ti? “āmāvuso, api ca mayaṁ garunissayaṁ gaṇhāmā” ti.

455. atha kho saṅgho taṁ adhikaraṇaṁ vinicchinitukāmo sannipati. atha kho āyasmā revato saṅghaṁ ñāpesi --

“suṇātu me, āvuso, saṅgho. sace mayaṁ imaṁ adhikaraṇaṁ idha vūpasamessāma, siyāpi mūlādāyakā {mūladāyakā (sī0)} bhikkhū punakammāya ukkoṭeyyuṁ. yadi saṅghassa pattakallaṁ, yatthevimaṁ adhikaraṇaṁ samuppannaṁ, saṅgho tatthevimaṁ adhikaraṇaṁ vūpasameyyā” ti.

atha kho therā bhikkhū vesāliṁ agamaṁsu -- taṁ adhikaraṇaṁ vinicchinitukāmā.

tena kho pana samayena sabbakāmī nāma pathabyā saṅghatthero vīsavassasatiko upasampadāya, āyasmato ānandassa saddhivihāriko, vesāliyaṁ paṭivasati. atha kho āyasmā revato āyasmantaṁ sambhūtaṁ sāṇavāsiṁ etadavoca -- “ahaṁ, āvuso, yasmiṁ vihāre sabbakāmī thero viharati, taṁ vihāraṁ upagacchāmi. so tvaṁ kālasseva āyasmantaṁ sabbakāmiṁ upasaṅkamitvā imāni dasa vatthūni puccheyyāsī” ti.

“evaṁ bhante” ti kho āyasmā sambhūto sāṇavāsī āyasmato revatassa paccassosi. atha kho āyasmā revato, yasmiṁ vihāre sabbakāmī thero viharati, taṁ vihāraṁ upagacchi. gabbhe āyasmato sabbakāmissa senāsanaṁ paññattaṁ hoti, gabbhappamukhe āyasmato revatassa. atha kho āyasmā revato -- ayaṁ thero mahallako na nipajjatīti -- na seyyaṁ kappesi. āyasmā sabbakāmī -- ayaṁ bhikkhu āgantuko kilanto na nipajjatīti -- na seyyaṁ kappesi. atha kho āyasmā sabbakāmī rattiyā paccūsasamayaṁ paccuṭṭhāya āyasmantaṁ revataṁ etadavoca -- “katamena tvaṁ bhūmi vihārena etarahi bahulaṁ viharasī” ti? “mettāvihārena kho ahaṁ, bhante, etarahi bahulaṁ viharāmī” ti. “kullakavihārena kira tvaṁ bhūmi etarahi bahulaṁ viharasi. kullakavihāro eso {heso (syā0)} bhūmi yadidaṁ mettā” ti. “pubbepi me, bhante, gihibhūtassa āciṇṇā mettā. tenāhaṁ etarahipi mettāvihārena bahulaṁ viharāmi, api ca kho mayā cirappattaṁ arahattan”-ti. “thero pana, bhante, katamena vihārena etarahi bahulaṁ viharatī” ti? “suññatāvihārena kho ahaṁ bhūmi etarahi bahulaṁ viharāmī” ti. “mahāpurisavihārena kira, bhante, thero etarahi bahulaṁ viharati. mahāpurisavihāro eso, bhante, yadidaṁ suññatā” ti. “pubbepi me bhūmi gihibhūtassa āciṇṇā suññatā. tenāhaṁ etarahipi suññatāvihārena bahulaṁ viharāmi, api ca mayā cirappattaṁ arahattan”-ti. ayañcarahi therānaṁ bhikkhūnaṁ antarākathā vippakatā, athāyasmā sambhūto sāṇavāsī tasmiṁ anuppatto hoti. atha kho āyasmā sambhūto sāṇavāsī yenāyasmā sabbakāmī tenupasaṅkami, upasaṅkamitvā āyasmantaṁ sabbakāmiṁ abhivādetvā ekamantaṁ nisīdi. ekamantaṁ nisinno kho āyasmā sambhūto sāṇavāsī āyasmantaṁ sabbakāmiṁ etadavoca -- “ime, bhante, vesālikā vajjiputtakā bhikkhū vesāliyaṁ dasa vatthūni dīpenti -- kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṁ, pātuṁ kappati adasakaṁ nisīdanaṁ, kappati jātarūparajatanti. therena, bhante, upajjhāyassa mūle bahudhammo ca vinayo ca pariyatto. therassa bhante, dhammañca vinayañca paccavekkhantassa kathaṁ hoti? ke nu kho dhammavādino -- pācīnakā vā bhikkhū, pāveyyakā vā” ti? “tayāpi kho, āvuso, upajjhāyassa mūle bahu dhammo ca vinayo ca pariyatto. tuyhaṁ pana, āvuso, dhammañca vinayañca paccavekkhantassa kathaṁ hoti? ke nu kho dhammavādino -- pācīnakā vā bhikkhū, pāveyyakā vā” ti? “mayhaṁ kho, bhante, dhammañca vinayañca paccavekkhantassa evaṁ hoti -- adhammavādī pācīnakā bhikkhū, dhammavādī pāveyyakā bhikkhūti; api cāhaṁ na tāva diṭṭhiṁ āvi karomi, appeva nāma maṁ imasmiṁ adhikaraṇe sammanneyyā” ti. “mayhampi kho, āvuso, dhammañca vinayañca paccavekkhantassa evaṁ hoti -- adhammavādī pācīnakā bhikkhū, dhammavādī pāveyyakā bhikkhūti; api cāhaṁ na tāva diṭṭhiṁ āvi karomi, appeva nāma maṁ imasmiṁ adhikaraṇe sammanneyyā” ti.

456. atha kho saṅgho taṁ adhikaraṇaṁ vinicchinitukāmo sannipati. tasmiṁ kho pana adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. atha kho āyasmā revato saṅghaṁ ñāpesi --

“suṇātu me, bhante, saṅgho. amhākaṁ imasmiṁ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. yadi saṅghassa pattakallaṁ, saṅgho imaṁ adhikaraṇaṁ ubbāhikāya vūpasameyyā” ti. saṅgho cattāro pācīnake bhikkhū, cattāro pāveyyake bhikkhū uccini. pācīnakānaṁ bhikkhūnaṁ -- āyasmantañca sabbakāmiṁ, āyasmantañca sāḷhaṁ, āyasmantañca khujjasobhitaṁ, āyasmantañca vāsabhagāmikaṁ; pāveyyakānaṁ bhikkhūnaṁ -- āyasmantañca revataṁ, āyasmantañca sambhūtaṁ sāṇavāsiṁ, āyasmantañca yasaṁ kākaṇḍakaputtaṁ, āyasmantañca sumananti. atha kho āyasmā revato saṅghaṁ ñāpesi --

“suṇātu me, bhante, saṅgho. amhākaṁ imasmiṁ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. yadi saṅghassa pattakallaṁ, saṅgho cattāro pācīnake bhikkhū, cattāro pāveyyake bhikkhū sammanneyya ubbāhikāya imaṁ adhikaraṇaṁ vūpasametuṁ. esā ñatti.

“suṇātu me, bhante, saṅgho. amhākaṁ imasmiṁ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. saṅgho cattāro pācīnake bhikkhū, cattāro pāveyyake bhikkhū sammannati ubbāhikāya imaṁ adhikaraṇaṁ vūpasametuṁ. yassāyasmato khamati catunnaṁ pācīnakānaṁ bhikkhūnaṁ, catunnaṁ pāveyyakānaṁ bhikkhūnaṁ sammuti, ubbāhikāya imaṁ adhikaraṇaṁ vūpasametuṁ, so tuṇhassa; yassa nakkhamati, so bhāseyya.

“sammatā saṅghena cattāro pācīnakā bhikkhū, cattāro pāveyyakā bhikkhū, ubbāhikāya imaṁ adhikaraṇaṁ vūpasametuṁ. khamati saṅghassa, tasmā tuṇhī, evametaṁ dhārayāmī” ti.

tena kho pana samayena ajito nāma bhikkhu dasavasso saṅghassa pātimokkhuddesako hoti. atha kho saṅgho āyasmantampi ajitaṁ sammannati -- therānaṁ bhikkhūnaṁ āsanapaññāpakaṁ. atha kho therānaṁ bhikkhūnaṁ etadahosi -- “kattha nu kho mayaṁ imaṁ adhikaraṇaṁ vūpasameyyāmā” ti? atha kho therānaṁ bhikkhūnaṁ etadahosi -- “ayaṁ kho vālikārāmo ramaṇīyo appasaddo appanigghoso. yaṁnūna mayaṁ vālikārāme imaṁ adhikaraṇaṁ vūpasameyyāmā” ti.

457. atha kho therā bhikkhū vālikārāmaṁ agamaṁsu -- taṁ adhikaraṇaṁ vinicchinitukāmā. atha kho āyasmā revato saṅghaṁ ñāpesi --

“suṇātu me, bhante, saṅgho. yadi saṅghassa pattakallaṁ, ahaṁ āyasmantaṁ sabbakāmiṁ vinayaṁ puccheyyan”-ti.

āyasmā sabbakāmī saṅghaṁ ñāpesi --

“suṇātu me, āvuso, saṅgho. yadi saṅghassa pattakallaṁ, ahaṁ revatena vinayaṁ puṭṭho vissajjeyyan”-ti.

atha kho āyasmā revato āyasmantaṁ sabbakāmiṁ etadavoca -- “kappati, bhante, siṅgiloṇakappo” ti? “ko so, āvuso, siṅgiloṇakappo” ti? “kappati, bhante, siṅginā loṇaṁ pariharituṁ -- yattha aloṇakaṁ bhavissati tattha paribhuñjissāmā” ti? “nāvuso, kappatī” ti. {pāci0 254 ādayo} “kattha paṭikkhittan”-ti? “sāvatthiyaṁ, suttavibhaṅge” ti. “kiṁ āpajjatī” ti? “sannidhikārakabhojane pācittiyan”-ti.

“suṇātu me, bhante, saṅgho. idaṁ paṭhamaṁ vatthu saṅghena vinicchitaṁ. itipidaṁ vatthu uddhammaṁ, ubbinayaṁ, apagatasatthusāsanaṁ. idaṁ paṭhamaṁ salākaṁ nikkhipāmi”.

“kappati, bhante, dvaṅgulakappo” ti? “ko so, āvuso, dvaṅgulakappo” ti? “kappati, bhante, dvaṅgulāya chāyāya vītivattāya vikāle bhojanaṁ bhuñjitu” nti ? “nāvuso, kappatī” ti {pāci0 245}. “kattha paṭikkhittan”-ti? “rājagahe, suttavibhaṅge” ti. “kiṁ āpajjatī” ti? vikālabhojane pācittiyan”-ti.

“suṇātu me, bhante, saṅgho. idaṁ dutiyaṁ vatthu saṅghena vinicchitaṁ. itipidaṁ vatthu uddhammaṁ, ubbinayaṁ, apagatasatthusāsanaṁ. idaṁ dutiyaṁ salākaṁ nikkhipāmi”.

“kappati, bhante, gāmantarakappo” ti? “ko so, āvuso, gāmantarakappo” ti? “kappati, bhante -- idāni gāmantaraṁ gamissāmīti -- bhuttāvinā pavāritena anatirittaṁ bhojanaṁ bhuñjitu” nti? “nāvuso, kappatī” ti {pāci0 234}. “kattha paṭikkhittan”-ti? “sāvatthiyaṁ, suttavibhaṅge” ti. “kiṁ āpajjatī” ti? “anatirittabhojane pācittiyan”-ti.

“suṇātu me, bhante, saṅgho. idaṁ tatiyaṁ vatthu saṅghena vinicchitaṁ. itipidaṁ vatthu uddhammaṁ, ubbinayaṁ, apagatasatthusāsanaṁ. idaṁ tatiyaṁ salākaṁ nikkhipāmi”.

“kappati, bhante, āvāsakappo” ti? “ko so, āvuso, āvāsakappo” ti? “kappati bhante, sambahulā āvāsā samānasīmā nānuposathaṁ kātu” nti. “nāvuso, kappatī” ti {mahāva0 141 ādayo}. “kattha paṭikkhittan”-ti? “rājagahe, uposathasaṁyutte” ti. “kiṁ āpajjatī” ti? “vinayātisāre dukkaṭan”-ti.

“suṇātu me, bhante, saṅgho. idaṁ catutthaṁ vatthu saṅghena vinicchitaṁ. itipidaṁ vatthu uddhammaṁ, ubbinayaṁ, apagatasatthusāsanaṁ. idaṁ catutthaṁ salākaṁ nikkhipāmi”.

“kappati, bhante, anumatikappo” ti? “ko so, āvuso, anumatikappo” ti? “kappati, bhante, vaggena saṅghena kammaṁ kātuṁ -- āgate bhikkhū anumānessāmā” ti? “nāvuso, kappatī” ti {mahāva0 383 ādayo}. “kattha paṭikkhittan”-ti? “campeyyake, vinayavatthusmi” nti. “kiṁ āpajjatī” ti? “vinayātisāre dukkaṭan”-ti.

“suṇātu me, bhante, saṅgho. idaṁ pañcamaṁ vatthu saṅghena vinicchitaṁ. itipidaṁ vatthu uddhammaṁ, ubbinayaṁ, apagatasatthusāsanaṁ. idaṁ pañcamaṁ salākaṁ nikkhipāmi”.

“kappati, bhante, āciṇṇakappo” ti? “ko so, āvuso, āciṇṇakappo” ti? “kappati, bhante -- idaṁ me upajjhāyena ajjhāciṇṇaṁ, idaṁ me ācariyena ajjhāciṇṇaṁ -- taṁ ajjhācaritu” nti? “āciṇṇakappo kho, āvuso, ekacco kappati, ekacco na kappatī” ti.

“suṇātu me, bhante, saṅgho. idaṁ chaṭṭhaṁ vatthu saṅghena vinicchitaṁ. itipidaṁ vatthu uddhammaṁ, ubbinayaṁ, apagatasatthusāsanaṁ. idaṁ chaṭṭhaṁ salākaṁ nikkhipāmi”.

“kappati, bhante, amathitakappo” ti? “ko so, āvuso, amathitakappo” ti? “kappati, bhante, yaṁ taṁ khīraṁ khīrabhāvaṁ vijahitaṁ, asampattaṁ dadhibhāvaṁ, taṁ bhuttāvinā pavāritena anatirittaṁ pātu” nti? “nāvuso, kappatī” ti {pāci0 234}. “kattha paṭikkhittan”-ti? “sāvatthiyaṁ, suttavibhaṅge” ti. “kiṁ āpajjatī” ti? “anatirittabhojane pācittiyan”-ti.

“suṇātu me, bhante, saṅgho. idaṁ sattamaṁ vatthu saṅghena vinicchitaṁ. itipidaṁ vatthu uddhammaṁ, ubbinayaṁ, apagatasatthusāsanaṁ. idaṁ sattamaṁ salākaṁ nikkhipāmi”.

“kappati, bhante, jaḷogiṁ pātu” nti? “kā sā, āvuso, jaḷogī” ti? “kappati, bhante, yā sā surā āsutā asampattā majjabhāvaṁ, sā pātu” nti? “nāvuso, kappatī” ti {pāci0 326}. “kattha paṭikkhittan”-ti? “kosambiyaṁ, suttavibhaṅge” ti. “kiṁ āpajjatī” ti. “surāmerayapāne pācittiyan”-ti.

“suṇātu me, bhante, saṅgho. idaṁ aṭṭhamaṁ vatthu saṅghena vinicchitaṁ. itipidaṁ vatthu uddhammaṁ, ubbinayaṁ, apagatasatthusāsanaṁ. idaṁ aṭṭhamaṁ salākaṁ nikkhipāmi”.

“kappati, bhante, adasakaṁ nisīdanan”-ti? “nāvuso, kappatī” ti {pāci0 531 ādayo}. “kattha paṭikkhittan”-ti? “sāvatthiyaṁ, suttavibhaṅge” ti. “kiṁ āpajjatī” ti? “chedanake pācittiyan”-ti.

“suṇātu me, bhante, saṅgho. idaṁ navamaṁ vatthu saṅghena vinicchitaṁ. itipidaṁ vatthu uddhammaṁ, ubbinayaṁ, apagatasatthusāsanaṁ. idaṁ navamaṁ salākaṁ nikkhipāmi”.

“kappati, bhante, jātarūparajatan”-ti? “nāvuso, kappatī” ti {pārā0 580 ādayo}. “kattha paṭikkhittan”-ti. “rājagahe, suttavibhaṅge” ti. “kiṁ āpajjatī” ti? “jātarūparajatapaṭiggahaṇe pācittiyan”-ti.

“suṇātu me, bhante, saṅgho. idaṁ dasamaṁ vatthu saṅghena vinicchitaṁ. itipidaṁ vatthu uddhammaṁ, ubbinayaṁ, apagatasatthusāsanaṁ. idaṁ dasamaṁ salākaṁ nikkhipāmi.

“suṇātu me, bhante, saṅgho. imāni dasa vatthūni saṅghena vinicchitāni. itipimāni dasavatthūni uddhammāni, ubbinayāni, apagatasatthusāsanānī” ti.

458. “nihatametaṁ, āvuso, adhikaraṇaṁ, santaṁ vūpasantaṁ suvūpasantaṁ. api ca maṁ tvaṁ, āvuso, saṅghamajjhepi imāni dasa vatthūni puccheyyāsi -- tesaṁ bhikkhūnaṁ saññattiyā” ti. atha kho āyasmā revato āyasmantaṁ sabbakāmiṁ saṅghamajjhepi imāni dasa vatthūni pucchi. puṭṭho puṭṭho āyasmā sabbakāmī vissajjesi. imāya kho pana vinayasaṅgītiyā satta bhikkhusatāni anūnāni anadhikāni ahesuṁ, tasmāyaṁ vinayasaṅgīti “sattasatikā” ti vuccatīti.

dutiyabhāṇavāro niṭṭhito.

sattasatikakkhandhako dvādasamo.

imamhi khandhake vatthū pañcavīsati.

tassuddānaṁ --

dasa vatthūni pūretvā, kammaṁ dūtena pāvisi.

cattāro puna rūpañca, kosambi ca pāveyyako..

maggo soreyyaṁ saṅkassaṁ, kaṇṇakujjaṁ udumbaraṁ.

sahajāti ca majjhesi, assosi kaṁ nu kho mayaṁ..

pattanāvāya ujjavi, rahosi upanāmayaṁ {dūratopi udapādi (ka0)}.

garu {dāruṇaṁ (syā0)} saṅgho ca vesāliṁ, mettā saṅgho ubbāhikāti..

sattasatikakkhandhako niṭṭhito.

cūḷavaggo {cullavaggo (sī0)} niṭṭhito.

cūḷavaggapāḷi niṭṭhitā. 