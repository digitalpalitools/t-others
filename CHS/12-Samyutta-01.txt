.. namo tassa bhagavato arahato sammāsambuddhassa..

saṁyuttanikāyo

sagāthāvaggo

1. devatāsaṁyuttaṁ

1. naḷavaggo

1. oghataraṇasuttaṁ

1. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho sā devatā bhagavantaṁ etadavoca -- “`kathaṁ nu tvaṁ, mārisa, oghamatarī'ti? `appatiṭṭhaṁ khvāhaṁ, āvuso, anāyūhaṁ oghamatari'nti. `yathā kathaṁ pana tvaṁ, mārisa, appatiṭṭhaṁ anāyūhaṁ oghamatarī'ti? `yadākhvāhaṁ, āvuso, santiṭṭhāmi tadāssu saṁsīdāmi ; yadākhvāhaṁ, āvuso, āyūhāmi tadāssu nibbuyhāmi {nivuyhāmi (syā0 kaṁ0 ka0)}. evaṁ khvāhaṁ, āvuso, appatiṭṭhaṁ anāyūhaṁ oghamatari” 'nti.

“cirassaṁ vata passāmi, brāhmaṇaṁ parinibbutaṁ.

appatiṭṭhaṁ anāyūhaṁ, tiṇṇaṁ loke visattikan”-ti.. --

idamavoca sā devatā. samanuñño satthā ahosi. atha kho sā devatā -- “samanuñño me satthā” ti bhagavantaṁ abhivādetvā padakkhiṇaṁ katvā tatthevantaradhāyīti.

2. nimokkhasuttaṁ

2. sāvatthinidānaṁ. atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho sā devatā bhagavantaṁ etadavoca --

“jānāsi no tvaṁ, mārisa, sattānaṁ nimokkhaṁ pamokkhaṁ vivekan”-ti?

“jānāmi khvāhaṁ, āvuso, sattānaṁ nimokkhaṁ pamokkhaṁ vivekan”-ti.

“yathā kathaṁ pana tvaṁ, mārisa, jānāsi sattānaṁ nimokkhaṁ pamokkhaṁ vivekan”-ti?

“nandībhavaparikkhayā {nandibhavaparikkhayā (syā0 kaṁ0)}, saññāviññāṇasaṅkhayā, vedanānaṁ nirodhā upasamā -- evaṁ khvāhaṁ, āvuso, jānāmi sattānaṁ nimokkhaṁ pamokkhaṁ vivekan”-ti.

3. upanīyasuttaṁ

3. sāvatthinidānaṁ. ekamantaṁ ṭhitā kho sā devatā bhagavato santike imaṁ gāthaṁ abhāsi --

“upanīyati jīvitamappamāyu,

jarūpanītassa na santi tāṇā.

etaṁ bhayaṁ maraṇe pekkhamāno,

puññāni kayirātha sukhāvahānī” ti..

“upanīyati jīvitamappamāyu,

jarūpanītassa na santi tāṇā.

etaṁ bhayaṁ maraṇe pekkhamāno,

lokāmisaṁ pajahe santipekkho” ti..

4. accentisuttaṁ

4. sāvatthinidānaṁ. ekamantaṁ ṭhitā kho sā devatā bhagavato santike imaṁ gāthaṁ abhāsi --

“accenti kālā tarayanti rattiyo,

vayoguṇā anupubbaṁ jahanti.

etaṁ bhayaṁ maraṇe pekkhamāno,

puññāni kayirātha sukhāvahānī” ti..

“accenti kālā tarayanti rattiyo,

vayoguṇā anupubbaṁ jahanti.

etaṁ bhayaṁ maraṇe pekkhamāno,

lokāmisaṁ pajahe santipekkho” ti..

5. katichindasuttaṁ

5. sāvatthinidānaṁ. ekamantaṁ ṭhitā kho sā devatā bhagavato santike imaṁ gāthaṁ abhāsi --

“kati chinde kati jahe, kati cuttari bhāvaye.

kati saṅgātigo bhikkhu, oghatiṇṇoti vuccatī” ti..

“pañca chinde pañca jahe, pañca cuttari bhāvaye.

pañca saṅgātigo bhikkhu, oghatiṇṇoti vuccatī” ti..

6. jāgarasuttaṁ

6. sāvatthinidānaṁ. ekamantaṁ ṭhitā kho sā devatā bhagavato santike imaṁ gāthaṁ abhāsi --

“kati jāgarataṁ suttā, kati suttesu jāgarā.

katibhi {katīhi (sī0)} rajamādeti, katibhi {katīhi (sī0)} parisujjhatī” ti..

“pañca jāgarataṁ suttā, pañca suttesu jāgarā.

pañcabhi {pañcahi (sī0)} rajamādeti, pañcabhi {pañcahi (sī0)} parisujjhatī” ti..

7. appaṭividitasuttaṁ

7. sāvatthinidānaṁ. ekamantaṁ ṭhitā kho sā devatā bhagavato santike imaṁ gāthaṁ abhāsi --

“yesaṁ dhammā appaṭividitā, paravādesu nīyare {niyyare (ka0)}.

suttā te nappabujjhanti, kālo tesaṁ pabujjhitu” nti..

“yesaṁ dhammā suppaṭividitā, paravādesu na nīyare.

te sambuddhā sammadaññā, caranti visame saman”-ti..

8. susammuṭṭhasuttaṁ

8. sāvatthinidānaṁ. ekamantaṁ ṭhitā kho sā devatā bhagavato santike imaṁ gāthaṁ abhāsi --

“yesaṁ dhammā susammuṭṭhā, paravādesu nīyare.

suttā te nappabujjhanti, kālo tesaṁ pabujjhitu” nti..

“yesaṁ dhammā asammuṭṭhā, paravādesu na nīyare.

te sambuddhā sammadaññā, caranti visame saman”-ti..

9. mānakāmasuttaṁ

9. sāvatthinidānaṁ. ekamantaṁ ṭhitā kho sā devatā bhagavato santike imaṁ gāthaṁ abhāsi --

“na mānakāmassa damo idhatthi,

na monamatthi asamāhitassa.

eko araññe viharaṁ pamatto,

na maccudheyyassa tareyya pāran”-ti..

“mānaṁ pahāya susamāhitatto,

sucetaso sabbadhi vippamutto.

eko araññe viharaṁ appamatto,

sa maccudheyyassa tareyya pāran”-ti..

10. araññasuttaṁ

10. sāvatthinidānaṁ. ekamantaṁ ṭhitā kho sā devatā bhagavantaṁ gāthāya ajjhabhāsi --

“araññe viharantānaṁ, santānaṁ brahmacārinaṁ.

ekabhattaṁ bhuñjamānānaṁ, kena vaṇṇo pasīdatī” ti..

“atītaṁ nānusocanti, nappajappanti nāgataṁ.

paccuppannena yāpenti, tena vaṇṇo pasīdati”..

“anāgatappajappāya, atītassānusocanā.

etena bālā sussanti, naḷova harito luto” ti..

naḷavaggo paṭhamo.

tassuddānaṁ --

oghaṁ nimokkhaṁ upaneyyaṁ, accenti katichindi ca.

jāgaraṁ appaṭividitā, susammuṭṭhā mānakāminā.

araññe dasamo vutto, vaggo tena pavuccati..

2. nandanavaggo

1. nandanasuttaṁ

11. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“bhūtapubbaṁ, bhikkhave, aññatarā tāvatiṁsakāyikā devatā nandane vane accharāsaṅghaparivutā dibbehi pañcahi kāmaguṇehi samappitā samaṅgībhūtā paricāriyamānā {paricāriyamānā (syā0 kaṁ0 ka0)} tāyaṁ velāyaṁ imaṁ gāthaṁ abhāsi --

“na te sukhaṁ pajānanti, ye na passanti nandanaṁ.

āvāsaṁ naradevānaṁ, tidasānaṁ yasassinan”-ti..

“evaṁ vutte, bhikkhave, aññatarā devatā taṁ devataṁ gāthāya paccabhāsi --

“na tvaṁ bāle pajānāsi, yathā arahataṁ vaco.

aniccā sabbasaṅkhārā {sabbe saṅkhārā (sī0 syā0 kaṁ0)}, uppādavayadhammino.

uppajjitvā nirujjhanti, tesaṁ vūpasamo sukho” ti..

2. nandatisuttaṁ

12. sāvatthinidānaṁ. ekamantaṁ ṭhitā kho sā devatā bhagavato santike imaṁ gāthaṁ abhāsi --

“nandati puttehi puttimā,

gomā {gomiko (sī0 syā0 kaṁ0 pī0)} gohi tatheva nandati.

upadhīhi narassa nandanā,

na hi so nandati yo nirūpadhī” ti..

“socati puttehi puttimā,

gomā gohi tatheva socati.

upadhīhi narassa socanā,

na hi so socati yo nirūpadhī” ti..

3. natthiputtasamasuttaṁ

13. sāvatthinidānaṁ. ekamantaṁ ṭhitā kho sā devatā bhagavato santike imaṁ gāthaṁ abhāsi --

“natthi puttasamaṁ pemaṁ, natthi gosamitaṁ dhanaṁ.

natthi sūriyasamā {suriyasamā (sī0 syā0 kaṁ0 pī0)} ābhā, samuddaparamā sarā” ti..

“natthi attasamaṁ pemaṁ, natthi dhaññasamaṁ dhanaṁ.

natthi paññāsamā ābhā, vuṭṭhi ve paramā sarā” ti..

4. khattiyasuttaṁ

14. “khattiyo dvipadaṁ seṭṭho, balībaddo {balivaddo (sī0 pī0), balibaddo (syā0 kaṁ0 ka0)} catuppadaṁ.

komārī seṭṭhā bhariyānaṁ, yo ca puttāna pubbajo” ti..

“sambuddho dvipadaṁ seṭṭho, ājānīyo catuppadaṁ.

sussūsā seṭṭhā bhariyānaṁ, yo ca puttānamassavo” ti..

5. saṇamānasuttaṁ

15. “ṭhite majjhanhike {majjhantike (sabbattha)} kāle, sannisīvesu pakkhisu.

saṇateva brahāraññaṁ {mahāraññaṁ (ka0 sī0 syā0 kaṁ0 ka0)}, taṁ bhayaṁ paṭibhāti man”-ti..

“ṭhite majjhanhike kāle, sannisīvesu pakkhisu.

saṇateva brahāraññaṁ, sā rati paṭibhāti man”-ti..

6. niddātandīsuttaṁ

16. “niddā tandī vijambhitā {tandi vijambhikā (sī0 pī0)}, aratī bhattasammado.

etena nappakāsati, ariyamaggo idha pāṇinan”-ti..

“niddaṁ tandiṁ vijambhitaṁ, aratiṁ bhattasammadaṁ.

vīriyena {viriyena (sī0 syā0 kaṁ0 pī0)} naṁ paṇāmetvā, ariyamaggo visujjhatī” ti..

7. dukkarasuttaṁ

17. “dukkaraṁ duttitikkhañca, abyattena ca sāmaññaṁ.

bahūhi tattha sambādhā, yattha bālo visīdatī” ti..

“katihaṁ careyya sāmaññaṁ, cittaṁ ce na nivāraye.

pade pade visīdeyya, saṅkappānaṁ vasānugo” ti..

“kummova aṅgāni sake kapāle,

samodahaṁ bhikkhu manovitakke.

anissito aññamaheṭhayāno,

parinibbuto nūpavadeyya kañcī” ti..

8. hirīsuttaṁ

18. “hirīnisedho puriso, koci lokasmiṁ vijjati.

yo nindaṁ apabodhati {apabodheti (syā0 kaṁ0 ka0)}, asso bhadro kasāmivā” ti..

“hirīnisedhā tanuyā, ye caranti sadā satā.

antaṁ dukkhassa pappuyya, caranti visame saman”-ti..

9. kuṭikāsuttaṁ

19.

“kacci te kuṭikā natthi, kacci natthi kulāvakā.

kacci santānakā natthi, kacci muttosi bandhanā” ti..

“taggha me kuṭikā natthi, taggha natthi kulāvakā.

taggha santānakā natthi, taggha muttomhi bandhanā” ti..

“kintāhaṁ kuṭikaṁ brūmi, kiṁ te brūmi kulāvakaṁ.

kiṁ te santānakaṁ brūmi, kintāhaṁ brūmi bandhanan”-ti..

“mātaraṁ kuṭikaṁ brūsi, bhariyaṁ brūsi kulāvakaṁ.

putte santānake brūsi, taṇhaṁ me brūsi bandhanan”-ti..

“sāhu te kuṭikā natthi, sāhu natthi kulāvakā.

sāhu santānakā natthi, sāhu muttosi bandhanā” ti..

10. samiddhisuttaṁ

20. evaṁ me sutaṁ -- ekaṁ samayaṁ bhagavā rājagahe viharati tapodārāme. atha kho āyasmā samiddhi rattiyā paccūsasamayaṁ paccuṭṭhāya yena tapodā tenupasaṅkami gattāni parisiñcituṁ. tapode gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. atha kho aññatarā devatā abhikkantāya rattiyā abhikkantavaṇṇā kevalakappaṁ tapodaṁ obhāsetvā yena āyasmā samiddhi tenupasaṅkami; upasaṅkamitvā vehāsaṁ ṭhitā āyasmantaṁ samiddhiṁ gāthāya ajjhabhāsi --

“abhutvā bhikkhasi bhikkhu, na hi bhutvāna bhikkhasi.

bhutvāna bhikkhu bhikkhassu, mā taṁ kālo upaccagā” ti..

“kālaṁ vohaṁ na jānāmi, channo kālo na dissati.

tasmā abhutvā bhikkhāmi, mā maṁ kālo upaccagā” ti..

atha kho sā devatā pathaviyaṁ {paṭhaviyaṁ (sī0 syā0 kaṁ0 pī0)} patiṭṭhahitvā āyasmantaṁ samiddhiṁ etadavoca -- “daharo tvaṁ bhikkhu, pabbajito susu kāḷakeso, bhadrena yobbanena samannāgato, paṭhamena vayasā, anikkīḷitāvī kāmesu. bhuñja, bhikkhu, mānusake kāme; mā sandiṭṭhikaṁ hitvā kālikaṁ anudhāvī” ti.

“na khvāhaṁ, āvuso, sandiṭṭhikaṁ hitvā kālikaṁ anudhāvāmi. kālikañca khvāhaṁ, āvuso, hitvā sandiṭṭhikaṁ anudhāvāmi. kālikā hi, āvuso, kāmā vuttā bhagavatā bahudukkhā bahupāyāsā; ādīnavo ettha bhiyyo. sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī” ti.

“kathañca, bhikkhu, kālikā kāmā vuttā bhagavatā bahudukkhā bahupāyāsā, ādīnavo ettha bhiyyo? kathaṁ sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī” ti?

“ahaṁ kho, āvuso, navo acirapabbajito adhunāgato imaṁ dhammavinayaṁ. na tāhaṁ {na khvāhaṁ (sī0 pī0)} sakkomi vitthārena ācikkhituṁ. ayaṁ so bhagavā arahaṁ sammāsambuddho rājagahe viharati tapodārāme. taṁ bhagavantaṁ upasaṅkamitvā etamatthaṁ puccha. yathā te bhagavā byākaroti tathā naṁ dhāreyyāsī” ti.

“na kho, bhikkhu, sukaro so bhagavā amhehi upasaṅkamituṁ, aññāhi mahesakkhāhi devatāhi parivuto. sace kho tvaṁ, bhikkhu, taṁ bhagavantaṁ upasaṅkamitvā etamatthaṁ puccheyyāsi, mayampi āgaccheyyāma dhammassavanāyā” ti. “evamāvuso” ti kho āyasmā samiddhi tassā devatāya paṭissutvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā samiddhi bhagavantaṁ etadavoca --

“idhāhaṁ, bhante, rattiyā paccūsasamayaṁ paccuṭṭhāya yena tapodā tenupasaṅkamiṁ gattāni parisiñcituṁ. tapode gattāni parisiñcitvā paccuttaritvā ekacīvaro aṭṭhāsiṁ gattāni pubbāpayamāno. atha kho, bhante, aññatarā devatā abhikkantāya rattiyā abhikkantavaṇṇā kevalakappaṁ tapodaṁ obhāsetvā yenāhaṁ tenupasaṅkami; upasaṅkamitvā vehāsaṁ ṭhitā imāya gāthāya ajjhabhāsi --

“abhutvā bhikkhasi bhikkhu, na hi bhutvāna bhikkhasi.

bhutvāna bhikkhu bhikkhassu, mā taṁ kālo upaccagā” ti..

“evaṁ vutte ahaṁ, bhante, taṁ devataṁ gāthāya paccabhāsiṁ --

“kālaṁ vohaṁ na jānāmi, channo kālo na dissati.

tasmā abhutvā bhikkhāmi, mā maṁ kālo upaccagā” ti..

“atha kho, bhante, sā devatā pathaviyaṁ patiṭṭhahitvā maṁ etadavoca -- `daharo tvaṁ, bhikkhu, pabbajito susu kāḷakeso, bhadrena yobbanena samannāgato, paṭhamena vayasā, anikkīḷitāvī kāmesu. bhuñja, bhikkhu, mānusake kāme; mā sandiṭṭhikaṁ hitvā kālikaṁ anudhāvī” 'ti.

“evaṁ vuttāhaṁ, bhante, taṁ devataṁ etadavocaṁ -- `na khvāhaṁ, āvuso, sandiṭṭhikaṁ hitvā kālikaṁ anudhāvāmi; kālikañca khvāhaṁ, āvuso, hitvā sandiṭṭhikaṁ anudhāvāmi. kālikā hi, āvuso, kāmā vuttā bhagavatā bahudukkhā bahupāyāsā; ādīnavo ettha bhiyyo. sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī” 'ti.

“evaṁ vutte, bhante, sā devatā maṁ etadavoca -- `kathañca, bhikkhu, kālikā kāmā vuttā bhagavatā bahudukkhā bahupāyāsā; ādīnavo ettha bhiyyo? kathaṁ sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī'ti? evaṁ vuttāhaṁ, bhante, taṁ devataṁ etadavocaṁ -- `ahaṁ kho, āvuso, navo acirapabbajito adhunāgato imaṁ dhammavinayaṁ, na tāhaṁ sakkomi vitthārena ācikkhituṁ. ayaṁ so bhagavā arahaṁ sammāsambuddho rājagahe viharati tapodārāme. taṁ bhagavantaṁ upasaṅkamitvā etamatthaṁ puccha. yathā te bhagavā byākaroti tathā naṁ dhāreyyāsī” 'ti.

“evaṁ vutte, bhante, sā devatā maṁ etadavoca -- `na kho, bhikkhu, sukaro so bhagavā amhehi upasaṅkamituṁ, aññāhi mahesakkhāhi devatāhi parivuto. sace kho, tvaṁ bhikkhu, taṁ bhagavantaṁ upasaṅkamitvā etamatthaṁ puccheyyāsi, mayampi āgaccheyyāma dhammassavanāyā'ti. sace, bhante, tassā devatāya saccaṁ vacanaṁ, idheva sā devatā avidūre” ti.

evaṁ vutte, sā devatā āyasmantaṁ samiddhiṁ etadavoca -- “puccha, bhikkhu, puccha, bhikkhu, yamahaṁ anuppattā” ti.

atha kho bhagavā taṁ devataṁ gāthāhi ajjhabhāsi --

“akkheyyasaññino sattā, akkheyyasmiṁ patiṭṭhitā.

akkheyyaṁ apariññāya, yogamāyanti maccuno..

“akkheyyañca pariññāya, akkhātāraṁ na maññati.

tañhi tassa na hotīti, yena naṁ vajjā na tassa atthi.

sace vijānāsi vadehi yakkhā” ti {yakkhīti (pī0 ka0)}..

“na khvāhaṁ, bhante, imassa bhagavatā saṅkhittena bhāsitassa vitthārena atthaṁ ājānāmi. sādhu me, bhante, bhagavā tathā bhāsatu yathāhaṁ imassa bhagavatā saṅkhittena bhāsitassa vitthārena atthaṁ jāneyyan”-ti.

“samo visesī uda vā {athavā (sī0 pī0)} nihīno,

yo maññatī so vivadetha {sopi vadetha (ka0)} tena.

tīsu vidhāsu avikampamāno,

samo visesīti na tassa hoti.

sace vijānāsi vadehi yakkhā” ti..

“imassāpi khvāhaṁ, bhante, bhagavatā saṅkhittena bhāsitassa na vitthārena atthaṁ ājānāmi. sādhu me, bhante, bhagavā tathā bhāsatu yathāhaṁ imassa bhagavatā saṅkhittena bhāsitassa vitthārena atthaṁ jāneyyan”-ti.

“pahāsi saṅkhaṁ na vimānamajjhagā, acchecchi {acchejji (syā0 kaṁ0 ka0)} taṇhaṁ idha nāmarūpe.

taṁ chinnaganthaṁ anighaṁ nirāsaṁ, pariyesamānā nājjhagamuṁ.

devā manussā idha vā huraṁ vā, saggesu vā sabbanivesanesu.

sace vijānāsi vadehi yakkhā” ti..

“imassa khvāhaṁ, bhante, bhagavatā saṅkhittena bhāsitassa evaṁ vitthārena atthaṁ ājānāmi --

“pāpaṁ na kayirā vacasā manasā,

kāyena vā kiñcana sabbaloke.

kāme pahāya satimā sampajāno,

dukkhaṁ na sevetha anatthasaṁhitan”-ti..

nandanavaggo dutiyo.

tassuddānaṁ --

nandanā nandati ceva, natthiputtasamena ca.

khattiyo saṇamāno ca, niddātandī ca dukkaraṁ.

hirī kuṭikā navamo, dasamo vutto samiddhināti..

3. sattivaggo

1. sattisuttaṁ

21. sāvatthinidānaṁ. ekamantaṁ ṭhitā kho sā devatā bhagavato santike imaṁ gāthaṁ abhāsi --

“sattiyā viya omaṭṭho, ḍayhamānova {ḍayhamāneva (sabbattha)} matthake.

kāmarāgappahānāya, sato bhikkhu paribbaje” ti..

“sattiyā viya omaṭṭho, ḍayhamānova matthake.

sakkāyadiṭṭhippahānāya, sato bhikkhu paribbaje” ti..

2. phusatisuttaṁ

22.

“nāphusantaṁ phusati ca, phusantañca tato phuse.

tasmā phusantaṁ phusati, appaduṭṭhapadosinan”-ti..

“yo appaduṭṭhassa narassa dussati,

suddhassa posassa anaṅgaṇassa.

tameva bālaṁ pacceti pāpaṁ,

sukhumo rajo paṭivātaṁva khitto” ti..

3. jaṭāsuttaṁ

23.

“anto jaṭā bahi jaṭā, jaṭāya jaṭitā pajā.

taṁ taṁ gotama pucchāmi, ko imaṁ vijaṭaye jaṭan”-ti..

“sīle patiṭṭhāya naro sapañño, cittaṁ paññañca bhāvayaṁ.

ātāpī nipako bhikkhu, so imaṁ vijaṭaye jaṭaṁ..

“yesaṁ rāgo ca doso ca, avijjā ca virājitā.

khīṇāsavā arahanto, tesaṁ vijaṭitā jaṭā..

“yattha nāmañca rūpañca, asesaṁ uparujjhati.

paṭighaṁ rūpasaññā ca, etthesā chijjate {vijaṭe (ka0)} jaṭā” ti..

4. manonivāraṇasuttaṁ

24. “yato yato mano nivāraye,

na dukkhameti naṁ tato tato.

sa sabbato mano nivāraye,

sa sabbato dukkhā pamuccati”..

“na sabbato mano nivāraye,

na mano saṁyatattamāgataṁ.

yato yato ca pāpakaṁ,

tato tato mano nivāraye” ti..

5. arahantasuttaṁ

25.

“yo hoti bhikkhu arahaṁ katāvī,

khīṇāsavo antimadehadhārī.

ahaṁ vadāmītipi so vadeyya,

mamaṁ vadantītipi so vadeyyā” ti..

“yo hoti bhikkhu arahaṁ katāvī,

khīṇāsavo antimadehadhārī.

ahaṁ vadāmītipi so vadeyya,

mamaṁ vadantītipi so vadeyya.

loke samaññaṁ kusalo viditvā,

vohāramattena so {sa (?)} vohareyyā” ti..

“yo hoti bhikkhu arahaṁ katāvī,

khīṇāsavo antimadehadhārī.

mānaṁ nu kho so upagamma bhikkhu,

ahaṁ vadāmītipi so vadeyya.

mamaṁ vadantītipi so vadeyyā” ti..

“pahīnamānassa na santi ganthā,

vidhūpitā mānaganthassa sabbe.

sa vītivatto maññataṁ {mānanaṁ (sī0), maññītaṁ (?)} sumedho,

ahaṁ vadāmītipi so vadeyya..

“mamaṁ vadantītipi so vadeyya.

loke samaññaṁ kusalo viditvā.

vohāramattena so vohareyyā” ti..

6. pajjotasuttaṁ

26.

“kati lokasmiṁ pajjotā, yehi loko pakāsati {pabhāsati (ka0 sī0)}.

bhagavantaṁ {bhavantaṁ (ka0)} puṭṭhumāgamma, kathaṁ jānemu taṁ mayan”-ti..

“cattāro loke pajjotā, pañcamettha na vijjati.

divā tapati ādicco, rattimābhāti candimā..

“atha aggi divārattiṁ, tattha tattha pakāsati.

sambuddho tapataṁ seṭṭho, esā ābhā anuttarā” ti..

7. sarasuttaṁ

27.

“kuto sarā nivattanti, kattha vaṭṭaṁ na vattati.

kattha nāmañca rūpañca, asesaṁ uparujjhatī” ti..

“yattha āpo ca pathavī, tejo vāyo na gādhati.

ato sarā nivattanti, ettha vaṭṭaṁ na vattati.

ettha nāmañca rūpañca, asesaṁ uparujjhatī” ti..

8. mahaddhanasuttaṁ

28.

“mahaddhanā mahābhogā, raṭṭhavantopi khattiyā.

aññamaññābhigijjhanti, kāmesu analaṅkatā..

“tesu ussukkajātesu, bhavasotānusārisu.

kedha taṇhaṁ {rodhataṇhaṁ (syā0 kaṁ0), gedhataṇhaṁ (ka0)} pajahiṁsu {pavāhiṁsu (syā0 kaṁ0 ka0)}, ke lokasmiṁ anussukā” ti..

“hitvā agāraṁ pabbajitā, hitvā puttaṁ pasuṁ viyaṁ.

hitvā rāgañca dosañca, avijjañca virājiya.

khīṇāsavā arahanto, te lokasmiṁ anussukā” ti..

9. catucakkasuttaṁ

29.

“catucakkaṁ navadvāraṁ, puṇṇaṁ lobhena saṁyutaṁ.

paṅkajātaṁ mahāvīra, kathaṁ yātrā bhavissatī” ti..

“chetvā naddhiṁ varattañca, icchā lobhañca pāpakaṁ.

samūlaṁ taṇhamabbuyha, evaṁ yātrā bhavissatī” ti..

10. eṇijaṅghasuttaṁ

30.

“eṇijaṅghaṁ kisaṁ vīraṁ, appāhāraṁ alolupaṁ.

sīhaṁ vekacaraṁ nāgaṁ, kāmesu anapekkhinaṁ.

upasaṅkamma pucchāma, kathaṁ dukkhā pamuccatī” ti..

“pañca kāmaguṇā loke, manochaṭṭhā paveditā.

ettha chandaṁ virājetvā, evaṁ dukkhā pamuccatī” ti..

sattivaggo tatiyo.

tassuddānaṁ --

sattiyā phusati ceva, jaṭā manonivāraṇā.

arahantena pajjoto, sarā mahaddhanena ca.

catucakkena navamaṁ, eṇijaṅghena te dasāti..

4. satullapakāyikavaggo

1. sabbhisuttaṁ

31. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. ekamantaṁ ṭhitā kho ekā devatā bhagavato santike imaṁ gāthaṁ abhāsi --

“sabbhireva samāsetha, sabbhi kubbetha {krubbetha (ka0)} santhavaṁ.

sataṁ saddhammamaññāya, seyyo hoti na pāpiyo” ti..

atha kho aparā devatā bhagavato santike imaṁ gāthaṁ abhāsi --

“sabbhireva samāsetha, sabbhi kubbetha santhavaṁ.

sataṁ saddhammamaññāya, paññā labbhati {paññaṁ labhati (syā0 kaṁ0)} nāññato” ti..

atha kho aparā devatā bhagavato santike imaṁ gāthaṁ abhāsi --

“sabbhireva samāsetha, sabbhi kubbetha santhavaṁ.

sataṁ saddhammamaññāya, sokamajjhe na socatī” ti..

atha kho aparā devatā bhagavato santike imaṁ gāthaṁ abhāsi --

“sabbhireva samāsetha, sabbhi kubbetha santhavaṁ.

sataṁ saddhammamaññāya, ñātimajjhe virocatī” ti..

atha kho aparā devatā bhagavato santike imaṁ gāthaṁ abhāsi --

“sabbhireva samāsetha, sabbhi kubbetha santhavaṁ.

sataṁ saddhammamaññāya, sattā gacchanti suggati” nti..

atha kho aparā devatā bhagavato santike imaṁ gāthaṁ abhāsi --

“sabbhireva samāsetha, sabbhi kubbetha santhavaṁ.

sataṁ saddhammamaññāya, sattā tiṭṭhanti sātatan”-ti..

atha kho aparā devatā bhagavantaṁ etadavoca -- “kassa nu kho, bhagavā, subhāsitan”-ti? sabbāsaṁ vo subhāsitaṁ pariyāyena, api ca mamapi suṇātha --

“sabbhireva samāsetha, sabbhi kubbetha santhavaṁ.

sataṁ saddhammamaññāya, sabbadukkhā pamuccatī” ti..

idamavoca bhagavā. attamanā tā devatāyo bhagavantaṁ abhivādetvā padakkhiṇaṁ katvā tatthevantaradhāyiṁsūti.

2. maccharisuttaṁ

32. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. ekamantaṁ ṭhitā kho ekā devatā bhagavato santike imaṁ gāthaṁ abhāsi --

“maccherā ca pamādā ca, evaṁ dānaṁ na dīyati {diyyati (ka0)}.

puññaṁ ākaṅkhamānena, deyyaṁ hoti vijānatā” ti..

atha kho aparā devatā bhagavato santike imā gāthāyo abhāsi --

“yasseva bhīto na dadāti maccharī, tadevādadato bhayaṁ.

jighacchā ca pipāsā ca, yassa bhāyati maccharī.

tameva bālaṁ phusati, asmiṁ loke paramhi ca..

“tasmā vineyya maccheraṁ, dajjā dānaṁ malābhibhū.

puññāni paralokasmiṁ, patiṭṭhā honti pāṇinan”-ti..

atha kho aparā devatā bhagavato santike imā gāthāyo abhāsi --

“te matesu na mīyanti, panthānaṁva sahabbajaṁ.

appasmiṁ ye pavecchanti, esa dhammo sanantano..

“appasmeke pavecchanti, bahuneke na dicchare.

appasmā dakkhiṇā dinnā, sahassena samaṁ mitā” ti..

atha kho aparā devatā bhagavato santike imā gāthāyo abhāsi --

“duddadaṁ dadamānānaṁ, dukkaraṁ kamma kubbataṁ.

asanto nānukubbanti, sataṁ dhammo duranvayo {durannayo (sī0)}..

“tasmā satañca asataṁ {asatañca (sī0 syā0 kaṁ0)}, nānā hoti ito gati.

asanto nirayaṁ yanti, santo saggaparāyanā” ti..

atha kho aparā devatā bhagavato santike etadavoca -- “kassa nu kho, bhagavā, subhāsitan”-ti?

“sabbāsaṁ vo subhāsitaṁ pariyāyena; api ca mamapi suṇātha --

“dhammaṁ care yopi samuñjakaṁ care,

dārañca posaṁ dadamappakasmiṁ.

sataṁ sahassānaṁ sahassayāginaṁ,

kalampi nāgghanti tathāvidhassa te” ti..

atha kho aparā devatā bhagavantaṁ gāthāya ajjhabhāsi --

“kenesa yañño vipulo mahaggato,

samena dinnassa na agghameti.

kathaṁ {idaṁ padaṁ katthaci sīhaḷapotthake natthi} sataṁ sahassānaṁ sahassayāginaṁ,

kalampi nāgghanti tathāvidhassa te” ti..

“dadanti heke visame niviṭṭhā,

chetvā vadhitvā atha socayitvā.

sā dakkhiṇā assumukhā sadaṇḍā,

samena dinnassa na agghameti..

“evaṁ sataṁ sahassānaṁ sahassayāginaṁ.

kalampi nāgghanti tathāvidhassa te” ti..

3. sādhusuttaṁ

33. sāvatthinidānaṁ. atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. ekamantaṁ ṭhitā kho ekā devatā bhagavato santike imaṁ udānaṁ udānesi --

“sādhu kho, mārisa, dānaṁ.

maccherā ca pamādā ca, evaṁ dānaṁ na dīyati.

puññaṁ ākaṅkhamānena, deyyaṁ hoti vijānatā” ti..

atha kho aparā devatā bhagavato santike imaṁ udānaṁ udānesi --

“sādhu kho, mārisa, dānaṁ.

api ca appakasmimpi sāhu dānaṁ”..

“appasmeke pavecchanti, bahuneke na dicchare.

appasmā dakkhiṇā dinnā, sahassena samaṁ mitā” ti..

atha kho aparā devatā bhagavato santike imaṁ udānaṁ udānesi --

“sādhu kho, mārisa, dānaṁ; appakasmimpi sāhu dānaṁ.

api ca saddhāyapi sāhu dānaṁ”..

“dānañca yuddhañca samānamāhu,

appāpi santā bahuke jinanti.

appampi ce saddahāno dadāti,

teneva so hoti sukhī paratthā” ti..

atha kho aparā devatā bhagavato santike imaṁ udānaṁ udānesi --

“sādhu kho, mārisa, dānaṁ; appakasmimpi sāhu dānaṁ.

saddhāyapi sāhu dānaṁ; api ca dhammaladdhassāpi sāhu dānaṁ”..

“yo dhammaladdhassa dadāti dānaṁ,

uṭṭhānavīriyādhigatassa jantu.

atikkamma so vetaraṇiṁ yamassa,

dibbāni ṭhānāni upeti macco” ti..

atha kho aparā devatā bhagavato santike imaṁ udānaṁ udānesi --

“sādhu kho, mārisa, dānaṁ; appakasmimpi sāhu dānaṁ.

saddhāyapi sāhu dānaṁ; dhammaladdhassāpi sāhu dānaṁ.

api ca viceyya dānampi sāhu dānaṁ”..

“viceyya dānaṁ sugatappasatthaṁ,

ye dakkhiṇeyyā idha jīvaloke.

etesu dinnāni mahapphalāni,

bījāni vuttāni yathā sukhette” ti..

atha kho aparā devatā bhagavato santike imaṁ udānaṁ udānesi --

“sādhu kho, mārisa, dānaṁ; appakasmimpi sāhu dānaṁ.

saddhāyapi sāhu dānaṁ; dhammaladdhassāpi sāhu dānaṁ.

viceyya dānampi sāhu dānaṁ; api ca pāṇesupi sādhu saṁyamo”..

“yo pāṇabhūtāni {pāṇabhūtesu (sī0 pī0)} aheṭhayaṁ caraṁ,

parūpavādā na karonti pāpaṁ.

bhīruṁ pasaṁsanti na hi tattha sūraṁ,

bhayā hi santo na karonti pāpan”-ti..

atha kho aparā devatā bhagavantaṁ etadavoca -- “kassa nu kho, bhagavā, subhāsitan”-ti?

“sabbāsaṁ vo subhāsitaṁ pariyāyena, api ca mamapi suṇātha --

“saddhā hi dānaṁ bahudhā pasatthaṁ,

dānā ca kho dhammapadaṁva seyyo.

pubbe ca hi pubbatare ca santo,

nibbānamevajjhagamuṁ sapaññā” ti..

4. nasantisuttaṁ

34. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. ekamantaṁ ṭhitā kho ekā devatā bhagavato santike imaṁ gāthaṁ abhāsi --

“na santi kāmā manujesu niccā,

santīdha kamanīyāni yesu {kāmesu (ka0)} baddho.

yesu pamatto apunāgamanaṁ,

anāgantā puriso maccudheyyā” ti..

“chandajaṁ aghaṁ chandajaṁ dukkhaṁ.

chandavinayā aghavinayo.

aghavinayā dukkhavinayo” ti..

“na te kāmā yāni citrāni loke,

saṅkapparāgo purisassa kāmo.

tiṭṭhanti citrāni tatheva loke,

athettha dhīrā vinayanti chandaṁ..

“kodhaṁ jahe vippajaheyya mānaṁ,

saṁyojanaṁ sabbamatikkameyya.

taṁ nāmarūpasmimasajjamānaṁ,

akiñcanaṁ nānupatanti dukkhā..

“pahāsi saṅkhaṁ na vimānamajjhagā {na ca mānamajjhagā (ka0 sī0), na vimānamāgā (syā0 kaṁ0)},

acchecchi taṇhaṁ idha nāmarūpe.

taṁ chinnaganthaṁ anighaṁ nirāsaṁ,

pariyesamānā nājjhagamuṁ.

devā manussā idha vā huraṁ vā,

saggesu vā sabbanivesanesū” ti..

“taṁ ce hi nāddakkhuṁ tathāvimuttaṁ (iccāyasmā mogharājā),

devā manussā idha vā huraṁ vā.

naruttamaṁ atthacaraṁ narānaṁ,

ye taṁ namassanti pasaṁsiyā te” ti..

“pasaṁsiyā tepi bhavanti bhikkhū (mogharājāti bhagavā),

ye taṁ namassanti tathāvimuttaṁ.

aññāya dhammaṁ vicikicchaṁ pahāya,

saṅgātigā tepi bhavanti bhikkhū” ti..

5. ujjhānasaññisuttaṁ

35. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho sambahulā ujjhānasaññikā devatāyo abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā vehāsaṁ aṭṭhaṁsu. vehāsaṁ ṭhitā kho ekā devatā bhagavato santike imaṁ gāthaṁ abhāsi --

“aññathā santamattānaṁ, aññathā yo pavedaye.

nikacca kitavasseva, bhuttaṁ theyyena tassa taṁ..

“yañhi kayirā tañhi vade, yaṁ na kayirā na taṁ vade.

akarontaṁ bhāsamānānaṁ, parijānanti paṇḍitā” ti..

“na yidaṁ bhāsitamattena, ekantasavanena vā.

anukkamitave sakkā, yāyaṁ paṭipadā daḷhā.

yāya dhīrā pamuccanti, jhāyino mārabandhanā..

“na ve dhīrā pakubbanti, viditvā lokapariyāyaṁ.

aññāya nibbutā dhīrā, tiṇṇā loke visattikan”-ti..

atha kho tā devatāyo pathaviyaṁ patiṭṭhahitvā bhagavato pādesu sirasā nipatitvā bhagavantaṁ etadavocuṁ -- “accayo no, bhante, accagamā yathābālaṁ yathāmūḷhaṁ yathāakusalaṁ {yathābālā yathāmūḷhā yathāakusalā (sabbattha)}, yā mayaṁ bhagavantaṁ āsādetabbaṁ amaññimhā. tāsaṁ no, bhante, bhagavā accayaṁ accayato paṭiggaṇhātu āyatiṁ saṁvarāyā” ti. atha kho bhagavā sitaṁ pātvākāsi. atha kho tā devatāyo bhiyyosomattāya ujjhāyantiyo vehāsaṁ abbhuggañchuṁ. ekā devatā bhagavato santike imaṁ gāthaṁ abhāsi --

“accayaṁ desayantīnaṁ, yo ce na paṭigaṇhati.

kopantaro dosagaru, sa veraṁ paṭimuñcatī” ti..

“accayo ce na vijjetha, nocidhāpagataṁ {nocīdha apahataṁ (syā0 kaṁ0), nocidhāpakataṁ (?)} siyā.

verāni na ca sammeyyuṁ, kenīdha {verāni ca sammeyyuṁ, tenidha (sī0)} kusalo siyā” ti..

“kassaccayā na vijjanti, kassa natthi apāgataṁ.

ko na sammohamāpādi, ko ca dhīro {kodha dhīro (syā0 kaṁ0)} sadā sato” ti..

“tathāgatassa buddhassa, sabbabhūtānukampino.

tassaccayā na vijjanti, tassa natthi apāgataṁ.

so na sammohamāpādi, sova {sodha (syā0 kaṁ0)} dhīro sadā sato” ti..

“accayaṁ desayantīnaṁ, yo ce na paṭigaṇhati.

kopantaro dosagaru, sa veraṁ paṭimuñcati.

taṁ veraṁ nābhinandāmi, paṭiggaṇhāmi voccayan”-ti..

6. saddhāsuttaṁ

36. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. ekamantaṁ ṭhitā kho ekā devatā bhagavato santike imaṁ gāthaṁ abhāsi --

“saddhā dutiyā purisassa hoti,

no ce assaddhiyaṁ avatiṭṭhati.

yaso ca kittī ca tatvassa hoti,

saggañca so gacchati sarīraṁ vihāyā” ti..

atha kho aparā devatā bhagavato santike imā gāthāyo abhāsi --

“kodhaṁ jahe vippajaheyya mānaṁ,

saṁyojanaṁ sabbamatikkameyya.

taṁ nāmarūpasmimasajjamānaṁ,

akiñcanaṁ nānupatanti saṅgā” ti..

“pamādamanuyuñjanti, bālā dummedhino janā.

appamādañca medhāvī, dhanaṁ seṭṭhaṁva rakkhati..

“mā pamādamanuyuñjetha, mā kāmarati santhavaṁ.

appamatto hi jhāyanto, pappoti paramaṁ sukha” ntntti..

7. samayasuttaṁ

37. evaṁ me sutaṁ -- ekaṁ samayaṁ bhagavā sakkesu viharati kapilavatthusmiṁ mahāvane mahatā bhikkhusaṅghena saddhiṁ pañcamattehi bhikkhusatehi sabbeheva arahantehi; dasahi ca lokadhātūhi devatā yebhuyyena sannipatitā honti bhagavantaṁ dassanāya bhikkhusaṅghañca. atha kho catunnaṁ suddhāvāsakāyikānaṁ devatānaṁ etadahosi -- “ayaṁ kho bhagavā sakkesu viharati kapilavatthusmiṁ mahāvane mahatā bhikkhusaṅghena saddhiṁ pañcamattehi bhikkhusatehi sabbeheva arahantehi; dasahi ca lokadhātūhi devatā yebhuyyena sannipatitā honti bhagavantaṁ dassanāya bhikkhusaṅghañca. yaṁnūna mayampi yena bhagavā tenupasaṅkameyyāma; upasaṅkamitvā bhagavato santike paccekaṁ gāthaṁ {paccekagāthaṁ (sī0 syā0 kaṁ0 pī0)} bhāseyyāmā” ti.

atha kho tā devatā -- seyyathāpi nāma balavā puriso samiñjitaṁ vā bāhaṁ pasāreyya pasāritaṁ vā bāhaṁ samiñjeyya. evameva -- suddhāvāsesu devesu antarahitā bhagavato purato pāturahesuṁ. atha kho tā devatā bhagavantaṁ abhivādetvā ekamantaṁ aṭṭhaṁsu. ekamantaṁ ṭhitā kho ekā devatā bhagavato santike imaṁ gāthaṁ abhāsi --

“mahāsamayo pavanasmiṁ, devakāyā samāgatā.

āgatamha imaṁ dhammasamayaṁ, dakkhitāye aparājitasaṅghan”-ti..

atha kho aparā devatā bhagavato santike imaṁ gāthaṁ abhāsi --

“tatra bhikkhavo samādahaṁsu, cittamattano ujukaṁ akaṁsu {ujukamakaṁsu (sī0 syā0 kaṁ0 pī0)}.

sārathīva nettāni gahetvā, indriyāni rakkhanti paṇḍitā” ti..

atha kho aparā devatā bhagavato santike imaṁ gāthaṁ abhāsi --

“chetvā khīlaṁ chetvā palighaṁ, indakhīlaṁ ūhacca manejā.

te caranti suddhā vimalā, cakkhumatā sudantā susunāgā” ti..

atha kho aparā devatā bhagavato santike imaṁ gāthaṁ abhāsi --

“ye keci buddhaṁ saraṇaṁ gatāse, na te gamissanti apāyabhūmiṁ.

pahāya mānusaṁ dehaṁ, devakāyaṁ paripūressantī” ti..

8. sakalikasuttaṁ

38. evaṁ me sutaṁ -- ekaṁ samayaṁ bhagavā rājagahe viharati maddakucchismiṁ migadāye. tena kho pana samayena bhagavato pādo sakalikāya {sakkhalikāya (ka0)} khato hoti. bhusā sudaṁ bhagavato vedanā vattanti sārīrikā vedanā dukkhā tibbā {tippā (sī0 syā0 kaṁ0 pī0)} kharā kaṭukā asātā amanāpā; tā sudaṁ bhagavā sato sampajāno adhivāseti avihaññamāno. atha kho bhagavā catugguṇaṁ saṅghāṭiṁ paññāpetvā dakkhiṇena passena sīhaseyyaṁ kappeti pāde pādaṁ accādhāya sato sampajāno.

atha kho sattasatā satullapakāyikā devatāyo abhikkantāya rattiyā abhikkantavaṇṇā kevalakappaṁ maddakucchiṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. ekamantaṁ ṭhitā kho ekā devatā bhagavato santike imaṁ udānaṁ udānesi -- “nāgo vata, bho, samaṇo gotamo; nāgavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno” ti.

atha kho aparā devatā bhagavato santike imaṁ udānaṁ udānesi -- “sīho vata, bho, samaṇo gotamo; sīhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno” ti.

atha kho aparā devatā bhagavato santike imaṁ udānaṁ udānesi -- “ājānīyo vata, bho, samaṇo gotamo; ājānīyavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno” ti.

atha kho aparā devatā bhagavato santike imaṁ udānaṁ udānesi -- “nisabho vata, bho, samaṇo gotamo; nisabhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno” ti.

atha kho aparā devatā bhagavato santike imaṁ udānaṁ udānesi -- “dhorayho vata, bho, samaṇo gotamo; dhorayhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno” ti.

atha kho aparā devatā bhagavato santike imaṁ udānaṁ udānesi -- “danto vata, bho, samaṇo gotamo; dantavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno” ti.

atha kho aparā devatā bhagavato santike imaṁ udānaṁ udānesi -- “passa samādhiṁ subhāvitaṁ cittañca suvimuttaṁ, na cābhinataṁ na cāpanataṁ na ca sasaṅkhāraniggayhavāritagataṁ {sasaṅkhāraniggayhavāritavataṁ (sī0 syā0 kaṁ0 pī0), sasaṅkhāraniggayhavārivāvataṁ (ka0)}. yo evarūpaṁ purisanāgaṁ purisasīhaṁ purisaājānīyaṁ purisanisabhaṁ purisadhorayhaṁ purisadantaṁ atikkamitabbaṁ maññeyya kimaññatra adassanā” ti.

“pañcavedā sataṁ samaṁ, tapassī brāhmaṇā caraṁ.

cittañca nesaṁ na sammā vimuttaṁ, hīnattharūpā na pāraṅgamā te..

“taṇhādhipannā vatasīlabaddhā, lūkhaṁ tapaṁ vassasataṁ carantā.

cittañca nesaṁ na sammā vimuttaṁ, hīnattharūpā na pāraṅgamā te..

“na mānakāmassa damo idhatthi, na monamatthi asamāhitassa.

eko araññe viharaṁ pamatto, na maccudheyyassa tareyya pāran”-ti..

“mānaṁ pahāya susamāhitatto, sucetaso sabbadhi vippamutto.

eko araññe viharamappamatto, sa maccudheyyassa tareyya pāra” ntntti..

9. paṭhamapajjunnadhītusuttaṁ

39. evaṁ me sutaṁ -- ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. atha kho kokanadā pajjunnassa dhītā abhikkantāya rattiyā abhikkantavaṇṇā kevalakappaṁ mahāvanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho sā devatā kokanadā pajjunnassa dhītā bhagavato santike imā gāthāyo abhāsi --

“vesāliyaṁ vane viharantaṁ, aggaṁ sattassa sambuddhaṁ.

kokanadāhamasmi abhivande, kokanadā pajjunnassa dhītā..

“sutameva pure āsi, dhammo cakkhumatānubuddho.

sāhaṁ dāni sakkhi jānāmi, munino desayato sugatassa..

“ye keci ariyaṁ dhammaṁ, vigarahantā caranti dummedhā.

upenti roruvaṁ ghoraṁ, cirarattaṁ dukkhaṁ anubhavanti..

“ye ca kho ariye dhamme, khantiyā upasamena upetā.

pahāya mānusaṁ dehaṁ, devakāya paripūressantī” ti..

10. dutiyapajjunnadhītusuttaṁ

40. evaṁ me sutaṁ -- ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. atha kho cūḷakokanadā {cullakokanadā (sī0 syā0 kaṁ0)} pajjunnassa dhītā abhikkantāya rattiyā abhikkantavaṇṇā kevalakappaṁ mahāvanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho sā devatā cūḷakokanadā pajjunnassa dhītā bhagavato santike imā gāthāyo abhāsi --

“idhāgamā vijjupabhāsavaṇṇā, kokanadā pajjunnassa dhītā.

buddhañca dhammañca namassamānā, gāthācimā atthavatī abhāsi..

“bahunāpi kho taṁ vibhajeyyaṁ, pariyāyena tādiso dhammo.

saṁkhittamatthaṁ {saṁkhittamattaṁ (ka0)} lapayissāmi, yāvatā me manasā pariyattaṁ..

“pāpaṁ na kayirā vacasā manasā,

kāyena vā kiñcana sabbaloke.

kāme pahāya satimā sampajāno,

dukkhaṁ na sevetha anatthasaṁhitan”-ti..

satullapakāyikavaggo catuttho.

tassuddānaṁ --

sabbhimaccharinā sādhu, na santujjhānasaññino.

saddhā samayo sakalikaṁ, ubho pajjunnadhītaroti..

5. ādittavaggo

1. ādittasuttaṁ

41. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho sā devatā bhagavato santike imā gāthāyo abhāsi --

“ādittasmiṁ agārasmiṁ, yaṁ nīharati bhājanaṁ.

taṁ tassa hoti atthāya, no ca yaṁ tattha ḍayhati..

“evaṁ ādittako loko, jarāya maraṇena ca.

nīharetheva dānena, dinnaṁ hoti sunīhataṁ..

“dinnaṁ sukhaphalaṁ hoti, nādinnaṁ hoti taṁ tathā.

corā haranti rājāno, aggi ḍahati nassati..

“atha antena jahati, sarīraṁ sapariggahaṁ.

etadaññāya medhāvī, bhuñjetha ca dadetha ca.

datvā ca bhutvā ca yathānubhāvaṁ.

anindito saggamupeti ṭhānan”-ti..

2. kiṁdadasuttaṁ

42.

“kiṁdado balado hoti, kiṁdado hoti vaṇṇado.

kiṁdado sukhado hoti, kiṁdado hoti cakkhudo.

ko ca sabbadado hoti, taṁ me akkhāhi pucchito” ti..

“annado balado hoti, vatthado hoti vaṇṇado.

yānado sukhado hoti, dīpado hoti cakkhudo..

“so ca sabbadado hoti, yo dadāti upassayaṁ.

amataṁ dado ca so hoti, yo dhammamanusāsatī” ti..

3. annasuttaṁ

43.

“annamevābhinandanti, ubhaye devamānusā.

atha ko nāma so yakkho, yaṁ annaṁ nābhinandatī” ti..

“ye naṁ dadanti saddhāya, vippasannena cetasā.

tameva annaṁ bhajati, asmiṁ loke paramhi ca..

“tasmā vineyya maccheraṁ, dajjā dānaṁ malābhibhū.

puññāni paralokasmiṁ, patiṭṭhā honti pāṇinan”-ti..

4. ekamūlasuttaṁ

44.

“ekamūlaṁ dvirāvaṭṭaṁ, timalaṁ pañcapattharaṁ.

samuddaṁ dvādasāvaṭṭaṁ, pātālaṁ atarī isī” ti..

5. anomasuttaṁ

45.

“anomanāmaṁ nipuṇatthadassiṁ, paññādadaṁ kāmālaye asattaṁ.

taṁ passatha sabbaviduṁ sumedhaṁ, ariye pathe kamamānaṁ mahesi” nti..

6. accharāsuttaṁ

46.

“accharāgaṇasaṅghuṭṭhaṁ, pisācagaṇasevitaṁ.

vanantaṁ mohanaṁ nāma, kathaṁ yātrā bhavissatī” ti..

“ujuko nāma so maggo, abhayā nāma sā disā.

ratho akūjano nāma, dhammacakkehi saṁyuto..

“hirī tassa apālambo, satyassa parivāraṇaṁ.

dhammāhaṁ sārathiṁ brūmi, sammādiṭṭhipurejavaṁ..

“yassa etādisaṁ yānaṁ, itthiyā purisassa vā.

sa ve etena yānena, nibbānasseva santike” ti..

7. vanaropasuttaṁ

47.

“kesaṁ divā ca ratto ca, sadā puññaṁ pavaḍḍhati.

dhammaṭṭhā sīlasampannā, ke janā saggagāmino” ti..

“ārāmaropā vanaropā, ye janā setukārakā.

papañca udapānañca, ye dadanti upassayaṁ..

“tesaṁ divā ca ratto ca, sadā puññaṁ pavaḍḍhati.

dhammaṭṭhā sīlasampannā, te janā saggagāmino” ti..

8. jetavanasuttaṁ

48.

“idañhi taṁ jetavanaṁ, isisaṅghanisevitaṁ.

āvutthaṁ {āvuṭṭhaṁ (ka0)} dhammarājena, pītisañjananaṁ mama..

“kammaṁ vijjā ca dhammo ca, sīlaṁ jīvitamuttamaṁ.

etena maccā sujjhanti, na gottena dhanena vā..

“tasmā hi paṇḍito poso, sampassaṁ atthamattano.

yoniso vicine dhammaṁ, evaṁ tattha visujjhati..

“sāriputtova paññāya, sīlena upasamena ca.

yopi pāraṅgato bhikkhu, etāvaparamo siyā” ti..

9. maccharisuttaṁ

49.

“yedha maccharino loke, kadariyā paribhāsakā.

aññesaṁ dadamānānaṁ, antarāyakarā narā..

“kīdiso tesaṁ vipāko, samparāyo ca kīdiso.

bhagavantaṁ puṭṭhumāgamma, kathaṁ jānemu taṁ mayan”-ti..

“yedha maccharino loke, kadariyā paribhāsakā.

aññesaṁ dadamānānaṁ, antarāyakarā narā..

“nirayaṁ tiracchānayoniṁ, yamalokaṁ upapajjare.

sace enti manussattaṁ, dalidde jāyare kule..

“coḷaṁ piṇḍo ratī khiḍḍā, yattha kicchena labbhati.

parato āsīsare {āsiṁsare (sī0 syā0 kaṁ0 pī0)} bālā, tampi tesaṁ na labbhati.

diṭṭhe dhammesa vipāko, samparāye {samparāyo (syā0 kaṁ0 pī0)} ca duggatī” ti..

“itihetaṁ vijānāma, aññaṁ pucchāma gotama.

yedha laddhā manussattaṁ, vadaññū vītamaccharā..

“buddhe pasannā dhamme ca, saṅghe ca tibbagāravā.

kīdiso tesaṁ vipāko, samparāyo ca kīdiso.

bhagavantaṁ puṭṭhumāgamma, kathaṁ jānemu taṁ mayan”-ti..

“yedha laddhā manussattaṁ, vadaññū vītamaccharā.

buddhe pasannā dhamme ca, saṅghe ca tibbagāravā.

ete saggā {sagge (sī0 syā0 kaṁ0)} pakāsanti, yattha te upapajjare..

“sace enti manussattaṁ, aḍḍhe ājāyare kule.

coḷaṁ piṇḍo ratī khiḍḍā, yatthākicchena labbhati..

“parasambhatesu bhogesu, vasavattīva modare.

diṭṭhe dhammesa vipāko, samparāye ca suggatī” ti..

10. ghaṭīkārasuttaṁ

50.

“avihaṁ upapannāse, vimuttā satta bhikkhavo.

rāgadosaparikkhīṇā, tiṇṇā loke visattikan”-ti..

“ke ca te ataruṁ paṅkaṁ {saṅgaṁ (sī0 syā0)}, maccudheyyaṁ suduttaraṁ.

ke hitvā mānusaṁ dehaṁ, dibbayogaṁ upaccagu” nti..

“upako palagaṇḍo ca, pukkusāti ca te tayo.

bhaddiyo khaṇḍadevo ca, bāhuraggi ca siṅgiyo {bahudantī ca piṅgayo (sī0)}.

te hitvā mānusaṁ dehaṁ, dibbayogaṁ upaccagu” nti..

“kusalī bhāsasī tesaṁ, mārapāsappahāyinaṁ.

kassa te dhammamaññāya, acchiduṁ bhavabandhanan”-ti..

“na aññatra bhagavatā, nāññatra tava sāsanā.

yassa te dhammamaññāya, acchiduṁ bhavabandhanaṁ..

“yattha nāmañca rūpañca, asesaṁ uparujjhati.

taṁ te dhammaṁ idhaññāya, acchiduṁ bhavabandhanan”-ti..

“gambhīraṁ bhāsasī vācaṁ, dubbijānaṁ sudubbudhaṁ.

kassa tvaṁ dhammamaññāya, vācaṁ bhāsasi īdisan”-ti..

“kumbhakāro pure āsiṁ, vekaḷiṅge {vehaḷiṅge (sī0), vebhaḷiṅge (syā0 kaṁ0)} ghaṭīkaro.

mātāpettibharo āsiṁ, kassapassa upāsako..

“virato methunā dhammā, brahmacārī nirāmiso.

ahuvā te sagāmeyyo, ahuvā te pure sakhā..

“sohamete pajānāmi, vimutte satta bhikkhavo.

rāgadosaparikkhīṇe, tiṇṇe loke visattikan”-ti..

“evametaṁ tadā āsi, yathā bhāsasi bhaggava.

kumbhakāro pure āsi, vekaḷiṅge ghaṭīkaro.

mātāpettibharo āsi, kassapassa upāsako..

“virato methunā dhammā, brahmacārī nirāmiso.

ahuvā me sagāmeyyo, ahuvā me pure sakhā” ti..

“evametaṁ purāṇānaṁ, sahāyānaṁ ahu saṅgamo.

ubhinnaṁ bhāvitattānaṁ, sarīrantimadhārinan”-ti..

ādittavaggo pañcamo.

tassuddānaṁ --

ādittaṁ kiṁdadaṁ annaṁ, ekamūlaanomiyaṁ.

accharāvanaropajetaṁ, maccharena ghaṭīkaroti..

6. jarāvaggo

1. jarāsuttaṁ

51.

“kiṁsu yāva jarā sādhu, kiṁsu sādhu patiṭṭhitaṁ.

kiṁsu narānaṁ ratanaṁ, kiṁsu corehi dūharan”-ti..

“sīlaṁ yāva jarā sādhu, saddhā sādhu patiṭṭhitā.

paññā narānaṁ ratanaṁ, puññaṁ corehi dūharan”-ti..

2. ajarasāsuttaṁ

52.

“kiṁsu ajarasā sādhu, kiṁsu sādhu adhiṭṭhitaṁ.

kiṁsu narānaṁ ratanaṁ, kiṁsu corehyahāriyan”-ti..

“sīlaṁ ajarasā sādhu, saddhā sādhu adhiṭṭhitā.

paññā narānaṁ ratanaṁ, puññaṁ corehyahāriyan”-ti..

3. mittasuttaṁ

53.

“kiṁsu pavasato {pathavato (pī0 ka0)} mittaṁ, kiṁsu mittaṁ sake ghare.

kiṁ mittaṁ atthajātassa, kiṁ mittaṁ samparāyikan”-ti..

“sattho pavasato mittaṁ, mātā mittaṁ sake ghare.

sahāyo atthajātassa, hoti mittaṁ punappunaṁ.

sayaṁkatāni puññāni, taṁ mittaṁ samparāyikan”-ti..

4. vatthusuttaṁ

54.

“kiṁsu vatthu manussānaṁ, kiṁsūdha paramo sakhā.

kiṁsu bhūtā upajīvanti, ye pāṇā pathavissitā” ti {pathaviṁ sitāti (sī0 syā0 kaṁ0 pī0)}..

“puttā vatthu manussānaṁ, bhariyā ca {bhariyāva (sī0), bhariyā (syā0 kaṁ0)} paramo sakhā.

vuṭṭhiṁ bhūtā upajīvanti, ye pāṇā pathavissitā” ti..

5. paṭhamajanasuttaṁ

55.

“kiṁsu janeti purisaṁ, kiṁsu tassa vidhāvati.

kiṁsu saṁsāramāpādi, kiṁsu tassa mahabbhayan”-ti..

“taṇhā janeti purisaṁ, cittamassa vidhāvati.

satto saṁsāramāpādi, dukkhamassa mahabbhayan”-ti..

6. dutiyajanasuttaṁ

56.

“kiṁsu janeti purisaṁ, kiṁsu tassa vidhāvati.

kiṁsu saṁsāramāpādi, kismā na parimuccatī” ti..

“taṇhā janeti purisaṁ, cittamassa vidhāvati.

satto saṁsāramāpādi, dukkhā na parimuccatī” ti..

7. tatiyajanasuttaṁ

57.

“kiṁsu janeti purisaṁ, kiṁsu tassa vidhāvati.

kiṁsu saṁsāramāpādi, kiṁsu tassa parāyanan”-ti..

“taṇhā janeti purisaṁ, cittamassa vidhāvati.

satto saṁsāramāpādi, kammaṁ tassa parāyanan”-ti..

8. uppathasuttaṁ

58.

“kiṁsu uppatho akkhāto, kiṁsu rattindivakkhayo.

kiṁ malaṁ brahmacariyassa, kiṁ sinānamanodakan”-ti..

“rāgo uppatho akkhāto, vayo rattindivakkhayo.

itthī malaṁ brahmacariyassa, etthāyaṁ sajjate pajā.

tapo ca brahmacariyañca, taṁ sinānamanodaka” ntntti..

9. dutiyasuttaṁ

59.

“kiṁsu dutiyā {dutiyaṁ (syā0 kaṁ0 pī0)} purisassa hoti, kiṁsu cenaṁ pasāsati.

kissa cābhirato macco, sabbadukkhā pamuccatī” ti..

“saddhā dutiyā purisassa hoti, paññā cenaṁ pasāsati.

nibbānābhirato macco, sabbadukkhā pamuccatī” ti..

10. kavisuttaṁ

60.

“kiṁsu nidānaṁ gāthānaṁ, kiṁsu tāsaṁ viyañjanaṁ.

kiṁsu sannissitā gāthā, kiṁsu gāthānamāsayo” ti..

“chando nidānaṁ gāthānaṁ, akkharā tāsaṁ viyañjanaṁ.

nāmasannissitā gāthā, kavi gāthānamāsayo” ti..

jarāvaggo chaṭṭho.

tassuddānaṁ --

jarā ajarasā mittaṁ, vatthu tīṇi janāni ca.

uppatho ca dutiyo ca, kavinā pūrito vaggoti..

7. addhavaggo

1. nāmasuttaṁ

61.

“kiṁsu sabbaṁ addhabhavi {anvabhavi (sī0)}, kismā bhiyyo na vijjati.

kissassu ekadhammassa, sabbeva vasamanvagū” ti {vasamaddhagū (ka0)}..

“nāmaṁ sabbaṁ addhabhavi, nāmā bhiyyo na vijjati.

nāmassa ekadhammassa, sabbeva vasamanvagū” ti..

2. cittasuttaṁ

62.

“kenassu nīyati loko, kenassu parikassati.

kissassu ekadhammassa, sabbeva vasamanvagū” ti..

“cittena nīyati loko, cittena parikassati.

cittassa ekadhammassa, sabbeva vasamanvagū” ti..

3. taṇhāsuttaṁ

63.

“kenassu nīyati loko, kenassu parikassati.

kissassu ekadhammassa, sabbeva vasamanvagū” ti..

“taṇhāya nīyati loko, taṇhāya parikassati.

taṇhāya ekadhammassa, sabbeva vasamanvagū” ti..

4. saṁyojanasuttaṁ

64.

“kiṁsu saṁyojano loko, kiṁsu tassa vicāraṇaṁ.

kissassu vippahānena, nibbānaṁ iti vuccatī” ti..

“nandīsaṁyojano {nandisaṁyojano (sī0 syā0 kaṁ0)} loko, vitakkassa vicāraṇaṁ.

taṇhāya vippahānena, nibbānaṁ iti vuccatī” ti..

5. bandhanasuttaṁ

65.

“kiṁsu sambandhano loko, kiṁsu tassa vicāraṇaṁ.

kissassu vippahānena, sabbaṁ chindati bandhanan”-ti..

“nandīsambandhano loko, vitakkassa vicāraṇaṁ.

taṇhāya vippahānena, sabbaṁ chindati bandhanan”-ti..

6. attahatasuttaṁ

66.

“kenassubbhāhato loko, kenassu parivārito.

kena sallena otiṇṇo, kissa dhūpāyito sadā” ti..

“maccunābbhāhato loko, jarāya parivārito.

taṇhāsallena otiṇṇo, icchādhūpāyito sadā” ti..

7. uḍḍitasuttaṁ

67.

“kenassu uḍḍito loko, kenassu parivārito.

kenassu pihito loko, kismiṁ loko patiṭṭhito” ti..

“taṇhāya uḍḍito loko, jarāya parivārito.

maccunā pihito loko, dukkhe loko patiṭṭhito” ti..

8. pihitasuttaṁ

68.

“kenassu pihito loko, kismiṁ loko patiṭṭhito.

kenassu uḍḍito loko, kenassu parivārito” ti..

“maccunā pihito loko, dukkhe loko patiṭṭhito.

taṇhāya uḍḍito loko, jarāya parivārito” ti..

9. icchāsuttaṁ

69.

“kenassu bajjhatī loko, kissa vinayāya muccati.

kissassu vippahānena, sabbaṁ chindati bandhanan”-ti..

“icchāya bajjhatī loko, icchāvinayāya muccati.

icchāya vippahānena, sabbaṁ chindati bandhanan”-ti..

10. lokasuttaṁ

70.

“kismiṁ loko samuppanno, kismiṁ kubbati santhavaṁ.

kissa loko upādāya, kismiṁ loko vihaññatī” ti..

“chasu loko samuppanno, chasu kubbati santhavaṁ.

channameva upādāya, chasu loko vihaññatī” ti..

addhavaggo {anvavaggo (sī0)} sattamo.

tassuddānaṁ --

nāmaṁ cittañca taṇhā ca, saṁyojanañca bandhanā.

abbhāhatuḍḍito pihito, icchā lokena te dasāti..

8. chetvāvaggo

1. chetvāsuttaṁ

71. sāvatthinidānaṁ. ekamantaṁ ṭhitā kho sā devatā bhagavantaṁ gāthāya ajjhabhāsi --

“kiṁsu chetvā {jhatvā (sī0), ghatvā (syā0 kaṁ0) evamuparipi} sukhaṁ seti, kiṁsu chetvā na socati.

kissassu ekadhammassa, vadhaṁ rocesi gotamā” ti..

“kodhaṁ chetvā sukhaṁ seti, kodhaṁ chetvā na socati.

kodhassa visamūlassa, madhuraggassa devate.

vadhaṁ ariyā pasaṁsanti, tañhi chetvā na socatī” ti..

2. rathasuttaṁ

72.

“kiṁsu rathassa paññāṇaṁ, kiṁsu paññāṇamaggino.

kiṁsu raṭṭhassa paññāṇaṁ, kiṁsu paññāṇamitthiyā” ti..

“dhajo rathassa paññāṇaṁ, dhūmo paññāṇamaggino.

rājā raṭṭhassa paññāṇaṁ, bhattā paññāṇamitthiyā” ti..

3. vittasuttaṁ

73.

“kiṁsūdha vittaṁ purisassa seṭṭhaṁ, kiṁsu suciṇṇo sukhamāvahati.

kiṁsu have sādutaraṁ {sādhutaraṁ (ka0)} rasānaṁ, kathaṁjīviṁ {kiṁsujīviṁ (ka0)} jīvitamāhu seṭṭhan”-ti..

“saddhīdha vittaṁ purisassa seṭṭhaṁ, dhammo suciṇṇo sukhamāvahati.

saccaṁ have sādutaraṁ rasānaṁ, paññājīviṁ jīvitamāhu seṭṭhan”-ti..

4. vuṭṭhisuttaṁ

74.

“kiṁsu uppatataṁ seṭṭhaṁ, kiṁsu nipatataṁ varaṁ.

kiṁsu pavajamānānaṁ, kiṁsu pavadataṁ varan”-ti..

“bījaṁ uppatataṁ seṭṭhaṁ, vuṭṭhi nipatataṁ varā.

gāvo pavajamānānaṁ, putto pavadataṁ varoti..

“vijjā uppatataṁ seṭṭhā, avijjā nipatataṁ varā.

saṅgho pavajamānānaṁ, buddho pavadataṁ varo” ti..

5. bhītāsuttaṁ

75.

“kiṁsūdha bhītā janatā anekā,

maggo canekāyatanappavutto.

pucchāmi taṁ gotama bhūripañña,

kismiṁ ṭhito paralokaṁ na bhāye” ti..

“vācaṁ manañca paṇidhāya sammā,

kāyena pāpāni akubbamāno.

bavhannapānaṁ gharamāvasanto,

saddho mudū saṁvibhāgī vadaññū.

etesu dhammesu ṭhito catūsu,

dhamme ṭhito paralokaṁ na bhāye” ti..

6. najīratisuttaṁ

76.

“kiṁ jīrati kiṁ na jīrati, kiṁsu uppathoti vuccati.

kiṁsu dhammānaṁ paripantho, kiṁsu rattindivakkhayo.

kiṁ malaṁ brahmacariyassa, kiṁ sinānamanodakaṁ..

“kati lokasmiṁ chiddāni, yattha vittaṁ {cittaṁ (sī0 syā0 kaṁ0 pī0)} na tiṭṭhati.

bhagavantaṁ puṭṭhumāgamma, kathaṁ jānemu taṁ mayan”-ti..

“rūpaṁ jīrati maccānaṁ, nāmagottaṁ na jīrati.

rāgo uppathoti vuccati..

“lobho dhammānaṁ paripantho, vayo rattindivakkhayo.

itthī malaṁ brahmacariyassa, etthāyaṁ sajjate pajā.

tapo ca brahmacariyañca, taṁ sinānamanodakaṁ..

“cha lokasmiṁ chiddāni, yattha vittaṁ na tiṭṭhati.

ālasyañca {ālassañca (sī0 pī0)} pamādo ca, anuṭṭhānaṁ asaṁyamo.

niddā tandī {tandi (sī0)} ca te chidde, sabbaso taṁ vivajjaye” ti..

7. issariyasuttaṁ

77.

“kiṁsu issariyaṁ loke, kiṁsu bhaṇḍānamuttamaṁ.

kiṁsu satthamalaṁ loke, kiṁsu lokasmimabbudaṁ..

“kiṁsu harantaṁ vārenti, haranto pana ko piyo.

kiṁsu punappunāyantaṁ, abhinandanti paṇḍitā” ti..

“vaso issariyaṁ loke, itthī bhaṇḍānamuttamaṁ.

kodho satthamalaṁ loke, corā lokasmimabbudā..

“coraṁ harantaṁ vārenti, haranto samaṇo piyo.

samaṇaṁ punappunāyantaṁ, abhinandanti paṇḍitā” ti..

8. kāmasuttaṁ

78.

“kimatthakāmo na dade, kiṁ macco na pariccaje.

kiṁsu muñceyya kalyāṇaṁ, pāpikaṁ na ca mocaye” ti..

“attānaṁ na dade poso, attānaṁ na pariccaje.

vācaṁ muñceyya kalyāṇaṁ, pāpikañca na mocaye” ti..

9. pātheyyasuttaṁ

79.

“kiṁsu bandhati pātheyyaṁ, kiṁsu bhogānamāsayo.

kiṁsu naraṁ parikassati, kiṁsu lokasmi dujjahaṁ.

kismiṁ baddhā puthū sattā, pāsena sakuṇī yathā” ti..

“saddhā bandhati pātheyyaṁ, sirī bhogānamāsayo.

icchā naraṁ parikassati, icchā lokasmi dujjahā.

icchābaddhā puthū sattā, pāsena sakuṇī yathā” ti..

10. pajjotasuttaṁ

80.

“kiṁsu lokasmi pajjoto, kiṁsu lokasmi jāgaro.

kiṁsu kamme sajīvānaṁ, kimassa iriyāpatho..

“kiṁsu alasaṁ analasañca {kiṁ ālasyānālasyañca (ka0)}, mātā puttaṁva posati.

kiṁ bhūtā upajīvanti, ye pāṇā pathavissitā” ti..

“paññā lokasmi pajjoto, sati lokasmi jāgaro.

gāvo kamme sajīvānaṁ, sītassa iriyāpatho..

“vuṭṭhi alasaṁ analasañca, mātā puttaṁva posati.

vuṭṭhiṁ bhūtā upajīvanti, ye pāṇā pathavissitā” ti..

11. araṇasuttaṁ

81.

“kesūdha araṇā loke, kesaṁ vusitaṁ na nassati.

kedha icchaṁ parijānanti, kesaṁ bhojissiyaṁ sadā..

“kiṁsu mātā pitā bhātā, vandanti naṁ patiṭṭhitaṁ.

kiṁsu idha jātihīnaṁ, abhivādenti khattiyā” ti..

“samaṇīdha araṇā loke, samaṇānaṁ vusitaṁ na nassati.

samaṇā icchaṁ parijānanti, samaṇānaṁ bhojissiyaṁ sadā..

“samaṇaṁ mātā pitā bhātā, vandanti naṁ patiṭṭhitaṁ.

samaṇīdha jātihīnaṁ, abhivādenti khattiyā” ti..

chetvāvaggo aṭṭhamo.

tassuddānaṁ --

chetvā rathañca cittañca, vuṭṭhi bhītā najīrati.

issaraṁ kāmaṁ pātheyyaṁ, pajjoto araṇena cāti..

devatāsaṁyuttaṁ samattaṁ.

2. devaputtasaṁyuttaṁ

1. paṭhamavaggo

1. paṭhamakassapasuttaṁ

82. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho kassapo devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho kassapo devaputto bhagavantaṁ etadavoca -- “bhikkhuṁ bhagavā pakāsesi, no ca bhikkhuno anusāsan”-ti. “tena hi kassapa, taññevettha paṭibhātū” ti.

“subhāsitassa sikkhetha, samaṇūpāsanassa ca.

ekāsanassa ca raho, cittavūpasamassa cā” ti..

idamavoca kassapo devaputto; samanuñño satthā ahosi. atha kho kassapo devaputto “samanuñño me satthā” ti bhagavantaṁ abhivādetvā padakkhiṇaṁ katvā tatthevantaradhāyīti.

2. dutiyakassapasuttaṁ

83. sāvatthinidānaṁ. ekamantaṁ ṭhito kho kassapo devaputto bhagavato santike imaṁ gāthaṁ abhāsi --

“bhikkhu siyā jhāyī vimuttacitto,

ākaṅkhe ce hadayassānupattiṁ.

lokassa ñatvā udayabbayañca,

sucetaso anissito tadānisaṁso” ti..

3. māghasuttaṁ

84. sāvatthinidānaṁ. atha kho māgho devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho māgho devaputto bhagavantaṁ gāthāya ajjhabhāsi --

“kiṁsu chetvā sukhaṁ seti, kiṁsu chetvā na socati.

kissassu ekadhammassa, vadhaṁ rocesi gotamā” ti..

“kodhaṁ chetvā sukhaṁ seti, kodhaṁ chetvā na socati.

kodhassa visamūlassa, madhuraggassa vatrabhū.

vadhaṁ ariyā pasaṁsanti, tañhi chetvā na socatī” ti..

4. māgadhasuttaṁ

85. sāvatthinidānaṁ. ekamantaṁ ṭhito kho māgadho devaputto bhagavantaṁ gāthāya ajjhabhāsi --

“kati lokasmiṁ pajjotā, yehi loko pakāsati.

bhavantaṁ puṭṭhumāgamma, kathaṁ jānemu taṁ mayan”-ti..

“cattāro loke pajjotā, pañcamettha na vijjati.

divā tapati ādicco, rattimābhāti candimā..

“atha aggi divārattiṁ, tattha tattha pakāsati.

sambuddho tapataṁ seṭṭho, esā ābhā anuttarā” ti..

5. dāmalisuttaṁ

86. sāvatthinidānaṁ. atha kho dāmali devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho dāmali devaputto bhagavato santike imaṁ gāthaṁ abhāsi --

“karaṇīyametaṁ brāhmaṇena, padhānaṁ akilāsunā.

kāmānaṁ vippahānena, na tenāsīsate bhavan”-ti..

“natthi kiccaṁ brāhmaṇassa (dāmalīti bhagavā),

katakicco hi brāhmaṇo..

“yāva na gādhaṁ labhati nadīsu,

āyūhati sabbagattebhi jantu.

gādhañca laddhāna thale ṭhito yo,

nāyūhatī pāragato hi sova {soti (sī0 pī0 ka0), hoti (syā0 kaṁ0), so (?)}..

“esūpamā dāmali brāhmaṇassa,

khīṇāsavassa nipakassa jhāyino.

pappuyya jātimaraṇassa antaṁ,

nāyūhatī pāragato hi so” ti {hotīti (syā0 kaṁ0)}..

6. kāmadasuttaṁ

87. sāvatthinidānaṁ. ekamantaṁ ṭhito kho kāmado devaputto bhagavantaṁ etadavoca -- “dukkaraṁ bhagavā, sudukkaraṁ bhagavā” ti.

“dukkaraṁ vāpi karonti (kāmadāti bhagavā),

sekhā sīlasamāhitā.

ṭhitattā anagāriyupetassa,

tuṭṭhi hoti sukhāvahā” ti..

“dullabhā bhagavā yadidaṁ tuṭṭhī” ti.

“dullabhaṁ vāpi labhantntti (kāmadāti bhagavā),

cittavūpasame ratā.

yesaṁ divā ca ratto ca,

bhāvanāya rato mano” ti..

“dussamādahaṁ bhagavā yadidaṁ cittan”-ti.

“dussamādahaṁ vāpi samādahantntti (kāmadāti bhagavā),

indriyūpasame ratā.

te chetvā maccuno jālaṁ,

ariyā gacchanti kāmadā” ti..

“duggamo bhagavā visamo maggo” ti.

“duggame visame vāpi, ariyā gacchanti kāmada.

anariyā visame magge, papatanti avaṁsirā.

ariyānaṁ samo maggo, ariyā hi visame samā” ti..

7. pañcālacaṇḍasuttaṁ

88. sāvatthinidānaṁ. ekamantaṁ ṭhito kho pañcālacaṇḍo devaputto bhagavato santike imaṁ gāthaṁ abhāsi --

“sambādhe vata okāsaṁ, avindi bhūrimedhaso.

yo jhānamabujjhi {jhānamabudhā (ka0 sī0), jhānamabuddhi (syā0 kaṁ0 pī0 ka0)} buddho, paṭilīnanisabho munī” ti..

“sambādhe vāpi vindantntti (pañcālacaṇḍāti bhagavā),

dhammaṁ nibbānapattiyā.

ye satiṁ paccalatthaṁsu,

sammā te susamāhitā” ti..

8. tāyanasuttaṁ

89. sāvatthinidānaṁ. atha kho tāyano devaputto purāṇatitthakaro abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho tāyano devaputto bhagavato santike imā gāthāyo abhāsi --

“chinda sotaṁ parakkamma, kāme panuda brāhmaṇa.

nappahāya munī kāme, nekattamupapajjati..

“kayirā ce kayirāthenaṁ, daḷhamenaṁ parakkame.

sithilo hi paribbājo, bhiyyo ākirate rajaṁ..

“akataṁ dukkaṭaṁ {dukkataṁ (sī0 pī0)} seyyo, pacchā tapati dukkaṭaṁ.

katañca sukataṁ seyyo, yaṁ katvā nānutappati..

“kuso yathā duggahito, hatthamevānukantati.

sāmaññaṁ dupparāmaṭṭhaṁ, nirayāyūpakaḍḍhati..

“yaṁ kiñci sithilaṁ kammaṁ, saṁkiliṭṭhañca yaṁ vataṁ.

saṅkassaraṁ brahmacariyaṁ, na taṁ hoti mahapphalan”-ti..

idamavoca tāyano devaputto; idaṁ vatvā bhagavantaṁ abhivādetvā padakkhiṇaṁ katvā tatthevantaradhāyīti.

atha kho bhagavā tassā rattiyā accayena bhikkhū āmantesi -- “imaṁ, bhikkhave, rattiṁ tāyano nāma devaputto purāṇatitthakaro abhikkantāya rattiyā abhikkantavaṇṇo kevalakappaṁ jetavanaṁ obhāsetvā yenāhaṁ tenupasaṅkami; upasaṅkamitvā maṁ abhivādetvā ekamantaṁ aṭṭhāsi. ekamantaṁ ṭhito kho, bhikkhave, tāyano devaputto mama santike imā gāthāyo abhāsi --

“chinda sotaṁ parakkamma, kāme panuda brāhmaṇa.

nappahāya munī kāme, nekattamupapajjati..

“kayirā ce kayirāthenaṁ, daḷhamenaṁ parakkame.

sithilo hi paribbājo, bhiyyo ākirate rajaṁ..

“akataṁ dukkaṭaṁ seyyo, pacchā tapati dukkaṭaṁ.

katañca sukataṁ seyyo, yaṁ katvā nānutappati..

“kuso yathā duggahito, hatthamevānukantati.

sāmaññaṁ dupparāmaṭṭhaṁ, nirayāyūpakaḍḍhati..

“yaṁ kiñci sithilaṁ kammaṁ, saṁkiliṭṭhañca yaṁ vataṁ.

saṅkassaraṁ brahmacariyaṁ, na taṁ hoti mahapphalan”-ti..

“idamavoca, bhikkhave, tāyano devaputto, idaṁ vatvā maṁ abhivādetvā padakkhiṇaṁ katvā tatthevantaradhāyi. uggaṇhātha, bhikkhave, tāyanagāthā; pariyāpuṇātha, bhikkhave, tāyanagāthā; dhāretha, bhikkhave, tāyanagāthā. atthasaṁhitā, bhikkhave, tāyanagāthā ādibrahmacariyikā” ti.

9. candimasuttaṁ

90. sāvatthinidānaṁ. tena kho pana samayena candimā devaputto rāhunā asurindena gahito hoti. atha kho candimā devaputto bhagavantaṁ anussaramāno tāyaṁ velāyaṁ imaṁ gāthaṁ abhāsi --

“namo te buddha vīratthu, vippamuttosi sabbadhi.

sambādhapaṭipannosmi, tassa me saraṇaṁ bhavā” ti..

atha kho bhagavā candimaṁ devaputtaṁ ārabbha rāhuṁ asurindaṁ gāthāya ajjhabhāsi --

“tathāgataṁ arahantaṁ, candimā saraṇaṁ gato.

rāhu candaṁ pamuñcassu, buddhā lokānukampakā” ti..

atha kho rāhu asurindo candimaṁ devaputtaṁ muñcitvā taramānarūpo yena vepacitti asurindo tenupasaṅkami; upasaṅkamitvā saṁviggo lomahaṭṭhajāto ekamantaṁ aṭṭhāsi. ekamantaṁ ṭhitaṁ kho rāhuṁ asurindaṁ vepacitti asurindo gāthāya ajjhabhāsi --

“kiṁ nu santaramānova, rāhu candaṁ pamuñcasi.

saṁviggarūpo āgamma, kiṁ nu bhītova tiṭṭhasī” ti..

“sattadhā me phale muddhā, jīvanto na sukhaṁ labhe.

buddhagāthābhigītomhi, no ce muñceyya candiman”-ti..

10. sūriyasuttaṁ

91. sāvatthinidānaṁ. tena kho pana samayena sūriyo devaputto rāhunā asurindena gahito hoti. atha kho sūriyo devaputto bhagavantaṁ anussaramāno tāyaṁ velāyaṁ imaṁ gāthaṁ abhāsi --

“namo te buddha vīratthu, vippamuttosi sabbadhi.

sambādhapaṭipannosmi, tassa me saraṇaṁ bhavā” ti..

atha kho bhagavā sūriyaṁ devaputtaṁ ārabbha rāhuṁ asurindaṁ gāthāhi ajjhabhāsi --

“tathāgataṁ arahantaṁ, sūriyo saraṇaṁ gato.

rāhu sūriyaṁ {suriyaṁ (sī0 syā0 kaṁ0 pī0)} pamuñcassu, buddhā lokānukampakā..

“yo andhakāre tamasi pabhaṅkaro,

verocano maṇḍalī uggatejo.

mā rāhu gilī caramantalikkhe,

pajaṁ mamaṁ rāhu pamuñca sūriyan”-ti..

atha kho rāhu asurindo sūriyaṁ devaputtaṁ muñcitvā taramānarūpo yena vepacitti asurindo tenupasaṅkami; upasaṅkamitvā saṁviggo lomahaṭṭhajāto ekamantaṁ aṭṭhāsi. ekamantaṁ ṭhitaṁ kho rāhuṁ asurindaṁ vepacitti asurindo gāthāya ajjhabhāsi --

“kiṁ nu santaramānova, rāhu sūriyaṁ pamuñcasi.

saṁviggarūpo āgamma, kiṁ nu bhītova tiṭṭhasī” ti..

“sattadhā me phale muddhā, jīvanto na sukhaṁ labhe.

buddhagāthābhigītomhi, no ce muñceyya sūriyan”-ti..

paṭhamo vaggo.

tassuddānaṁ --

dve kassapā ca māgho ca, māgadho dāmali kāmado.

pañcālacaṇḍo tāyano, candimasūriyena te dasāti..

2. anāthapiṇḍikavaggo

1. candimasasuttaṁ

92. sāvatthinidānaṁ. atha kho candimaso {candimāso (ka0)} devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho candimaso devaputto bhagavato santike imaṁ gāthaṁ abhāsi --

“te hi sotthiṁ gamissanti, kacche vāmakase magā.

jhānāni upasampajja, ekodi nipakā satā” ti..

“te hi pāraṁ gamissanti, chetvā jālaṁva ambujo.

jhānāni upasampajja, appamattā raṇañjahā” ti..

2. veṇḍusuttaṁ

93. ekamantaṁ ṭhito kho veṇḍu {veṇhu (sī0)} devaputto bhagavato santike imaṁ gāthaṁ abhāsi --

“sukhitāva te {sukhitā vata te (sī0 syā0 kaṁ0)} manujā, sugataṁ payirupāsiya.

yuñjaṁ {yujja (sī0), yuñja (syā0 kaṁ0 pī0)} gotamasāsane, appamattā nu sikkhare” ti..

“ye me pavutte siṭṭhipade {satthipade (sī0 syā0 kaṁ0 pī0)} (veṇḍūti bhagavā),

anusikkhanti jhāyino.

kāle te appamajjantā,

na maccuvasagā siyu” nti..

3. dīghalaṭṭhisuttaṁ

94. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. atha kho dīghalaṭṭhi devaputto abhikkantāya rattiyā abhikkantavaṇṇo kevalakappaṁ veḷuvanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho dīghalaṭṭhi devaputto bhagavato santike imaṁ gāthaṁ abhāsi --

“bhikkhu siyā jhāyī vimuttacitto,

ākaṅkhe ce hadayassānupattiṁ.

lokassa ñatvā udayabbayañca,

sucetaso anissito tadānisaṁso” ti..

4. nandanasuttaṁ

95. ekamantaṁ ṭhito kho nandano devaputto bhagavantaṁ gāthāya ajjhabhāsi --

“pucchāmi taṁ gotama bhūripañña,

anāvaṭaṁ bhagavato ñāṇadassanaṁ.

kathaṁvidhaṁ sīlavantaṁ vadanti,

kathaṁvidhaṁ paññavantaṁ vadanti.

kathaṁvidho dukkhamaticca iriyati,

kathaṁvidhaṁ devatā pūjayantī” ti..

“yo sīlavā paññavā bhāvitatto,

samāhito jhānarato satīmā.

sabbassa sokā vigatā pahīnā,

khīṇāsavo antimadehadhārī..

“tathāvidhaṁ sīlavantaṁ vadanti,

tathāvidhaṁ paññavantaṁ vadanti.

tathāvidho dukkhamaticca iriyati,

tathāvidhaṁ devatā pūjayantī” ti..

5. candanasuttaṁ

96. ekamantaṁ ṭhito kho candano devaputto bhagavantaṁ gāthāya ajjhabhāsi --

“kathaṁsu {kosudha (sī0)} tarati oghaṁ, rattindivamatandito.

appatiṭṭhe anālambe, ko gambhīre na sīdatī” ti..

“sabbadā sīlasampanno, paññavā susamāhito.

āraddhavīriyo pahitatto, oghaṁ tarati duttaraṁ..

“virato kāmasaññāya, rūpasaṁyojanātigo.

nandīrāgaparikkhīṇo, so gambhīre na sīdatī” ti..

6. vāsudattasuttaṁ

97. ekamantaṁ ṭhito kho vāsudatto devaputto bhagavato santike imaṁ gāthaṁ abhāsi --

“sattiyā viya omaṭṭho, ḍayhamānova {ḍayhamāneva (sabbattha)} matthake.

kāmarāgappahānāya, sato bhikkhu paribbaje” ti..

“sattiyā viya omaṭṭho, ḍayhamānova matthake.

sakkāyadiṭṭhippahānāya, sato bhikkhu paribbaje” ti..

7. subrahmasuttaṁ

98. ekamantaṁ ṭhito kho subrahmā devaputto bhagavantaṁ gāthāya ajjhabhāsi --

“niccaṁ utrastamidaṁ cittaṁ, niccaṁ ubbiggamidaṁ {ubbiggidaṁ (mahāsatipaṭṭhānasuttavaṇṇanāyaṁ)} mano.

anuppannesu kicchesu {kiccesu (bahūsu)}, atho uppatitesu ca.

sace atthi anutrastaṁ, taṁ me akkhāhi pucchito” ti..

“nāññatra bojjhā tapasā {bojjhaṅgatapasā (sī0 syā0 kaṁ0 pī0)}, nāññatrindriyasaṁvarā.

nāññatra sabbanissaggā, sotthiṁ passāmi pāṇinan”-ti..

“idamavoca ...pe0 ... tatthevantaradhāyī” ti.

8. kakudhasuttaṁ

99. evaṁ me sutaṁ -- ekaṁ samayaṁ bhagavā sākete viharati añjanavane migadāye. atha kho kakudho devaputto abhikkantāya rattiyā abhikkantavaṇṇo kevalakappaṁ añjanavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho kakudho devaputto bhagavantaṁ etadavoca -- “nandasi, samaṇā” ti? “kiṁ laddhā, āvuso” ti? “tena hi, samaṇa, socasī” ti? “kiṁ jīyittha, āvuso” ti? “tena hi, samaṇa, neva nandasi na ca {neva (sī0 syā0 kaṁ0)} socasī” ti? “evamāvuso” ti.

“kacci tvaṁ anagho {anigho (sabbattha)} bhikkhu, kacci nandī {nandi (sī0 syā0 kaṁ0)} na vijjati.

kacci taṁ ekamāsīnaṁ, aratī nābhikīratī” ti..

“anagho ve ahaṁ yakkha, atho nandī na vijjati.

atho maṁ ekamāsīnaṁ, aratī nābhikīratī” ti..

“kathaṁ tvaṁ anagho bhikkhu, kathaṁ nandī na vijjati.

kathaṁ taṁ ekamāsīnaṁ, aratī nābhikīratī” ti..

“aghajātassa ve nandī, nandījātassa ve aghaṁ.

anandī anagho bhikkhu, evaṁ jānāhi āvuso” ti..

“cirassaṁ vata passāmi, brāhmaṇaṁ parinibbutaṁ.

anandiṁ anaghaṁ bhikkhuṁ, tiṇṇaṁ loke visattika” ntntti..

9. uttarasuttaṁ

100. rājagahanidānaṁ. ekamantaṁ ṭhito kho uttaro devaputto bhagavato santike imaṁ gāthaṁ abhāsi --

“upanīyati jīvitamappamāyu,

jarūpanītassa na santi tāṇā.

etaṁ bhayaṁ maraṇe pekkhamāno,

puññāni kayirātha sukhāvahānī” ti..

“upanīyati jīvitamappamāyu,

jarūpanītassa na santi tāṇā.

etaṁ bhayaṁ maraṇe pekkhamāno,

lokāmisaṁ pajahe santipekkho” ti..

10. anāthapiṇḍikasuttaṁ

101. ekamantaṁ ṭhito kho anāthapiṇḍiko devaputto bhagavato santike imā gāthāyo abhāsi --

“idañhi taṁ jetavanaṁ, isisaṅghanisevitaṁ.

āvutthaṁ dhammarājena, pītisañjananaṁ mama..

“kammaṁ vijjā ca dhammo ca, sīlaṁ jīvitamuttamaṁ.

etena maccā sujjhanti, na gottena dhanena vā..

“tasmā hi paṇḍito poso, sampassaṁ atthamattano.

yoniso vicine dhammaṁ, evaṁ tattha visujjhati..

“sāriputtova paññāya, sīlena upasamena ca.

yopi pāraṅgato bhikkhu, etāvaparamo siyā” ti..

idamavoca anāthapiṇḍiko devaputto. idaṁ vatvā bhagavantaṁ abhivādetvā padakkhiṇaṁ katvā tatthevantaradhāyīti.

atha kho bhagavā tassā rattiyā accayena bhikkhū āmantesi -- “imaṁ, bhikkhave, rattiṁ aññataro devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yenāhaṁ tenupasaṅkami; upasaṅkamitvā maṁ abhivādetvā ekamantaṁ aṭṭhāsi. ekamantaṁ ṭhito kho, bhikkhave, so devaputto mama santike imā gāthāyo abhāsi --

“idañhi taṁ jetavanaṁ, isisaṅghanisevitaṁ.

āvutthaṁ dhammarājena, pītisañjananaṁ mama..

“kammaṁ vijjā ca dhammo ca, sīlaṁ jīvitamuttamaṁ.

etena maccā sujjhanti, na gottena dhanena vā..

“tasmā hi paṇḍito poso, sampassaṁ atthamattano.

yoniso vicine dhammaṁ, evaṁ tattha visujjhati..

“sāriputtova paññāya, sīlena upasamena ca.

yopi pāraṅgato bhikkhu, etāvaparamo siyā” ti..

“idamavoca, bhikkhave, so devaputto. idaṁ vatvā maṁ abhivādetvā padakkhiṇaṁ katvā tatthevantaradhāyī” ti.

evaṁ vutte, āyasmā ānando bhagavantaṁ etadavoca -- “so hi nūna, bhante, anāthapiṇḍiko devaputto bhavissati. anāthapiṇḍiko gahapati āyasmante sāriputte abhippasanno ahosī” ti. “sādhu sādhu, ānanda, yāvatakaṁ kho, ānanda, takkāya pattabbaṁ anuppattaṁ taṁ tayā. anāthapiṇḍiko hi so, ānanda, devaputto” ti.

anāthapiṇḍikavaggo dutiyo.

tassuddānaṁ --

candimaso {candimāso (pī0 ka0)} ca veṇḍu {veṇhu (sī0 ka0)} ca, dīghalaṭṭhi ca nandano.

candano vāsudatto ca, subrahmā kakudhena ca.

uttaro navamo vutto, dasamo anāthapiṇḍikoti..

3. nānātitthiyavaggo

1. sivasuttaṁ

102. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho sivo devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho sivo devaputto bhagavato santike imā gāthāyo abhāsi --

“sabbhireva samāsetha, sabbhi kubbetha santhavaṁ.

sataṁ saddhammamaññāya, seyyo hoti na pāpiyo..

“sabbhireva samāsetha, sabbhi kubbetha santhavaṁ.

sataṁ saddhammamaññāya, paññā labbhati nāññato..

“sabbhireva samāsetha, sabbhi kubbetha santhavaṁ.

sataṁ saddhammamaññāya, sokamajjhe na socati..

“sabbhireva samāsetha, sabbhi kubbetha santhavaṁ.

sataṁ saddhammamaññāya, ñātimajjhe virocati..

“sabbhireva samāsetha, sabbhi kubbetha santhavaṁ.

sataṁ saddhammamaññāya, sattā gacchanti suggatiṁ..

“sabbhireva samāsetha, sabbhi kubbetha santhavaṁ.

sataṁ saddhammamaññāya, sattā tiṭṭhanti sātatan”-ti..

atha kho bhagavā sivaṁ devaputtaṁ gāthāya paccabhāsi --

“sabbhireva samāsetha, sabbhi kubbetha santhavaṁ.

sataṁ saddhammamaññāya, sabbadukkhā pamuccatī” ti..

2. khemasuttaṁ

103. ekamantaṁ ṭhito kho khemo devaputto bhagavato santike imā gāthāyo abhāsi --

“caranti bālā dummedhā, amitteneva attanā.

karontā pāpakaṁ kammaṁ, yaṁ hoti kaṭukapphalaṁ..

“na taṁ kammaṁ kataṁ sādhu, yaṁ katvā anutappati.

yassa assumukho rodaṁ, vipākaṁ paṭisevati..

“tañca kammaṁ kataṁ sādhu, yaṁ katvā nānutappati.

yassa patīto sumano, vipākaṁ paṭisevati..

“paṭikacceva {paṭigacceva (sī0)} taṁ kayirā, yaṁ jaññā hitamattano.

na sākaṭikacintāya, mantā dhīro parakkame..

“yathā sākaṭiko maṭṭhaṁ {panthaṁ (sī0), pasatthaṁ (syā0 kaṁ0)}, samaṁ hitvā mahāpathaṁ.

visamaṁ maggamāruyha, akkhacchinnova jhāyati..

“evaṁ dhammā apakkamma, adhammamanuvattiya.

mando maccumukhaṁ patto, akkhacchinnova jhāyatī” ti..

3. serīsuttaṁ

104. ekamantaṁ ṭhito kho serī devaputto bhagavantaṁ gāthāya ajjhabhāsi --

“annamevābhinandanti, ubhaye devamānusā.

atha ko nāma so yakkho, yaṁ annaṁ nābhinandatī” ti..

“ye naṁ dadanti saddhāya, vippasannena cetasā.

tameva annaṁ bhajati, asmiṁ loke paramhi ca..

“tasmā vineyya maccheraṁ, dajjā dānaṁ malābhibhū.

puññāni paralokasmiṁ, patiṭṭhā honti pāṇinan”-ti..

“acchariyaṁ, bhante, abbhutaṁ, bhante! yāvasubhāsitamidaṁ, bhante, bhagavatā --

“ye naṁ dadanti saddhāya, vippasannena cetasā.

tameva annaṁ bhajati, asmiṁ loke paramhi ca..

“tasmā vineyya maccheraṁ, dajjā dānaṁ malābhibhū.

puññāni paralokasmiṁ, patiṭṭhā honti pāṇinan”-ti..

“bhūtapubbāhaṁ, bhante, sirī {serī (sī0 syā0 kaṁ0 pī0)} nāma rājā ahosiṁ dāyako dānapati dānassa vaṇṇavādī. tassa mayhaṁ, bhante, catūsu dvāresu dānaṁ dīyittha samaṇa-brāhmaṇa-kapaṇaddhika-vanibbakayācakānaṁ. atha kho maṁ, bhante, itthāgāraṁ upasaṅkamitvā etadavoca {itthāgārā upasaṅkamitvā etadavocuṁ (ka0)} -- `devassa kho {devasseva kho (ka0 sī0)} dānaṁ dīyati; amhākaṁ dānaṁ na dīyati. sādhu mayampi devaṁ nissāya dānāni dadeyyāma, puññāni kareyyāmā'ti. tassa mayhaṁ, bhante, etadahosi -- `ahaṁ khosmi dāyako dānapati dānassa vaṇṇavādī. dānaṁ dassāmāti vadante kinti vadeyya'nti? so khvāhaṁ, bhante, paṭhamaṁ dvāraṁ itthāgārassa adāsiṁ. tattha itthāgārassa dānaṁ dīyittha; mama dānaṁ paṭikkami.

“atha kho maṁ, bhante, khattiyā anuyantā upasaṅkamitvā etadavocuṁ -- `devassa kho dānaṁ dīyati; itthāgārassa dānaṁ dīyati; amhākaṁ dānaṁ na dīyati. sādhu mayampi devaṁ nissāya dānāni dadeyyāma, puññāni kareyyāmā'ti. tassa mayhaṁ, bhante, etadahosi -- `ahaṁ khosmi dāyako dānapati dānassa vaṇṇavādī. dānaṁ dassāmāti vadante kinti vadeyya'nti ? so khvāhaṁ, bhante, dutiyaṁ dvāraṁ khattiyānaṁ anuyantānaṁ adāsiṁ. tattha khattiyānaṁ anuyantānaṁ dānaṁ dīyittha, mama dānaṁ paṭikkami.

“atha kho maṁ, bhante, balakāyo upasaṅkamitvā etadavoca -- `devassa kho dānaṁ dīyati; itthāgārassa dānaṁ dīyati; khattiyānaṁ anuyantānaṁ dānaṁ dīyati; amhākaṁ dānaṁ na dīyati. sādhu mayampi devaṁ nissāya dānāni dadeyyāma, puññāni kareyyāmā'ti. tassa mayhaṁ, bhante, etadahosi -- `ahaṁ khosmi dāyako dānapati dānassa vaṇṇavādī. dānaṁ dassāmāti vadante kinti vadeyya'nti? so khvāhaṁ bhante, tatiyaṁ dvāraṁ balakāyassa adāsiṁ. tattha balakāyassa dānaṁ dīyittha, mama dānaṁ paṭikkami.

“atha kho maṁ, bhante, brāhmaṇagahapatikā upasaṅkamitvā etadavocuṁ -- `devassa kho dānaṁ dīyati; itthāgārassa dānaṁ dīyati; khattiyānaṁ anuyantānaṁ dānaṁ dīyati; balakāyassa dānaṁ dīyati; amhākaṁ dānaṁ na dīyati. sādhu mayampi devaṁ nissāya dānāni dadeyyāma, puññāni kareyyāmā'ti. tassa mayhaṁ, bhante, etadahosi -- `ahaṁ khosmi dāyako dānapati dānassa vaṇṇavādī. dānaṁ dassāmāti vadante kinti vadeyya'nti? so khvāhaṁ, bhante, catutthaṁ dvāraṁ brāhmaṇagahapatikānaṁ adāsiṁ. tattha brāhmaṇagahapatikānaṁ dānaṁ dīyittha, mama dānaṁ paṭikkami.

“atha kho maṁ, bhante, purisā upasaṅkamitvā etadavocuṁ -- `na kho dāni devassa koci dānaṁ dīyatī'ti. evaṁ vuttāhaṁ, bhante, te purise etadavocaṁ -- `tena hi, bhaṇe, yo bāhiresu janapadesu āyo sañjāyati tato upaḍḍhaṁ antepure pavesetha, upaḍḍhaṁ tattheva dānaṁ detha samaṇa-brāhmaṇa-kapaṇaddhika-vanibbaka-yācakāna'nti. so khvāhaṁ, bhante, evaṁ dīgharattaṁ katānaṁ puññānaṁ evaṁ dīgharattaṁ katānaṁ kusalānaṁ dhammānaṁ pariyantaṁ nādhigacchāmi -- ettakaṁ puññanti vā ettako puññavipākoti vā ettakaṁ sagge ṭhātabbanti vāti. acchariyaṁ, bhante, abbhutaṁ, bhante! yāvasubhāsitamidaṁ, bhante, bhagavatā --

“ye naṁ dadanti saddhāya, vippasannena cetasā.

tameva annaṁ bhajati, asmiṁ loke paramhi ca..

“tasmā vineyya maccheraṁ, dajjā dānaṁ malābhibhū.

puññāni paralokasmiṁ, patiṭṭhā honti pāṇinan”-ti..

4. ghaṭīkārasuttaṁ

105. ekamantaṁ ṭhito kho ghaṭīkāro devaputto bhagavato santike imaṁ gāthaṁ abhāsi --

“avihaṁ upapannāse, vimuttā satta bhikkhavo.

rāgadosaparikkhīṇā, tiṇṇā loke visattikan”-ti..

“ke ca te ataruṁ paṅkaṁ, maccudheyyaṁ suduttaraṁ.

ke hitvā mānusaṁ dehaṁ, dibbayogaṁ upaccagu” nti..

“upako palagaṇḍo {phalagaṇḍo (ka0)} ca, pukkusāti ca te tayo.

bhaddiyo khaṇḍadevo ca, bāhuraggi ca saṅgiyo {bāhudantī ca piṅgiyo (sī0 syā0)}.

te hitvā mānusaṁ dehaṁ, dibbayogaṁ upaccagu” nti..

“kusalī bhāsasī tesaṁ, mārapāsappahāyinaṁ.

kassa te dhammamaññāya, acchiduṁ bhavabandhanan”-ti..

“na aññatra bhagavatā, nāññatra tava sāsanā.

yassa te dhammamaññāya, acchiduṁ bhavabandhanaṁ..

“yattha nāmañca rūpañca, asesaṁ uparujjhati.

taṁ te dhammaṁ idhaññāya, acchiduṁ bhavabandhanan”-ti..

“gambhīraṁ bhāsasī vācaṁ, dubbijānaṁ sudubbudhaṁ.

kassa tvaṁ dhammamaññāya, vācaṁ bhāsasi īdisan”-ti..

“kumbhakāro pure āsiṁ, vekaḷiṅge ghaṭīkaro.

mātāpettibharo āsiṁ, kassapassa upāsako..

“virato methunā dhammā, brahmacārī nirāmiso.

ahuvā te sagāmeyyo, ahuvā te pure sakhā..

“sohamete pajānāmi, vimutte satta bhikkhavo.

rāgadosaparikkhīṇe, tiṇṇe loke visattikan”-ti..

“evametaṁ tadā āsi, yathā bhāsasi bhaggava.

kumbhakāro pure āsi, vekaḷiṅge ghaṭīkaro..

“mātāpettibharo āsi, kassapassa upāsako.

virato methunā dhammā, brahmacārī nirāmiso.

ahuvā me sagāmeyyo, ahuvā me pure sakhā” ti..

“evametaṁ purāṇānaṁ, sahāyānaṁ ahu saṅgamo.

ubhinnaṁ bhāvitattānaṁ, sarīrantimadhārinan”-ti..

5. jantusuttaṁ

106. evaṁ me sutaṁ -- ekaṁ samayaṁ sambahulā bhikkhū, kosalesu viharanti himavantapasse araññakuṭikāya uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā.

atha kho jantu devaputto tadahuposathe pannarase yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi --

“sukhajīvino pure āsuṁ, bhikkhū gotamasāvakā.

anicchā piṇḍamesanā {piṇḍamesānā (?)}, anicchā sayanāsanaṁ.

loke aniccataṁ ñatvā, dukkhassantaṁ akaṁsu te..

“dupposaṁ katvā attānaṁ, gāme gāmaṇikā viya.

bhutvā bhutvā nipajjanti, parāgāresu mucchitā..

“saṅghassa añjaliṁ katvā, idhekacce vadāmahaṁ {vandāmahaṁ (ka0)}.

apaviddhā anāthā te, yathā petā tatheva te {tatheva ca (sī0)}..

“ye kho pamattā viharanti, te me sandhāya bhāsitaṁ.

ye appamattā viharanti, namo tesaṁ karomahan”-ti..

6. rohitassasuttaṁ

107. sāvatthinidānaṁ. ekamantaṁ ṭhito kho rohitasso devaputto bhagavantaṁ etadavoca -- “yattha nu kho, bhante, na jāyati na jīyati na mīyati {na jiyyati na miyyati (syā0 kaṁ0 ka0)} na cavati na upapajjati, sakkā nu kho so, bhante, gamanena lokassa anto ñātuṁ vā daṭṭhuṁ vā pāpuṇituṁ vā” ti? “yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī” ti.

“acchariyaṁ, bhante, abbhutaṁ, bhante! yāvasubhāsitamidaṁ, bhante, bhagavatā -- `yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī'ti.

“bhūtapubbāhaṁ, bhante, rohitasso nāma isi ahosiṁ bhojaputto iddhimā vehāsaṅgamo. tassa mayhaṁ, bhante, evarūpo javo ahosi; seyyathāpi nāma daḷhadhammā {daḷhadhammo (sabbattha) ṭīkā ca moggallānabyākaraṇaṁ ca oloketabbaṁ} dhanuggaho susikkhito katahattho katayoggo katūpāsano lahukena asanena appakasireneva tiriyaṁ tālacchāyaṁ atipāteyya. tassa mayhaṁ, bhante, evarūpo padavītihāro ahosi; seyyathāpi nāma puratthimā samuddā pacchimo samuddo. tassa mayhaṁ, bhante, evarūpaṁ icchāgataṁ uppajji -- `ahaṁ gamanena lokassa antaṁ pāpuṇissāmī'ti. so khvāhaṁ, bhante, evarūpena javena samannāgato evarūpena ca padavītihārena aññatreva asita-pīta-khāyita-sāyitā aññatra uccāra-passāvakammā aññatra niddākilamathapaṭivinodanā vassasatāyuko vassasatajīvī vassasataṁ gantvā appatvāva lokassa antaṁ antarāva kālaṅkato.

“acchariyaṁ, bhante, abbhutaṁ, bhante! yāvasubhāsitamidaṁ, bhante, bhagavatā -- `yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī” 'ti.

“na kho panāhaṁ, āvuso, appatvā lokassa antaṁ dukkhassa antakiriyaṁ vadāmi. api ca khvāhaṁ, āvuso, imasmiṁyeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipadanti.

“gamanena na pattabbo, lokassanto kudācanaṁ.

na ca appatvā lokantaṁ, dukkhā atthi pamocanaṁ..

“tasmā have lokavidū sumedho,

lokantagū vusitabrahmacariyo.

lokassa antaṁ samitāvi ñatvā,

nāsīsati lokamimaṁ parañcā” ti..

7. nandasuttaṁ

108. ekamantaṁ ṭhito kho nando devaputto bhagavato santike imaṁ gāthaṁ abhāsi --

“accenti kālā tarayanti rattiyo,

vayoguṇā anupubbaṁ jahanti.

etaṁ bhayaṁ maraṇe pekkhamāno,

puññāni kayirātha sukhāvahānī” ti..

“accenti kālā tarayanti rattiyo,

vayoguṇā anupubbaṁ jahanti.

etaṁ bhayaṁ maraṇe pekkhamāno,

lokāmisaṁ pajahe santipekkho” ti..

8. nandivisālasuttaṁ

109. ekamantaṁ ṭhito kho nandivisālo devaputto bhagavantaṁ gāthāya ajjhabhāsi --

“catucakkaṁ navadvāraṁ, puṇṇaṁ lobhena saṁyutaṁ.

paṅkajātaṁ mahāvīra, kathaṁ yātrā bhavissatī” ti..

“chetvā naddhiṁ varattañca, icchālobhañca pāpakaṁ.

samūlaṁ taṇhamabbuyha, evaṁ yātrā bhavissatī” ti..

9. susimasuttaṁ

110. sāvatthinidānaṁ. atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ ānandaṁ bhagavā etadavoca -- “tuyhampi no, ānanda, sāriputto ruccatī” ti?

“kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyya? paṇḍito, bhante, āyasmā sāriputto. mahāpañño, bhante, āyasmā sāriputto. puthupañño, bhante, āyasmā sāriputto. hāsapañño {hāsupañño (sī0)}, bhante, āyasmā sāriputto. javanapañño, bhante, āyasmā sāriputto. tikkhapañño, bhante, āyasmā sāriputto. nibbedhikapañño, bhante, āyasmā sāriputto. appiccho, bhante, āyasmā sāriputto. santuṭṭho, bhante, āyasmā sāriputto. pavivitto, bhante, āyasmā sāriputto. asaṁsaṭṭho, bhante, āyasmā sāriputto. āraddhavīriyo, bhante, āyasmā sāriputto. vattā, bhante, āyasmā sāriputto. vacanakkhamo, bhante, āyasmā sāriputto. codako, bhante, āyasmā sāriputto. pāpagarahī, bhante, āyasmā sāriputto. kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyyā” ti?

“evametaṁ, ānanda, evametaṁ, ānanda! kassa hi nāma, ānanda, abālassa aduṭṭhassa amūḷhassa avipallatthacittassa sāriputto na rucceyya? paṇḍito, ānanda, sāriputto. mahāpañño, ānanda, sāriputto. puthupañño, ānanda, sāriputto. hāsapañño, ānanda, sāriputto. javanapañño, ānanda, sāriputto. tikkhapañño, ānanda, sāriputto. nibbedhikapañño, ānanda, sāriputto. appiccho, ānanda, sāriputto. santuṭṭho, ānanda, sāriputto. pavivitto, ānanda, sāriputto. asaṁsaṭṭho, ānanda, sāriputto. āraddhavīriyo, ānanda, sāriputto. vattā, ānanda, sāriputto. vacanakkhamo, ānanda, sāriputto. codako, ānanda, sāriputto. pāpagarahī, ānanda, sāriputto. kassa hi nāma, ānanda, abālassa aduṭṭhassa amūḷhassa avipallatthacittassa sāriputto na rucceyyā” ti?

atha kho susimo {susīmo (sī0)} devaputto āyasmato sāriputtassa vaṇṇe bhaññamāne mahatiyā devaputtaparisāya parivuto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho susimo devaputto bhagavantaṁ etadavoca --

“evametaṁ, bhagavā, evametaṁ, sugata. kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyya? paṇḍito, bhante, āyasmā sāriputto. mahāpañño, bhante, puthupañño, bhante, hāsapañño, bhante, javanapañño, bhante, tikkhapañño, bhante, nibbedhikapañño, bhante, appiccho, bhante, santuṭṭho, bhante, pavivitto, bhante, asaṁsaṭṭho, bhante, āraddhavīriyo, bhante, vattā, bhante, vacanakkhamo, bhante, codako, bhante, pāpagarahī, bhante, āyasmā sāriputto. kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyya?

“ahampi hi, bhante, yaññadeva devaputtaparisaṁ upasaṅkamiṁ, etadeva bahulaṁ saddaṁ suṇāmi -- `paṇḍito āyasmā sāriputto; mahāpañño āyasmā, puthupañño āyasmā, hāsapañño āyasmā, javanapañño āyasmā, tikkhapañño āyasmā, nibbedhikapañño āyasmā, appiccho āyasmā, santuṭṭho āyasmā, pavivitto āyasmā, asaṁsaṭṭho āyasmā, āraddhavīriyo āyasmā, vattā āyasmā, vacanakkhamo āyasmā, codako āyasmā, pāpagarahī āyasmā sāriputto'ti. kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyyā” ti?

atha kho susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.

“seyyathāpi nāma maṇi veḷuriyo subho jātimā aṭṭhaṁso suparikammakato paṇḍukambale nikkhitto bhāsate ca tapate ca virocati ca; evamevaṁ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.

“seyyathāpi nāma nikkhaṁ jambonadaṁ dakkhakammāraputtaukkāmukhasukusalasampahaṭṭhaṁ paṇḍukambale nikkhittaṁ bhāsate ca tapate ca virocati ca; evamevaṁ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.

“seyyathāpi nāma saradasamaye viddhe vigatavalāhake deve rattiyā paccūsasamayaṁ osadhitārakā bhāsate ca tapate ca virocati ca; evamevaṁ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.

“seyyathāpi nāma saradasamaye viddhe vigatavalāhake deve ādicco nabhaṁ abbhussakkamāno {abbhussukkamāno (sī0 syā0 kaṁ0 pī0), abbhuggamamāno (dī0 ni0 2.258)} sabbaṁ ākāsagataṁ tamagataṁ abhivihacca bhāsate ca tapate ca virocati ca; evamevaṁ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.

atha kho susimo devaputto āyasmantaṁ sāriputtaṁ ārabbha bhagavato santike imaṁ gāthaṁ abhāsi --

“paṇḍitoti samaññāto, sāriputto akodhano.

appiccho sorato danto, satthuvaṇṇābhato isī” ti..

atha kho bhagavā āyasmantaṁ sāriputtaṁ ārabbha susimaṁ devaputtaṁ gāthāya paccabhāsi --

“paṇḍitoti samaññāto, sāriputto akodhano.

appiccho sorato danto, kālaṁ kaṅkhati sudanto” {kālaṁ kaṅkhati bhatako sudanto (sī0), kālaṁ kaṅkhati bhāvito sudanto (syā0 kaṁ0), kālaṁ kaṅkhati bhatiko sudanto (pī0)} ti..

10. nānātitthiyasāvakasuttaṁ

111. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. atha kho sambahulā nānātitthiyasāvakā devaputtā asamo ca sahali {sahalī (sī0 syā0 kaṁ0 pī0)} ca nīko {niṅko (sī0 pī0), niko (syā0 kaṁ0)} ca ākoṭako ca vegabbhari ca {veṭambarī ca (sī0 syā0 kaṁ0 pī0)} māṇavagāmiyo ca abhikkantāya rattiyā abhikkantavaṇṇā kevalakappaṁ veḷuvanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. ekamantaṁ ṭhito kho asamo devaputto pūraṇaṁ kassapaṁ ārabbha bhagavato santike imaṁ gāthaṁ abhāsi --

“idha chinditamārite, hatajānīsu kassapo.

na pāpaṁ samanupassati, puññaṁ vā pana attano.

sa ve vissāsamācikkhi, satthā arahati mānanan”-ti..

atha kho sahali devaputto makkhaliṁ gosālaṁ ārabbha bhagavato santike imaṁ gāthaṁ abhāsi --

“tapojigucchāya susaṁvutatto,

vācaṁ pahāya kalahaṁ janena.

samosavajjā virato saccavādī,

na hi nūna tādisaṁ karoti {na ha nuna tādī pakaroti (sī0 syā0 kaṁ0)} pāpan”-ti..

atha kho nīko devaputto nigaṇṭhaṁ nāṭaputtaṁ {nāthaputtaṁ (sī0)} ārabbha bhagavato santike imaṁ gāthaṁ abhāsi --

“jegucchī nipako bhikkhu, cātuyāmasusaṁvuto.

diṭṭhaṁ sutañca ācikkhaṁ, na hi nūna kibbisī siyā” ti..

atha kho ākoṭako devaputto nānātitthiye ārabbha bhagavato santike imaṁ gāthaṁ abhāsi --

“pakudhako kātiyāno nigaṇṭho,

ye cāpime makkhalipūraṇāse.

gaṇassa satthāro sāmaññappattā,

na hi nūna te sappurisehi dūre” ti..

atha kho vegabbhari devaputto ākoṭakaṁ devaputtaṁ gāthāya paccabhāsi --

“sahācaritena {sahāravenāpi (ka0 sī0), sagāravenāpi (pī0)} chavo sigālo {siṅgālo (ka0)},

na kotthuko sīhasamo kadāci.

naggo musāvādī gaṇassa satthā,

saṅkassarācāro na sataṁ sarikkho” ti..

atha kho māro pāpimā begabbhariṁ devaputtaṁ anvāvisitvā bhagavato santike imaṁ gāthaṁ abhāsi --

“tapojigucchāya āyuttā, pālayaṁ pavivekiyaṁ.

rūpe ca ye niviṭṭhāse, devalokābhinandino.

te ve sammānusāsanti, paralokāya mātiyā” ti..

atha kho bhagavā, `māro ayaṁ pāpimā' iti viditvā, māraṁ pāpimantaṁ gāthāya paccabhāsi --

“ye keci rūpā idha vā huraṁ vā,

ye cantalikkhasmiṁ pabhāsavaṇṇā.

sabbeva te te namucippasatthā,

āmisaṁva macchānaṁ vadhāya khittā” ti..

atha kho māṇavagāmiyo devaputto bhagavantaṁ ārabbha bhagavato santike imā gāthāyo abhāsi --

“vipulo rājagahīyānaṁ, giriseṭṭho pavuccati.

seto himavataṁ seṭṭho, ādicco aghagāminaṁ..

“samuddo udadhinaṁ seṭṭho, nakkhattānañca candimā {nakkhattānaṁva candimā (ka0)}.

sadevakassa lokassa, buddho aggo pavuccatī” ti..

nānātitthiyavaggo tatiyo.

tassuddānaṁ --

sivo khemo ca serī ca, ghaṭī jantu ca rohito.

nando nandivisālo ca, susimo nānātitthiyena te dasāti..

devaputtasaṁyuttaṁ samattaṁ.

3. kosalasaṁyuttaṁ

1. paṭhamavaggo

1. daharasuttaṁ

112. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho rājā pasenadi kosalo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho rājā pasenadi kosalo bhagavantaṁ etadavoca -- “bhavampi no gotamo anuttaraṁ sammāsambodhiṁ abhisambuddhoti paṭijānātī” ti? “yañhi taṁ, mahārāja, sammā vadamāno vadeyya `anuttaraṁ sammāsambodhiṁ abhisambuddho'ti, mameva {mamaṁ (sabbattha)} taṁ sammā vadamāno vadeyya. ahañhi, mahārāja, anuttaraṁ sammāsambodhiṁ abhisambuddho” ti.

“yepi te, bho gotama, samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa, seyyathidaṁ -- pūraṇo kassapo, makkhali gosālo, nigaṇṭho nāṭaputto, sañcayo belaṭṭhaputto, pakudho kaccāyano, ajito kesakambalo; tepi mayā `anuttaraṁ sammāsambodhiṁ abhisambuddhoti paṭijānāthā'ti puṭṭhā samānā anuttaraṁ sammāsambodhiṁ abhisambuddhoti na paṭijānanti. kiṁ pana bhavaṁ gotamo daharo ceva jātiyā navo ca pabbajjāyā” ti?

“cattāro kho me, mahārāja, daharāti na uññātabbā, daharāti na paribhotabbā. katame cattāro? khattiyo kho, mahārāja, daharoti na uññātabbo, daharoti na paribhotabbo. urago kho, mahārāja, daharoti na uññātabbo, daharoti na paribhotabbo. aggi kho, mahārāja, daharoti na uññātabbo, daharoti na paribhotabbo. bhikkhu, kho, mahārāja, daharoti na uññātabbo, daharoti na paribhotabbo. ime kho, mahārāja, cattāro daharāti na uññātabbā, daharāti na paribhotabbā” ti.

idamavoca bhagavā. idaṁ vatvāna sugato athāparaṁ etadavoca satthā --

“khattiyaṁ jātisampannaṁ, abhijātaṁ yasassinaṁ.

daharoti nāvajāneyya, na naṁ paribhave naro..

“ṭhānañhi so manujindo, rajjaṁ laddhāna khattiyo.

so kuddho rājadaṇḍena, tasmiṁ pakkamate bhusaṁ.

tasmā taṁ parivajjeyya, rakkhaṁ jīvitamattano..

“gāme vā yadi vā raññe, yattha passe bhujaṅgamaṁ.

daharoti nāvajāneyya, na naṁ paribhave naro..

“uccāvacehi vaṇṇehi, urago carati tejasī {tejasā (sī0 ka0), tejasi (pī0 ka0)}.

so āsajja ḍaṁse bālaṁ, naraṁ nāriñca ekadā.

tasmā taṁ parivajjeyya, rakkhaṁ jīvitamattano..

“pahūtabhakkhaṁ jālinaṁ, pāvakaṁ kaṇhavattaniṁ.

daharoti nāvajāneyya, na naṁ paribhave naro..

“laddhā hi so upādānaṁ, mahā hutvāna pāvako.

so āsajja ḍahe {dahe} bālaṁ, naraṁ nāriñca ekadā.

tasmā taṁ parivajjeyya, rakkhaṁ jīvitamattano..

“vanaṁ yadaggi ḍahati {dahati (ka0)}, pāvako kaṇhavattanī.

jāyanti tattha pārohā, ahorattānamaccaye..

“yañca kho sīlasampanno, bhikkhu ḍahati tejasā.

na tassa puttā pasavo, dāyādā vindare dhanaṁ.

anapaccā adāyādā, tālāvatthū bhavanti te..

“tasmā hi paṇḍito poso, sampassaṁ atthamattano.

bhujaṅgamaṁ pāvakañca, khattiyañca yasassinaṁ.

bhikkhuñca sīlasampannaṁ, sammadeva samācare” ti..

evaṁ vutte, rājā pasenadi kosalo bhagavantaṁ etadavoca -- “abhikkantaṁ, bhante, abhikkantaṁ, bhante! seyyathāpi bhante, nikkujjitaṁ {nikujjitaṁ (?)} vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya -- `cakkhumanto rūpāni dakkhantī'ti; evamevaṁ bhagavatā anekapariyāyena dhammo pakāsito. esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca. upāsakaṁ maṁ, bhante, bhagavā dhāretu ajjatagge pāṇupetaṁ saraṇaṁ gatan”-ti.

2. purisasuttaṁ

113. sāvatthinidānaṁ. atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho rājā pasenadi kosalo bhagavantaṁ etadavoca -- “kati nu kho, bhante, purisassa dhammā ajjhattaṁ uppajjamānā uppajjanti ahitāya dukkhāya aphāsuvihārāyā” ti?

“tayo kho, mahārāja, purisassa dhammā ajjhattaṁ uppajjamānā uppajjanti ahitāya dukkhāya aphāsuvihārāya. katame tayo? lobho kho, mahārāja, purisassa dhammo ajjhattaṁ uppajjamāno uppajjati ahitāya dukkhāya aphāsuvihārāya. doso kho, mahārāja, purisassa dhammo ajjhattaṁ uppajjamāno uppajjati ahitāya dukkhāya aphāsuvihārāya. moho kho, mahārāja, purisassa dhammo ajjhattaṁ uppajjamāno uppajjati ahitāya dukkhāya aphāsuvihārāya. ime kho, mahārāja, tayo purisassa dhammā ajjhattaṁ uppajjamānā uppajjanti ahitāya dukkhāya aphāsuvihārāyā” ti. idamavoca ...pe0 ...

“lobho doso ca moho ca, purisaṁ pāpacetasaṁ.

hiṁsanti attasambhūtā, tacasāraṁva samphalan”-ti {sapphalanti (syā0 kaṁ0)}..

3. jarāmaraṇasuttaṁ

114. sāvatthinidānaṁ. ekamantaṁ nisinno kho rājā pasenadi kosalo bhagavantaṁ etadavoca -- “atthi nu kho, bhante, jātassa aññatra jarāmaraṇā” ti? “natthi kho, mahārāja, jātassa aññatra jarāmaraṇā. yepi te, mahārāja, khattiyamahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā, tesampi jātānaṁ natthi aññatra jarāmaraṇā. yepi te, mahārāja, brāhmaṇamahāsālā ...pe0 ... gahapatimahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā, tesampi jātānaṁ natthi aññatra jarāmaraṇā. yepi te, mahārāja, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā, tesaṁ pāyaṁ kāyo bhedanadhammo nikkhepanadhammo” ti. idamavoca ...pe0 ...

“jīranti ve rājarathā sucittā,

atho sarīrampi jaraṁ upeti.

satañca dhammo na jaraṁ upeti,

santo have sabbhi pavedayantī” ti..

4. piyasuttaṁ

115. sāvatthinidānaṁ. ekamantaṁ nisinno kho rājā pasenadi kosalo bhagavantaṁ etadavoca -- “idha mayhaṁ, bhante, rahogatassa paṭisallīnassa evaṁ cetaso parivitakko udapādi -- `kesaṁ nu kho piyo attā, kesaṁ appiyo attā'ti? tassa mayhaṁ, bhante, etadahosi -- `ye ca kho keci kāyena duccaritaṁ caranti, vācāya duccaritaṁ caranti, manasā duccaritaṁ caranti; tesaṁ appiyo attā'. kiñcāpi te evaṁ vadeyyuṁ -- `piyo no attā'ti, atha kho tesaṁ appiyo attā. taṁ kissa hetu? yañhi appiyo appiyassa kareyya, taṁ te attanāva attano karonti; tasmā tesaṁ appiyo attā. ye ca kho keci kāyena sucaritaṁ caranti, vācāya sucaritaṁ caranti, manasā sucaritaṁ caranti; tesaṁ piyo attā. kiñcāpi te evaṁ vadeyyuṁ -- `appiyo no attā'ti; atha kho tesaṁ piyo attā. taṁ kissa hetu? yañhi piyo piyassa kareyya, taṁ te attanāva attano karonti; tasmā tesaṁ piyo attā” ti.

“evametaṁ, mahārāja, evametaṁ, mahārāja! ye hi keci, mahārāja, kāyena duccaritaṁ caranti, vācāya duccaritaṁ caranti, manasā duccaritaṁ caranti; tesaṁ appiyo attā. kiñcāpi te evaṁ vadeyyuṁ -- `piyo no attā'ti, atha kho tesaṁ appiyo attā. taṁ kissa hetu? yañhi, mahārāja, appiyo appiyassa kareyya, taṁ te attanāva attano karonti; tasmā tesaṁ appiyo attā. ye ca kho keci, mahārāja, kāyena sucaritaṁ caranti, vācāya sucaritaṁ caranti, manasā sucaritaṁ caranti; tesaṁ piyo attā. kiñcāpi te evaṁ vadeyyuṁ -- `appiyo no attā'ti; atha kho tesaṁ piyo attā. taṁ kissa hetu? yañhi mahārāja, piyo piyassa kareyya, taṁ te attanāva attano karonti; tasmā tesaṁ piyo attā” ti. idamavoca ...pe0 ...

“attānañce piyaṁ jaññā, na naṁ pāpena saṁyuje.

na hi taṁ sulabhaṁ hoti, sukhaṁ dukkaṭakārinā..

“antakenādhipannassa, jahato mānusaṁ bhavaṁ.

kiñhi tassa sakaṁ hoti, kiñca ādāya gacchati.

kiñcassa anugaṁ hoti, chāyāva anapāyinī {anupāyinī (syā0 kaṁ0 ka0)}..

“ubho puññañca pāpañca, yaṁ macco kurute idha.

tañhi tassa sakaṁ hoti, tañca {taṁva (?)} ādāya gacchati.

tañcassa {taṁvassa (?)} anugaṁ hoti, chāyāva anapāyinī..

“tasmā kareyya kalyāṇaṁ, nicayaṁ samparāyikaṁ.

puññāni paralokasmiṁ, patiṭṭhā honti pāṇina” ntntti..

5. attarakkhitasuttaṁ

116. sāvatthinidānaṁ. ekamantaṁ nisinno kho rājā pasenadi kosalo bhagavantaṁ etadavoca -- “idha mayhaṁ, bhante, rahogatassa paṭisallīnassa evaṁ cetaso parivitakko udapādi -- `kesaṁ nu kho rakkhito attā, kesaṁ arakkhito attā'ti? tassa mayhaṁ, bhante, etadahosi -- `ye kho keci kāyena duccaritaṁ caranti, vācāya duccaritaṁ caranti, manasā duccaritaṁ caranti; tesaṁ arakkhito attā. kiñcāpi te hatthikāyo vā rakkheyya, assakāyo vā rakkheyya, rathakāyo vā rakkheyya, pattikāyo vā rakkheyya; atha kho tesaṁ arakkhito attā. taṁ kissa hetu? bāhirā hesā rakkhā, nesā rakkhā ajjhattikā; tasmā tesaṁ arakkhito attā. ye ca kho keci kāyena sucaritaṁ caranti, vācāya sucaritaṁ caranti, manasā sucaritaṁ caranti; tesaṁ rakkhito attā. kiñcāpi te neva hatthikāyo rakkheyya, na assakāyo rakkheyya, na rathakāyo rakkheyya, na pattikāyo rakkheyya; atha kho tesaṁ rakkhito attā. taṁ kissa hetu? ajjhattikā hesā rakkhā, nesā rakkhā bāhirā; tasmā tesaṁ rakkhito attā” 'ti.

“evametaṁ, mahārāja, evametaṁ, mahārāja! ye hi keci, mahārāja, kāyena duccaritaṁ caranti ...pe0 ... tesaṁ arakkhito attā. taṁ kissa hetu? bāhirā hesā, mahārāja, rakkhā, nesā rakkhā ajjhattikā; tasmā tesaṁ arakkhito attā. ye ca kho keci, mahārāja, kāyena sucaritaṁ caranti, vācāya sucaritaṁ caranti, manasā sucaritaṁ caranti; tesaṁ rakkhito attā. kiñcāpi te neva hatthikāyo rakkheyya, na assakāyo rakkheyya, na rathakāyo rakkheyya, na pattikāyo rakkheyya; atha kho tesaṁ rakkhito attā. taṁ kissa hetu? ajjhattikā hesā, mahārāja, rakkhā, nesā rakkhā bāhirā; tasmā tesaṁ rakkhito attā” ti. idamavoca ...pe0 ...

“kāyena saṁvaro sādhu, sādhu vācāya saṁvaro.

manasā saṁvaro sādhu, sādhu sabbattha saṁvaro.

sabbattha saṁvuto lajjī, rakkhitoti pavuccatī” ti..

6. appakasuttaṁ

117. sāvatthinidānaṁ. ekamantaṁ nisinno kho rājā pasenadi kosalo bhagavantaṁ etadavoca -- “idha mayhaṁ, bhante, rahogatassa paṭisallīnassa evaṁ cetaso parivitakko udapādi -- `appakā te sattā lokasmiṁ ye uḷāre uḷāre bhoge labhitvā na ceva majjanti, na ca pamajjanti, na ca kāmesu gedhaṁ āpajjanti, na ca sattesu vippaṭipajjanti. atha kho eteva bahutarā sattā lokasmiṁ ye uḷāre uḷāre bhoge labhitvā majjanti ceva pamajjanti, ca kāmesu ca gedhaṁ āpajjanti, sattesu ca vippaṭipajjantī” 'ti.

“evametaṁ, mahārāja, evametaṁ, mahārāja! appakā te, mahārāja, sattā lokasmiṁ, ye uḷāre uḷāre bhoge labhitvā na ceva majjanti, na ca pamajjanti, na ca kāmesu gedhaṁ āpajjanti, na ca sattesu vippaṭipajjanti. atha kho eteva bahutarā sattā lokasmiṁ, ye uḷāre uḷāre bhoge labhitvā majjanti ceva pamajjanti ca kāmesu ca gedhaṁ āpajjanti, sattesu ca vippaṭipajjantī” ti. idamavoca ...pe0 ...

“sārattā kāmabhogesu, giddhā kāmesu mucchitā.

atisāraṁ na bujjhanti, migā kūṭaṁva oḍḍitaṁ.

pacchāsaṁ kaṭukaṁ hoti, vipāko hissa pāpako” ti..

7. aḍḍakaraṇasuttaṁ

118. sāvatthinidānaṁ. ekamantaṁ nisinno kho rājā pasenadi kosalo bhagavantaṁ etadavoca -- “idhāhaṁ, bhante, aḍḍakaraṇe {atthakaraṇe (sī0 syā0 kaṁ0 pī0)} nisinno passāmi khattiyamahāsālepi brāhmaṇamahāsālepi gahapatimahāsālepi aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe kāmahetu kāmanidānaṁ kāmādhikaraṇaṁ sampajānamusā bhāsante. tassa mayhaṁ, bhante, etadahosi -- `alaṁ dāni me aḍḍakaraṇena, bhadramukho dāni aḍḍakaraṇena paññāyissatī” 'ti.

“(evametaṁ, mahārāja, evametaṁ mahārāja!) {( ) sī0 pī0 potthakesu natthi} yepi te, mahārāja, khattiyamahāsālā brāhmaṇamahāsālā gahapatimahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā kāmahetu kāmanidānaṁ kāmādhikaraṇaṁ sampajānamusā bhāsanti; tesaṁ taṁ bhavissati dīgharattaṁ ahitāya dukkhāyā” ti. idamavoca ...pe0 ...

“sārattā kāmabhogesu, giddhā kāmesu mucchitā.

atisāraṁ na bujjhanti, macchā khippaṁva oḍḍitaṁ.

pacchāsaṁ kaṭukaṁ hoti, vipāko hissa pāpako” ti..

8. mallikāsuttaṁ

119. sāvatthinidānaṁ. tena kho pana samayena rājā pasenadi kosalo mallikāya deviyā saddhiṁ uparipāsādavaragato hoti. atha kho rājā pasenadi kosalo mallikaṁ deviṁ etadavoca -- “atthi nu kho te, mallike, kocañño attanā piyataro” ti? “natthi kho me, mahārāja, kocañño attanā piyataro. tuyhaṁ pana, mahārāja, atthañño koci attanā piyataro” ti? “mayhampi kho, mallike, natthañño koci attanā piyataro” ti.

atha kho rājā pasenadi kosalo pāsādā orohitvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho rājā pasenadi kosalo bhagavantaṁ etadavoca -- “idhāhaṁ, bhante, mallikāya deviyā saddhiṁ uparipāsādavaragato mallikaṁ deviṁ etadavocaṁ -- `atthi nu kho te, mallike, kocañño attanā piyataro'ti? evaṁ vutte, bhante, mallikā devī maṁ etadavoca -- `natthi kho me, mahārāja, kocañño attanā piyataro. tuyhaṁ pana, mahārāja, atthañño koci attanā piyataro'ti? evaṁ vuttāhaṁ, bhante, mallikaṁ deviṁ etadavocaṁ -- `mayhampi kho, mallike, natthañño koci attanā piyataro” ti.

atha kho bhagavā etamatthaṁ viditvā tāyaṁ velāyaṁ imaṁ gāthaṁ abhāsi --

“sabbā disā anuparigamma cetasā,

nevajjhagā piyataramattanā kvaci.

evaṁ piyo puthu attā paresaṁ,

tasmā na hiṁse paramattakāmo” ti..

9. yaññasuttaṁ

120. sāvatthinidānaṁ. tena kho pana samayena rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya. yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karonti.

atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisiṁsu. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinno kho te bhikkhū bhagavantaṁ etadavocuṁ -- “idha, bhante, rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya. yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karontī” ti.

atha kho bhagavā etamatthaṁ viditvā tāyaṁ velāyaṁ imā gāthāyo abhāsi --

“assamedhaṁ purisamedhaṁ, sammāpāsaṁ vājapeyyaṁ niraggaḷhaṁ.

mahāyaññā mahārambhā {vājapeyyuṁ. niraggaḷaṁ mahārambhā (ka0)}, na te honti mahapphalā..

“ajeḷakā ca gāvo ca, vividhā yattha haññare.

na taṁ sammaggatā yaññaṁ, upayanti mahesino..

“ye ca yaññā nirārambhā, yajanti anukulaṁ sadā.

ajeḷakā ca gāvo ca, vividhā nettha haññare.

etaṁ sammaggatā yaññaṁ, upayanti mahesino..

“etaṁ yajetha medhāvī, eso yañño mahapphalo.

etañhi yajamānassa, seyyo hoti na pāpiyo.

yañño ca vipulo hoti, pasīdanti ca devatā” ti..

10. bandhanasuttaṁ

121. tena kho pana samayena raññā pasenadinā kosalena mahājanakāyo bandhāpito hoti, appekacce rajjūhi appekacce andūhi appekacce saṅkhalikāhi.

atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisiṁsu. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “idha, bhante, raññā pasenadinā kosalena mahājanakāyo bandhāpito, appekacce rajjūhi appekacce andūhi appekacce saṅkhalikāhī” ti.

atha kho bhagavā etamatthaṁ viditvā tāyaṁ velāyaṁ imā gāthāyo abhāsi --

“na taṁ daḷhaṁ bandhanamāhu dhīrā,

yadāyasaṁ dārujaṁ pabbajañca.

sārattarattā maṇikuṇḍalesu,

puttesu dāresu ca yā apekkhā..

“etaṁ daḷhaṁ bandhanamāhu dhīrā,

ohārinaṁ sithilaṁ duppamuñcaṁ.

etampi chetvāna paribbajanti,

anapekkhino kāmasukhaṁ pahāyā” ti..

paṭhamo vaggo.

tassuddānaṁ --

daharo puriso jarā, piyaṁ attānarakkhito.

appakā aḍḍakaraṇaṁ, mallikā yaññabandhananti..

2. dutiyavaggo

1. sattajaṭilasuttaṁ

122. ekaṁ samayaṁ bhagavā sāvatthiyaṁ viharati pubbārāme migāramātupāsāde. tena kho pana samayena bhagavā sāyanhasamayaṁ paṭisallānā vuṭṭhito bahidvārakoṭṭhake nisinno hoti. atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.

tena kho pana samayena satta ca jaṭilā satta ca nigaṇṭhā satta ca acelakā satta ca ekasāṭakā satta ca paribbājakā parūḷhakacchanakhalomā khārivividhamādāya {khārividhaṁ ādāya (pī0) dī0 ni0 1.280 tadaṭṭhakathāpi oloketabbā} bhagavato avidūre atikkamanti. atha kho rājā pasenadi kosalo uṭṭhāyāsanā ekaṁsaṁ uttarāsaṅgaṁ karitvā dakkhiṇajāṇumaṇḍalaṁ pathaviyaṁ nihantvā yena te satta ca jaṭilā satta ca nigaṇṭhā satta ca acelakā satta ca ekasāṭakā satta ca paribbājakā tenañjaliṁ paṇāmetvā tikkhattuṁ nāmaṁ sāvesi -- “rājāhaṁ, bhante, pasenadi kosalo ...pe0 ... rājāhaṁ, bhante, pasenadi kosalo” ti.

atha kho rājā pasenadi kosalo acirapakkantesu tesu sattasu ca jaṭilesu sattasu ca nigaṇṭhesu sattasu ca acelakesu sattasu ca ekasāṭakesu sattasu ca paribbājakesu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho rājā pasenadi kosalo bhagavantaṁ etadavoca -- “ye te, bhante, loke arahanto vā arahattamaggaṁ vā samāpannā ete tesaṁ aññatarā” ti.

“dujjānaṁ kho etaṁ, mahārāja, tayā gihinā kāmabhoginā puttasambādhasayanaṁ ajjhāvasantena kāsikacandanaṁ paccanubhontena mālāgandhavilepanaṁ dhārayantena jātarūparajataṁ sādiyantena -- `ime vā arahanto, ime vā arahattamaggaṁ samāpannā” 'ti.

“saṁvāsena kho, mahārāja, sīlaṁ veditabbaṁ. tañca kho dīghena addhunā, na ittaraṁ; manasikarotā, no amanasikarotā; paññavatā, no duppaññena. saṁvohārena kho, mahārāja, soceyyaṁ veditabbaṁ. tañca kho dīghena addhunā, na ittaraṁ; manasikarotā, no amanasikarotā; paññavatā, no duppaññena. āpadāsu kho, mahārāja, thāmo veditabbo. so ca kho dīghena addhunā, na ittaraṁ; manasikarotā, no amanasikarotā; paññavatā, no duppaññena. sākacchāya, kho, mahārāja, paññā veditabbā. sā ca kho dīghena addhunā, na ittaraṁ; manasikarotā, no amanasikarotā; paññavatā, no duppaññenā” ti.

“acchariyaṁ, bhante, abbhutaṁ bhante! yāva subhāsitamidaṁ, bhante, bhagavatā -- `dujjānaṁ kho etaṁ, mahārāja, tayā gihinā kāmabhoginā puttasambādhasayanaṁ ajjhāvasantena kāsikacandanaṁ paccanubhontena mālāgandhavilepanaṁ dhārayantena jātarūparajataṁ sādiyantena -- ime vā arahanto, ime vā arahattamaggaṁ samāpannā'ti. saṁvāsena kho, mahārāja, sīlaṁ veditabbaṁ. tañca kho dīghena addhunā, na ittaraṁ; manasikarotā, no amanasikarotā; paññavatā, no duppaññena. saṁvohārena kho mahārāja, soceyyaṁ veditabbaṁ. tañca kho dīghena addhunā, na ittaraṁ; manasikarotā, no amanasikarotā; paññavatā, no duppaññena. āpadāsu kho, mahārāja, thāmo veditabbo. so ca kho dīghena addhunā, na ittaraṁ; manasikarotā, no amanasikarotā; paññavatā, no duppaññena. sākacchāya kho, mahārāja, paññā veditabbā. sā ca kho dīghena addhunā, na ittaraṁ; manasikarotā, no amanasikarotā; paññavatā, no duppaññenā” ti.

“ete, bhante, mama purisā carā ocarakā janapadaṁ ocaritvā āgacchanti. tehi paṭhamaṁ ociṇṇaṁ ahaṁ pacchā osāpayissāmi {oyāyissāmi (sī0), ohayissāmi (syā0 kaṁ0)}. idāni te, bhante, taṁ rajojallaṁ pavāhetvā sunhātā suvilittā kappitakesamassū odātavatthā {odātavatthavasanā (sī0)} pañcahi kāmaguṇehi samappitā samaṅgībhūtā paricāressantī” ti.

atha kho bhagavā etamatthaṁ viditvā tāyaṁ velāyaṁ imā gāthāyo abhāsi --

“na vaṇṇarūpena naro sujāno,

na vissase ittaradassanena.

susaññatānañhi viyañjanena,

asaññatā lokamimaṁ caranti..

“patirūpako mattikākuṇḍalova,

lohaḍḍhamāsova suvaṇṇachanno.

caranti loke {eke (sī0 pī0)} parivārachannā,

anto asuddhā bahi sobhamānā” ti..

2. pañcarājasuttaṁ

123. sāvatthinidānaṁ. tena kho pana samayena pañcannaṁ rājūnaṁ pasenadipamukhānaṁ pañcahi kāmaguṇehi samappitānaṁ samaṅgībhūtānaṁ paricārayamānānaṁ ayamantarākathā udapādi -- “kiṁ nu kho kāmānaṁ aggan”-ti? tatrekacce {tatreke (sī0 pī0)} evamāhaṁsu -- “rūpā kāmānaṁ aggan”-ti. ekacce evamāhaṁsu -- “saddā kāmānaṁ aggan”-ti. ekacce evamāhaṁsu -- “gandhā kāmānaṁ aggan”-ti. ekacce evamāhaṁsu -- “rasā kāmānaṁ aggan”-ti. ekacce evamāhaṁsu -- “phoṭṭhabbā kāmānaṁ aggan”-ti. yato kho te rājāno nāsakkhiṁsu aññamaññaṁ saññāpetuṁ.

atha kho rājā pasenadi kosalo te rājāno etadavoca -- “āyāma, mārisā, yena bhagavā tenupasaṅkamissāma; upasaṅkamitvā bhagavantaṁ etamatthaṁ paṭipucchissāma. yathā no bhagavā byākarissati tathā naṁ dhāressāmā” ti {dhāreyyāmāti (sī0 syā0 kaṁ0 pī0)}. “evaṁ, mārisā” ti kho te rājāno rañño pasenadissa kosalassa paccassosuṁ.

atha kho te pañca rājāno pasenadipamukhā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinno kho rājā pasenadi kosalo bhagavantaṁ etadavoca -- “idha, bhante, amhākaṁ pañcannaṁ rājūnaṁ pañcahi kāmaguṇehi samappitānaṁ samaṅgībhūtānaṁ paricārayamānānaṁ ayamantarākathā udapādi -- `kiṁ nu kho kāmānaṁ agga'nti? ekacce evamāhaṁsu -- `rūpā kāmānaṁ agga'nti. ekacce evamāhaṁsu -- `saddā kāmānaṁ agga'nti. ekacce evamāhaṁsu -- `gandhā kāmānaṁ agga'nti. ekacce evamāhaṁsu -- `rasā kāmānaṁ agga'nti. ekacce evamāhaṁsu -- `phoṭṭhabbā kāmānaṁ agga'nti. kiṁ nu kho, bhante, kāmānaṁ aggan”-ti?

“manāpapariyantaṁ khvāhaṁ, mahārāja, pañcasu kāmaguṇesu agganti vadāmi. teva {te ca (sī0 pī0 ka0), ye ca (syā0 kaṁ0)}, mahārāja, rūpā ekaccassa manāpā honti, teva {te ca (sī0 pī0 ka0)} rūpā ekaccassa amanāpā honti. yehi ca yo rūpehi attamano hoti paripuṇṇasaṅkappo, so tehi rūpehi aññaṁ rūpaṁ uttaritaraṁ vā paṇītataraṁ vā na pattheti. te tassa rūpā paramā honti. te tassa rūpā anuttarā honti.

“teva, mahārāja, saddā ekaccassa manāpā honti, teva saddā ekaccassa amanāpā honti. yehi ca yo saddehi attamano hoti paripuṇṇasaṅkappo, so tehi saddehi aññaṁ saddaṁ uttaritaraṁ vā paṇītataraṁ vā na pattheti. te tassa saddā paramā honti. te tassa saddā anuttarā honti.

“teva, mahārāja, gandhā ekaccassa manāpā honti, teva gandhā ekaccassa amanāpā honti. yehi ca yo gandhehi attamano hoti paripuṇṇasaṅkappo, so tehi gandhehi aññaṁ gandhaṁ uttaritaraṁ vā paṇītataraṁ vā na pattheti. te tassa gandhā paramā honti. te tassa gandhā anuttarā honti.

“teva, mahārāja, rasā ekaccassa manāpā honti, teva rasā ekaccassa amanāpā honti. yehi ca yo rasehi attamano hoti paripuṇṇasaṅkappo, so tehi rasehi aññaṁ rasaṁ uttaritaraṁ vā paṇītataraṁ vā na pattheti. te tassa rasā paramā honti. te tassa rasā anuttarā honti.

“teva, mahārāja, phoṭṭhabbā ekaccassa manāpā honti, teva phoṭṭhabbā ekaccassa amanāpā honti. yehi ca yo phoṭṭhabbehi attamano hoti paripuṇṇasaṅkappo, so tehi phoṭṭhabbehi aññaṁ phoṭṭhabbaṁ uttaritaraṁ vā paṇītataraṁ vā na pattheti. te tassa phoṭṭhabbā paramā honti. te tassa phoṭṭhabbā anuttarā hontī” ti.

tena kho pana samayena candanaṅgaliko upāsako tassaṁ parisāyaṁ nisinno hoti. atha kho candanaṅgaliko upāsako uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “paṭibhāti maṁ bhagavā, paṭibhāti maṁ sugatā” ti. “paṭibhātu taṁ candanaṅgalikā” ti bhagavā avoca.

atha kho candanaṅgaliko upāsako bhagavato sammukhā tadanurūpāya gāthāya abhitthavi --

“padumaṁ yathā kokanadaṁ sugandhaṁ,

pāto siyā phullamavītagandhaṁ.

aṅgīrasaṁ passa virocamānaṁ,

tapantamādiccamivantalikkhe” ti..

atha kho te pañca rājāno candanaṅgalikaṁ upāsakaṁ pañcahi uttarāsaṅgehi acchādesuṁ. atha kho candanaṅgaliko upāsako tehi pañcahi uttarāsaṅgehi bhagavantaṁ acchādesīti.

3. doṇapākasuttaṁ

124. sāvatthinidānaṁ. tena kho pana samayena rājā pasenadi kosalo doṇapākakuraṁ {doṇapākasudaṁ (sī0), doṇapākaṁ sudaṁ (pī0)} bhuñjati. atha kho rājā pasenadi kosalo bhuttāvī mahassāsī yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.

atha kho bhagavā rājānaṁ pasenadiṁ kosalaṁ bhuttāviṁ mahassāsiṁ viditvā tāyaṁ velāyaṁ imaṁ gāthaṁ abhāsi --

“manujassa sadā satīmato,

mattaṁ jānato laddhabhojane.

tanukassa {tanu tassa (sī0 pī0)} bhavanti vedanā,

saṇikaṁ jīrati āyupālayan”-ti..

tena kho pana samayena sudassano māṇavo rañño pasenadissa kosalassa piṭṭhito ṭhito hoti. atha kho rājā pasenadi kosalo sudassanaṁ māṇavaṁ āmantesi -- “ehi tvaṁ, tāta sudassana, bhagavato santike imaṁ gāthaṁ pariyāpuṇitvā mama bhattābhihāre (bhattābhihāre) {( ) sī0 syā0 kaṁ0 pī0 potthakesu natthi} bhāsa. ahañca te devasikaṁ kahāpaṇasataṁ (kahāpaṇasataṁ) {( ) sī0 syā0 kaṁ0 potthakesu natthi} niccaṁ bhikkhaṁ pavattayissāmī” ti. “evaṁ devā” ti kho sudassano māṇavo rañño pasenadissa kosalassa paṭissutvā bhagavato santike imaṁ gāthaṁ pariyāpuṇitvā rañño pasenadissa kosalassa bhattābhihāre sudaṁ bhāsati --

“manujassa sadā satīmato,

mattaṁ jānato laddhabhojane.

tanukassa bhavanti vedanā,

saṇikaṁ jīrati āyupālayan”-ti..

atha kho rājā pasenadi kosalo anupubbena nāḷikodanaparamatāya {nāḷikodanamattāya (ka0)} saṇṭhāsi. atha kho rājā pasenadi kosalo aparena samayena susallikhitagatto pāṇinā gattāni anumajjanto tāyaṁ velāyaṁ imaṁ udānaṁ udānesi -- “ubhayena vata maṁ so bhagavā atthena anukampi -- diṭṭhadhammikena ceva atthena samparāyikena cā” ti.

4. paṭhamasaṅgāmasuttaṁ

125. sāvatthinidānaṁ. atha kho rājā māgadho ajātasattu vedehiputto caturaṅginiṁ senaṁ sannayhitvā rājānaṁ pasenadiṁ kosalaṁ abbhuyyāsi yena kāsi. assosi kho rājā pasenadi kosalo -- “rājā kira māgadho ajātasattu vedehiputto caturaṅginiṁ senaṁ sannayhitvā mamaṁ abbhuyyāto yena kāsī” ti. atha kho rājā pasenadi kosalo caturaṅginiṁ senaṁ sannayhitvā rājānaṁ māgadhaṁ ajātasattuṁ vedehiputtaṁ paccuyyāsi yena kāsi. atha kho rājā ca māgadho ajātasattu vedehiputto rājā ca pasenadi kosalo saṅgāmesuṁ. tasmiṁ kho pana saṅgāme rājā māgadho ajātasattu vedehiputto rājānaṁ pasenadiṁ kosalaṁ parājesi. parājito ca rājā pasenadi kosalo sakameva {saṅgāmā (ka0)} rājadhāniṁ sāvatthiṁ paccuyyāsi {pāyāsi (sī0 pī0)}.

atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisiṁsu. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ --

“idha, bhante, rājā māgadho ajātasattu vedehiputto caturaṅginiṁ senaṁ sannayhitvā rājānaṁ pasenadiṁ kosalaṁ abbhuyyāsi yena kāsi. assosi kho, bhante, rājā pasenadi kosalo -- `rājā kira māgadho ajātasattu vedehiputto caturaṅginiṁ senaṁ sannayhitvā mamaṁ abbhuyyāto yena kāsī'ti. atha kho, bhante, rājā pasenadi kosalo caturaṅginiṁ senaṁ sannayhitvā rājānaṁ māgadhaṁ ajātasattuṁ vedehiputtaṁ paccuyyāsi yena kāsi. atha kho, bhante, rājā ca māgadho ajātasattu vedehiputto rājā ca pasenadi kosalo saṅgāmesuṁ. tasmiṁ kho pana, bhante, saṅgāme rājā māgadho ajātasattu vedehiputto rājānaṁ pasenadiṁ kosalaṁ parājesi. parājito ca, bhante, rājā pasenadi kosalo sakameva rājadhāniṁ sāvatthiṁ paccuyyāsī” ti.

“rājā, bhikkhave, māgadho ajātasattu vedehiputto pāpamitto pāpasahāyo pāpasampavaṅko; rājā ca kho, bhikkhave, pasenadi kosalo kalyāṇamitto kalyāṇasahāyo kalyāṇasampavaṅko. ajjeva {ajjatañca (sī0 pī0), ajjevaṁ (syā0 kaṁ0)}, bhikkhave, rājā pasenadi kosalo imaṁ rattiṁ dukkhaṁ seti parājito” ti. idamavoca ...pe0 ...

“jayaṁ veraṁ pasavati, dukkhaṁ seti parājito.

upasanto sukhaṁ seti, hitvā jayaparājayan”-ti..

5. dutiyasaṅgāmasuttaṁ

126. {ettha “atha kho rājā pasenadi kosalo caturaṅginiṁ senaṁ sannayhitvā rājānaṁ māgadhaṁ ajātasattuṁ vedehiputtaṁ abbhuyyāsī” ti ādinā pāṭhena bhavitabbaṁ. aṭṭhakathāyaṁ hi “abbhuyyāsīti parājaye garahappatto ...pe0 ... vuttajayakāraṇaṁ sutvā abhiuyyāsī” ti vuttaṁ} atha kho rājā māgadho ajātasattu vedehiputto caturaṅginiṁ senaṁ sannayhitvā rājānaṁ pasenadiṁ kosalaṁ abbhuyyāsi yena kāsi. assosi kho rājā pasenadi kosalo -- “rājā kira māgadho ajātasattu vedehiputto caturaṅginiṁ senaṁ sannayhitvā mamaṁ abbhuyyāto yena kāsī” ti. atha kho rājā pasenadi kosalo caturaṅginiṁ senaṁ sannayhitvā rājānaṁ māgadhaṁ ajātasattuṁ vedehiputtaṁ paccuyyāsi yena kāsi. atha kho rājā ca māgadho ajātasattu vedehiputto rājā ca pasenadi kosalo saṅgāmesuṁ. tasmiṁ kho pana saṅgāme rājā pasenadi kosalo rājānaṁ māgadhaṁ ajātasattuṁ vedehiputtaṁ parājesi, jīvaggāhañca naṁ aggahesi. atha kho rañño pasenadissa kosalassa etadahosi -- “kiñcāpi kho myāyaṁ rājā māgadho ajātasattu vedehiputto adubbhantassa dubbhati, atha ca pana me bhāgineyyo hoti. yaṁnūnāhaṁ rañño māgadhassa ajātasattuno vedehiputtassa sabbaṁ hatthikāyaṁ pariyādiyitvā sabbaṁ assakāyaṁ pariyādiyitvā sabbaṁ rathakāyaṁ pariyādiyitvā sabbaṁ pattikāyaṁ pariyādiyitvā jīvantameva naṁ osajjeyyan”-ti {ossajjeyyanti (sī0 syā0 kaṁ0 pī0)}.

atha kho rājā pasenadi kosalo rañño māgadhassa ajātasattuno vedehiputtassa sabbaṁ hatthikāyaṁ pariyādiyitvā sabbaṁ assakāyaṁ pariyādiyitvā sabbaṁ rathakāyaṁ pariyādiyitvā sabbaṁ pattikāyaṁ pariyādiyitvā jīvantameva naṁ osajji {ossaji (sī0), ossajji (syā0 kaṁ0 pī0)}.

atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisiṁsu. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ --

“idha, bhante, rājā māgadho ajātasattu vedehiputto caturaṅginiṁ senaṁ sannayhitvā rājānaṁ pasenadiṁ kosalaṁ abbhuyyāsi yena kāsi. assosi kho, bhante, rājā pasenadi kosalo -- `rājā kira māgadho ajātasattu vedehiputto caturaṅginiṁ senaṁ sannayhitvā mamaṁ abbhuyyāto yena kāsī'ti. atha kho, bhante, rājā pasenadi kosalo caturaṅginiṁ senaṁ sannayhitvā rājānaṁ māgadhaṁ ajātasattuṁ vedehiputtaṁ paccuyyāsi yena kāsi. atha kho, bhante, rājā ca māgadho ajātasattu vedehiputto rājā ca pasenadi kosalo saṅgāmesuṁ. tasmiṁ kho pana, bhante, saṅgāme rājā pasenadi kosalo rājānaṁ māgadhaṁ ajātasattuṁ vedehiputtaṁ parājesi, jīvaggāhañca naṁ aggahesi. atha kho, bhante, rañño pasenadissa kosalassa etadahosi -- `kiñcāpi kho myāyaṁ rājā māgadho ajātasattu vedehiputto adubbhantassa dubbhati, atha ca pana me bhāgineyyo hoti. yaṁnūnāhaṁ rañño māgadhassa ajātasattuno vedehiputtassa sabbaṁ hatthikāyaṁ pariyādiyitvā sabbaṁ assakāyaṁ sabbaṁ rathakāyaṁ sabbaṁ pattikāyaṁ pariyādiyitvā jīvantameva naṁ osajjeyya” 'nti.

“atha kho, bhante, rājā pasenadi kosalo rañño māgadhassa ajātasattuno vedehiputtassa sabbaṁ hatthikāyaṁ pariyādiyitvā sabbaṁ assakāyaṁ pariyādiyitvā sabbaṁ rathakāyaṁ pariyādiyitvā sabbaṁ pattikāyaṁ pariyādiyitvā jīvantameva naṁ osajjī” ti. atha kho bhagavā etamatthaṁ viditvā tāyaṁ velāyaṁ imā gāthāyo abhāsi --

“vilumpateva puriso, yāvassa upakappati.

yadā caññe vilumpanti, so vilutto viluppati {vilumpati (sī0 pī0 ka0)}..

“ṭhānañhi maññati bālo, yāva pāpaṁ na paccati.

yadā ca paccati pāpaṁ, atha dukkhaṁ nigacchati..

“hantā labhati {labhati hantā (sī0 syā0 kaṁ0)} hantāraṁ, jetāraṁ labhate jayaṁ.

akkosako ca akkosaṁ, rosetārañca rosako.

atha kammavivaṭṭena, so vilutto viluppatī” ti..

6. mallikāsuttaṁ

127. sāvatthinidānaṁ. atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. atha kho aññataro puriso yena rājā pasenadi kosalo tenupasaṅkami; upasaṅkamitvā rañño pasenadissa kosalassa upakaṇṇake ārocesi -- “mallikā, deva, devī dhītaraṁ vijātā” ti. evaṁ vutte, rājā pasenadi kosalo anattamano ahosi.

atha kho bhagavā rājānaṁ pasenadiṁ kosalaṁ anattamanataṁ viditvā tāyaṁ velāyaṁ imā gāthāyo abhāsi --

“itthīpi hi ekacciyā, seyyā posa janādhipa.

medhāvinī sīlavatī, sassudevā patibbatā..

“tassā yo jāyati poso, sūro hoti disampati.

tādisā subhagiyā {subhariyāputto (ka0)} putto, rajjampi anusāsatī” ti..

7. appamādasuttaṁ

128. sāvatthinidānaṁ. ekamantaṁ nisīdi. ekamantaṁ nisinno kho rājā pasenadi kosalo bhagavantaṁ etadavoca -- “atthi nu kho, bhante, eko dhammo yo ubho atthe samadhiggayha tiṭṭhati -- diṭṭhadhammikañceva atthaṁ samparāyikañcā” ti?

“atthi kho, mahārāja, eko dhammo yo ubho atthe samadhiggayha tiṭṭhati -- diṭṭhadhammikañceva atthaṁ samparāyikañcā” ti.

“katamo pana, bhante, eko dhammo, yo ubho atthe samadhiggayha tiṭṭhati -- diṭṭhadhammikañceva atthaṁ samparāyikañcā” ti?

“appamādo kho, mahārāja, eko dhammo, yo ubho atthe samadhiggayha tiṭṭhati -- diṭṭhadhammikañceva atthaṁ samparāyikañcāti. seyyathāpi, mahārāja, yāni kānici jaṅgalānaṁ {jaṅgamānaṁ (sī0 pī0)} pāṇānaṁ padajātāni, sabbāni tāni hatthipade samodhānaṁ gacchanti, hatthipadaṁ tesaṁ aggamakkhāyati -- yadidaṁ mahantattena; evameva kho, mahārāja, appamādo eko dhammo, yo ubho atthe samadhiggayha tiṭṭhati -- diṭṭhadhammikañceva atthaṁ samparāyikañcā” ti. idamavoca ...pe0 ...

“āyuṁ arogiyaṁ vaṇṇaṁ, saggaṁ uccākulīnataṁ.

ratiyo patthayantena, uḷārā aparāparā..

“appamādaṁ pasaṁsanti, puññakiriyāsu paṇḍitā.

appamatto ubho atthe, adhiggaṇhāti paṇḍito..

“diṭṭhe dhamme ca yo attho, yo cattho samparāyiko.

atthābhisamayā dhīro, paṇḍitoti pavuccatī” ti..

8. kalyāṇamittasuttaṁ

129. sāvatthinidānaṁ. ekamantaṁ nisinno kho rājā pasenadi kosalo bhagavantaṁ etadavoca -- “idha mayhaṁ, bhante, rahogatassa paṭisallīnassa evaṁ cetaso parivitakko udapādi -- `svākkhāto bhagavatā dhammo, so ca kho kalyāṇamittassa kalyāṇasahāyassa kalyāṇasampavaṅkassa, no pāpamittassa no pāpasahāyassa no pāpasampavaṅkassā” 'ti.

“evametaṁ, mahārāja, evametaṁ, mahārāja! svākkhāto, mahārāja, mayā dhammo. so ca kho kalyāṇamittassa kalyāṇasahāyassa kalyāṇasampavaṅkassa, no pāpamittassa no pāpasahāyassa no pāpasampavaṅkassāti.

“ekamidāhaṁ, mahārāja, samayaṁ sakkesu viharāmi nagarakaṁ nāma sakyānaṁ nigamo. atha kho, mahārāja, ānando bhikkhu yenāhaṁ tenupasaṅkami; upasaṅkamitvā maṁ abhivādetvā ekamantaṁ nisīdi. ekamantaṁ nisinno kho, mahārāja, ānando bhikkhu maṁ etadavoca -- `upaḍḍhamidaṁ, bhante, brahmacariyassa -- yadidaṁ kalyāṇamittatā kalyāṇasahāyatā kalyāṇasampavaṅkatā” 'ti.

“evaṁ vuttāhaṁ, mahārāja, ānandaṁ bhikkhuṁ etadavocaṁ -- `mā hevaṁ, ānanda, mā hevaṁ, ānanda! sakalameva hidaṁ, ānanda, brahmacariyaṁ -- yadidaṁ kalyāṇamittatā kalyāṇasahāyatā kalyāṇasampavaṅkatā. kalyāṇamittassetaṁ, ānanda, bhikkhuno pāṭikaṅkhaṁ kalyāṇasahāyassa kalyāṇasampavaṅkassa ariyaṁ aṭṭhaṅgikaṁ maggaṁ bhāvessati ariyaṁ aṭṭhaṅgikaṁ maggaṁ bahulīkarissati” '.

“kathañca, ānanda, bhikkhu kalyāṇamitto kalyāṇasahāyo kalyāṇasampavaṅko ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti? idhānanda, bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ, sammāsaṅkappaṁ bhāveti ...pe0 ... sammāvācaṁ bhāveti ...pe0 ... sammākammantaṁ bhāveti ...pe0 ... sammāājīvaṁ bhāveti ...pe0 ... sammāvāyāmaṁ bhāveti ...pe0 ... sammāsatiṁ bhāveti ...pe0 ... sammāsamādhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. evaṁ kho, ānanda, bhikkhu kalyāṇamitto kalyāṇasahāyo kalyāṇasampavaṅko ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti. tadamināpetaṁ, ānanda, pariyāyena veditabbaṁ yathā sakalamevidaṁ brahmacariyaṁ -- yadidaṁ kalyāṇamittatā kalyāṇasahāyatā kalyāṇasampavaṅkatā” ti.

“mamañhi, ānanda, kalyāṇamittaṁ āgamma jātidhammā sattā jātiyā parimuccanti, jarādhammā sattā jarāya parimuccanti, byādhidhammā sattā byādhito parimuccanti, maraṇadhammā sattā maraṇena parimuccanti, sokaparidevadukkhadomanassupāyāsadhammā sattā sokaparidevadukkhadomanassupāyāsehi parimuccanti. iminā kho etaṁ, ānanda, pariyāyena veditabbaṁ yathā sakalamevidaṁ brahmacariyaṁ -- yadidaṁ kalyāṇamittatā kalyāṇasahāyatā kalyāṇasampavaṅkatā” ti.

“tasmātiha te, mahārāja, evaṁ sikkhitabbaṁ -- `kalyāṇamitto bhavissāmi kalyāṇasahāyo kalyāṇasampavaṅko'ti. evañhi te, mahārāja, sikkhitabbaṁ.

“kalyāṇamittassa te, mahārāja, kalyāṇasahāyassa kalyāṇasampavaṅkassa ayaṁ eko dhammo upanissāya vihātabbo -- appamādo kusalesu dhammesu.

“appamattassa te, mahārāja, viharato appamādaṁ upanissāya, itthāgārassa anuyantassa evaṁ bhavissati -- `rājā kho appamatto viharati, appamādaṁ upanissāya. handa, mayampi appamattā viharāma, appamādaṁ upanissāyā” 'ti.

“appamattassa te, mahārāja, viharato appamādaṁ upanissāya, khattiyānampi anuyantānaṁ evaṁ bhavissati -- `rājā kho appamatto viharati appamādaṁ upanissāya. handa, mayampi appamattā viharāma, appamādaṁ upanissāyā” 'ti.

“appamattassa te, mahārāja, viharato appamādaṁ upanissāya, balakāyassapi evaṁ bhavissati -- `rājā kho appamatto viharati appamādaṁ upanissāya. handa, mayampi appamattā viharāma, appamādaṁ upanissāyā” 'ti.

“appamattassa te, mahārāja, viharato appamādaṁ upanissāya, negamajānapadassapi evaṁ bhavissati -- `rājā kho appamatto viharati, appamādaṁ upanissāya. handa, mayampi appamattā viharāma, appamādaṁ upanissāyā” 'ti?

“appamattassa te, mahārāja, viharato appamādaṁ upanissāya, attāpi gutto rakkhito bhavissati -- itthāgārampi guttaṁ rakkhitaṁ bhavissati, kosakoṭṭhāgārampi guttaṁ rakkhitaṁ bhavissatī” ti. idamavoca ...pe0 ...

“bhoge patthayamānena, uḷāre aparāpare.

appamādaṁ pasaṁsanti, puññakiriyāsu paṇḍitā..

“appamatto ubho atthe, adhiggaṇhāti paṇḍito.

diṭṭhe dhamme ca yo attho, yo cattho samparāyiko.

atthābhisamayā dhīro, paṇḍitoti pavuccatī” ti..

9. paṭhamaaputtakasuttaṁ

130. sāvatthinidānaṁ. atha kho rājā pasenadi kosalo divā divassa yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca -- “handa, kuto nu tvaṁ, mahārāja, āgacchasi divā divassā” ti?

“idha, bhante, sāvatthiyaṁ seṭṭhi gahapati kālaṅkato. tamahaṁ aputtakaṁ sāpateyyaṁ rājantepuraṁ atiharitvā āgacchāmi. asīti, bhante, satasahassāni hiraññasseva, ko pana vādo rūpiyassa ! tassa kho pana, bhante, seṭṭhissa gahapatissa evarūpo bhattabhogo ahosi -- kaṇājakaṁ bhuñjati bilaṅgadutiyaṁ. evarūpo vatthabhogo ahosi -- sāṇaṁ dhāreti tipakkhavasanaṁ. evarūpo yānabhogo ahosi -- jajjararathakena yāti paṇṇachattakena dhāriyamānenā” ti.

“evametaṁ, mahārāja, evametaṁ, mahārāja! asappuriso kho, mahārāja, uḷāre bhoge labhitvā nevattānaṁ sukheti pīṇeti, na mātāpitaro sukheti pīṇeti, na puttadāraṁ sukheti pīṇeti, na dāsakammakaraporise sukheti pīṇeti, na mittāmacce sukheti pīṇeti, na samaṇabrāhmaṇesu uddhaggikaṁ dakkhiṇaṁ patiṭṭhāpeti sovaggikaṁ sukhavipākaṁ saggasaṁvattanikaṁ. tassa te bhoge evaṁ sammā aparibhuñjiyamāne {aparibhuñjamāno (sabbattha)} rājāno vā haranti corā vā haranti aggi vā ḍahati udakaṁ vā vahati appiyā vā dāyādā haranti. evaṁsa te {evaṁ sante (sī0 pī0)}, mahārāja, bhogā sammā aparibhuñjiyamānā parikkhayaṁ gacchanti, no paribhogaṁ.

“seyyathāpi, mahārāja, amanussaṭṭhāne pokkharaṇī acchodakā sītodakā sātodakā setodakā supatitthā ramaṇīyā. taṁ jano neva hareyya na piveyya na nahāyeyya na yathāpaccayaṁ vā kareyya. evañhi taṁ, mahārāja, udakaṁ sammā aparibhuñjiyamānaṁ {aparibhuñjamānaṁ (syā0 kaṁ0)} parikkhayaṁ gaccheyya, no paribhogaṁ. evameva kho, mahārāja, asappuriso uḷāre bhoge labhitvā nevattānaṁ sukheti pīṇeti, na mātāpitaro sukheti pīṇeti, na puttadāraṁ sukheti pīṇeti, na dāsakammakaraporise sukheti pīṇeti, na mittāmacce sukheti pīṇeti, na samaṇabrāhmaṇesu uddhaggikaṁ dakkhiṇaṁ patiṭṭhāpeti sovaggikaṁ sukhavipākaṁ saggasaṁvattanikaṁ. tassa te bhoge evaṁ sammā aparibhuñjiyamāne rājāno vā haranti corā vā haranti aggi vā ḍahati udakaṁ vā vahati appiyā vā dāyādā haranti. evaṁsa te {evaṁ sante (sī0 pī0)}, mahārāja, bhogā sammā aparibhuñjiyamānā parikkhayaṁ gacchanti, no paribhogaṁ.

“sappuriso ca kho, mahārāja, uḷāre bhoge labhitvā attānaṁ sukheti pīṇeti, mātāpitaro sukheti pīṇeti, puttadāraṁ sukheti pīṇeti, dāsakammakaraporise sukheti pīṇeti, mittāmacce sukheti pīṇeti, samaṇabrāhmaṇesu uddhaggikaṁ dakkhiṇaṁ patiṭṭhāpeti sovaggikaṁ sukhavipākaṁ saggasaṁvattanikaṁ. tassa te bhoge evaṁ sammā paribhuñjiyamāne neva rājāno haranti, na corā haranti, na aggi ḍahati, na udakaṁ vahati, na appiyā dāyādā haranti. evaṁsa te, mahārāja, bhogā sammā paribhuñjiyamānā paribhogaṁ gacchanti, no parikkhayaṁ.

“seyyathāpi, mahārāja, gāmassa vā nigamassa vā avidūre pokkharaṇī acchodakā sītodakā sātodakā setodakā supatitthā ramaṇīyā. tañca udakaṁ jano hareyyapi piveyyapi nahāyeyyapi yathāpaccayampi kareyya. evañhi taṁ, mahārāja, udakaṁ sammā paribhuñjiyamānaṁ paribhogaṁ gaccheyya, no parikkhayaṁ. evameva kho, mahārāja, sappuriso uḷāre bhoge labhitvā attānaṁ sukheti pīṇeti, mātāpitaro sukheti pīṇeti, puttadāraṁ sukheti pīṇeti, dāsakammakaraporise sukheti pīṇeti, mittāmacce sukheti pīṇeti, samaṇabrāhmaṇesu uddhaggikaṁ dakkhiṇaṁ patiṭṭhāpeti sovaggikaṁ sukhavipākaṁ saggasaṁvattanikaṁ. tassa te bhoge evaṁ sammā paribhuñjiyamāne neva rājāno haranti, na corā haranti, na aggi ḍahati, na udakaṁ vahati, na appiyā dāyādā haranti. evaṁsa te, mahārāja, bhogā sammā paribhuñjiyamānā paribhogaṁ gacchanti, no parikkhayan”-ti.

“amanussaṭṭhāne udakaṁva sītaṁ,

tadapeyyamānaṁ parisosameti.

evaṁ dhanaṁ kāpuriso labhitvā,

nevattanā bhuñjati no dadāti..

dhīro ca viññū adhigamma bhoge,

so bhuñjati kiccakaro ca hoti.

so ñātisaṅghaṁ nisabho bharitvā,

anindito saggamupeti ṭhānan”-ti..

10. dutiyaaputtakasuttaṁ

131. atha kho rājā pasenadi kosalo divā divassa yena bhagavā tenupasaṅkami; upasaṅkamitvā ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca -- “handa, kuto nu tvaṁ, mahārāja, āgacchasi divā divassā” ti?

“idha, bhante, sāvatthiyaṁ seṭṭhi gahapati kālaṅkato. tamahaṁ aputtakaṁ sāpateyyaṁ rājantepuraṁ atiharitvā āgacchāmi. sataṁ, bhante, satasahassāni hiraññasseva, ko pana vādo rūpiyassa! tassa kho pana, bhante, seṭṭhissa gahapatissa evarūpo bhattabhogo ahosi -- kaṇājakaṁ bhuñjati bilaṅgadutiyaṁ. evarūpo vatthabhogo ahosi -- sāṇaṁ dhāreti tipakkhavasanaṁ. evarūpo yānabhogo ahosi -- jajjararathakena yāti paṇṇachattakena dhāriyamānenā” ti.

“evametaṁ, mahārāja, evametaṁ, mahārāja! bhūtapubbaṁ so, mahārāja, seṭṭhi gahapati taggarasikhiṁ nāma paccekasambuddhaṁ piṇḍapātena paṭipādesi. `detha samaṇassa piṇḍa'nti vatvā uṭṭhāyāsanā pakkāmi. datvā ca pana pacchā vippaṭisārī ahosi -- `varametaṁ piṇḍapātaṁ dāsā vā kammakarā vā bhuñjeyyu'nti. bhātu ca pana ekaputtakaṁ sāpateyyassa kāraṇā jīvitā voropesi.

“yaṁ kho so, mahārāja, seṭṭhi gahapati taggarasikhiṁ paccekasambuddhaṁ piṇḍapātena paṭipādesi, tassa kammassa vipākena sattakkhattuṁ sugatiṁ saggaṁ lokaṁ upapajji. tasseva kammassa vipākāvasesena imissāyeva sāvatthiyā sattakkhattuṁ seṭṭhittaṁ kāresi. yaṁ kho so, mahārāja, seṭṭhi gahapati datvā pacchā vippaṭisārī ahosi -- `varametaṁ piṇḍapātaṁ dāsā vā kammakarā vā bhuñjeyyu'nti, tassa kammassa vipākena nāssuḷārāya bhattabhogāya cittaṁ namati, nāssuḷārāya vatthabhogāya cittaṁ namati, nāssuḷārāya yānabhogāya cittaṁ namati, nāssuḷārānaṁ pañcannaṁ kāmaguṇānaṁ bhogāya cittaṁ namati. yaṁ kho so, mahārāja, seṭṭhi gahapati bhātu ca pana ekaputtakaṁ sāpateyyassa kāraṇā jīvitā voropesi, tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccittha. tasseva kammassa vipākāvasesena idaṁ sattamaṁ aputtakaṁ sāpateyyaṁ rājakosaṁ paveseti. tassa kho, mahārāja, seṭṭhissa gahapatissa purāṇañca puññaṁ parikkhīṇaṁ, navañca puññaṁ anupacitaṁ. ajja pana, mahārāja, seṭṭhi gahapati mahāroruve niraye paccatī” ti. “evaṁ, bhante, seṭṭhi gahapati mahāroruvaṁ nirayaṁ upapanno” ti. “evaṁ, mahārāja, seṭṭhi gahapati mahāroruvaṁ nirayaṁ upapanno” ti. idamavoca ...pe0 ....

“dhaññaṁ dhanaṁ rajataṁ jātarūpaṁ, pariggahaṁ vāpi yadatthi kiñci.

dāsā kammakarā pessā, ye cassa anujīvino..

“sabbaṁ nādāya gantabbaṁ, sabbaṁ nikkhippagāminaṁ {nikkhīpagāminaṁ (syā0 kaṁ0 ka0)}.

yañca karoti kāyena, vācāya uda cetasā..

“tañhi tassa sakaṁ hoti, tañca ādāya gacchati.

tañcassa anugaṁ hoti, chāyāva anapāyinī..

“tasmā kareyya kalyāṇaṁ, nicayaṁ samparāyikaṁ.

puññāni paralokasmiṁ, patiṭṭhā honti pāṇina” ntntti..

dutiyo vaggo.

tassuddānaṁ --

jaṭilā pañca rājāno, doṇapākakurena ca.

saṅgāmena dve vuttāni, mallikā {dhītarā (bahūsu)} dve appamādena ca.

aputtakena dve vuttā, vaggo tena pavuccatīti..

3. tatiyavaggo

1. puggalasuttaṁ

132. sāvatthinidānaṁ. atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca -- “cattārome, mahārāja, puggalā santo saṁvijjamānā lokasmiṁ. katame cattāro? tamotamaparāyano, tamojotiparāyano, jotitamaparāyano, jotijotiparāyano”.

“kathañca, mahārāja puggalo tamotamaparāyano hoti? idha, mahārāja, ekacco puggalo nīce kule paccājāto hoti, caṇḍālakule vā venakule {veṇakule (sī0 syā0 kaṁ0 pī0)} vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati. so ca hoti dubbaṇṇo duddasiko okoṭimako bavhābādho {bahvābādho (ka0)} kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. so kāyena duccaritaṁ carati, vācāya duccaritaṁ carati, manasā duccaritaṁ carati. so kāyena duccaritaṁ caritvā vācāya duccaritaṁ caritvā manasā duccaritaṁ caritvā, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.

“seyyathāpi, mahārāja, puriso andhakārā vā andhakāraṁ gaccheyya, tamā vā tamaṁ gaccheyya, lohitamalā vā lohitamalaṁ gaccheyya. tathūpamāhaṁ, mahārāja, imaṁ puggalaṁ vadāmi. evaṁ kho, mahārāja, puggalo tamotamaparāyano hoti.

“kathañca, mahārāja, puggalo tamojotiparāyano hoti? idha, mahārāja, ekacco puggalo nīce kule paccājāto hoti, caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati. so ca kho hoti dubbaṇṇo duddasiko okoṭimako bavhābādho, kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. so kāyena sucaritaṁ carati, vācāya sucaritaṁ carati, manasā sucaritaṁ carati. so kāyena sucaritaṁ caritvā vācāya sucaritaṁ caritvā manasā sucaritaṁ caritvā, kāyassa bhedā paraṁ maraṇā sugatiṁ saggaṁ lokaṁ upapajjati.

“seyyathāpi, mahārāja, puriso pathaviyā vā pallaṅkaṁ āroheyya, pallaṅkā vā assapiṭṭhiṁ āroheyya, assapiṭṭhiyā vā hatthikkhandhaṁ āroheyya, hatthikkhandhā vā pāsādaṁ āroheyya. tathūpamāhaṁ, mahārāja, imaṁ puggalaṁ vadāmi. evaṁ kho, mahārāja, puggalo tamojotiparāyano hoti.

“kathañca, mahārāja, puggalo jotitamaparāyano hoti? idha, mahārāja, ekacco puggalo ucce kule paccājāto hoti, khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. so ca hoti abhirūpo dassanīyo pāsādiko, paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. so kāyena duccaritaṁ carati, vācāya duccaritaṁ carati, manasā duccaritaṁ carati. so kāyena duccaritaṁ caritvā vācāya duccaritaṁ caritvā manasā duccaritaṁ caritvā, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.

“seyyathāpi, mahārāja, puriso pāsādā vā hatthikkhandhaṁ oroheyya, hatthikkhandhā vā assapiṭṭhiṁ oroheyya, assapiṭṭhiyā vā pallaṅkaṁ oroheyya, pallaṅkā vā pathaviṁ oroheyya, pathaviyā vā andhakāraṁ paviseyya. tathūpamāhaṁ, mahārāja, imaṁ puggalaṁ vadāmi. evaṁ kho, mahārāja, puggalo jotitamaparāyano hoti.

“kathañca, mahārāja, puggalo jotijotiparāyano hoti? idha, mahārāja, ekacco puggalo ucce kule paccājāto hoti, khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. so ca hoti abhirūpo dassanīyo pāsādiko, paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. so kāyena sucaritaṁ carati, vācāya sucaritaṁ carati, manasā sucaritaṁ carati. so kāyena sucaritaṁ caritvā vācāya sucaritaṁ caritvā manasā sucaritaṁ caritvā, kāyassa bhedā paraṁ maraṇā sugatiṁ saggaṁ lokaṁ upapajjati.

“seyyathāpi, mahārāja, puriso pallaṅkā vā pallaṅkaṁ saṅkameyya, assapiṭṭhiyā vā assapiṭṭhiṁ saṅkameyya, hatthikkhandhā vā hatthikkhandhaṁ saṅkameyya, pāsādā vā pāsādaṁ saṅkameyya. tathūpamāhaṁ, mahārāja, imaṁ puggalaṁ vadāmi. evaṁ kho, mahārāja, puggalo jotijotiparāyano hoti. ime kho, mahārāja, cattāro puggalā santo saṁvijjamānā lokasmi” nti. idamavoca ...pe0 ...

“daliddo puriso rāja, assaddho hoti maccharī.

kadariyo pāpasaṅkappo, micchādiṭṭhi anādaro..

“samaṇe brāhmaṇe vāpi, aññe vāpi vanibbake.

akkosati paribhāsati, natthiko hoti rosako..

“dadamānaṁ nivāreti, yācamānāna bhojanaṁ.

tādiso puriso rāja, mīyamāno janādhipa.

upeti nirayaṁ ghoraṁ, tamotamaparāyano..

“daliddo puriso rāja, saddho hoti amaccharī.

dadāti seṭṭhasaṅkappo, abyaggamanaso naro..

“samaṇe brāhmaṇe vāpi, aññe vāpi vanibbake.

uṭṭhāya abhivādeti, samacariyāya sikkhati..

“dadamānaṁ na vāreti {na nivāreti (sī0)}, yācamānāna bhojanaṁ.

tādiso puriso rāja, mīyamāno janādhipa.

upeti tidivaṁ ṭhānaṁ, tamojotiparāyano..

“aḍḍho ce {aḍḍho ve (pī0 ka0)} puriso rāja, assaddho hoti maccharī.

kadariyo pāpasaṅkappo, micchādiṭṭhi anādaro..

“samaṇe brāhmaṇe vāpi, aññe vāpi vanibbake.

akkosati paribhāsati, natthiko hoti rosako..

“dadamānaṁ nivāreti, yācamānāna bhojanaṁ.

tādiso puriso rāja, mīyamāno janādhipa.

upeti nirayaṁ ghoraṁ, jotitamaparāyano..

“aḍḍho ce puriso rāja, saddho hoti amaccharī.

dadāti seṭṭhasaṅkappo, abyaggamanaso naro..

“samaṇe brāhmaṇe vāpi, aññe vāpi vanibbake.

uṭṭhāya abhivādeti, samacariyāya sikkhati..

“dadamānaṁ na vāreti, yācamānāna bhojanaṁ.

tādiso puriso rāja, mīyamāno janādhipa.

upeti tidivaṁ ṭhānaṁ, jotijotiparāyano” ti..

2. ayyikāsuttaṁ

133. sāvatthinidānaṁ. ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca -- “handa, kuto nu tvaṁ, mahārāja, āgacchasi divādivassā” ti?

“ayyikā me, bhante, kālaṅkatā jiṇṇā vuḍḍhā mahallikā addhagatā vayoanuppattā vīsavassasatikā jātiyā. ayyikā kho pana me, bhante, piyā hoti manāpā. hatthiratanena cepāhaṁ, bhante, labheyyaṁ `mā me ayyikā kālamakāsī'ti, hatthiratanampāhaṁ dadeyyaṁ -- `mā me ayyikā kālamakāsī'ti. assaratanena cepāhaṁ, bhante, labheyyaṁ `mā me ayyikā kālamakāsī'ti, assaratanampāhaṁ dadeyyaṁ -- `mā me ayyikā kālamakāsī'ti. gāmavarena cepāhaṁ bhante, labheyyaṁ `mā me ayyikā kālamakāsī'ti, gāmavarampāhaṁ dadeyyaṁ -- `mā me ayyikā kālamakāsī'ti. janapadapadesena {janapadena (sī0 syā0 pī0)} cepāhaṁ, bhante, labheyyaṁ `mā me ayyikā kālamakāsī'ti, janapadapadesampāhaṁ dadeyyaṁ -- `mā me ayyikā kālamakāsī'ti. `sabbe sattā, mahārāja, maraṇadhammā maraṇapariyosānā maraṇaṁ anatītā'ti. `acchariyaṁ, bhante, abbhutaṁ, bhante! yāvasubhāsitamidaṁ, bhante, bhagavatā -- sabbe sattā maraṇadhammā maraṇapariyosānā maraṇaṁ anatītā” 'ti.

“evametaṁ, mahārāja, evametaṁ, mahārāja! sabbe sattā maraṇadhammā maraṇapariyosānā maraṇaṁ anatītā. seyyathāpi, mahārāja, yāni kānici kumbhakārabhājanāni āmakāni ceva pakkāni ca sabbāni tāni bhedanadhammāni bhedanapariyosānāni bhedanaṁ anatītāni; evameva kho, mahārāja, sabbe sattā maraṇadhammā maraṇapariyosānā maraṇaṁ anatītā” ti. idamavoca ...pe0 ...

“sabbe sattā marissanti, maraṇantañhi jīvitaṁ.

yathākammaṁ gamissanti, puññapāpaphalūpagā.

nirayaṁ pāpakammantā, puññakammā ca suggatiṁ..

“tasmā kareyya kalyāṇaṁ, nicayaṁ samparāyikaṁ.

puññāni paralokasmiṁ, patiṭṭhā honti pāṇinan”-ti..

3. lokasuttaṁ

134. sāvatthinidānaṁ. ekamantaṁ nisinno kho rājā pasenadi kosalo bhagavantaṁ etadavoca -- “kati nu kho, bhante, lokassa dhammā uppajjamānā uppajjanti ahitāya dukkhāya aphāsuvihārāyā” ti? “tayo kho, mahārāja, lokassa dhammā uppajjamānā uppajjanti ahitāya dukkhāya aphāsuvihārāya. katame tayo? lobho kho, mahārāja, lokassa dhammo, uppajjamāno uppajjati ahitāya dukkhāya aphāsuvihārāya. doso kho, mahārāja, lokassa dhammo, uppajjamāno uppajjati ahitāya dukkhāya aphāsuvihārāya. moho kho, mahārāja, lokassa dhammo, uppajjamāno uppajjati ahitāya dukkhāya aphāsuvihārāya. ime kho, mahārāja, tayo lokassa dhammā uppajjamānā uppajjanti ahitāya dukkhāya aphāsuvihārāyā” ti. idamavoca ...pe0 ...

“lobho doso ca moho ca, purisaṁ pāpacetasaṁ.

hiṁsanti attasambhūtā, tacasāraṁva samphalan”-ti..

4. issattasuttaṁ

135. sāvatthinidānaṁ. ekamantaṁ nisinno kho rājā pasenadi kosalo bhagavantaṁ etadavoca -- “kattha nu kho, bhante, dānaṁ dātabban”-ti? “yattha kho, mahārāja, cittaṁ pasīdatī” ti. “kattha pana, bhante, dinnaṁ mahapphalan”-ti? “aññaṁ kho etaṁ, mahārāja, kattha dānaṁ dātabbaṁ, aññaṁ panetaṁ kattha dinnaṁ mahapphalanti? sīlavato kho, mahārāja, dinnaṁ mahapphalaṁ, no tathā dussīle. tena hi, mahārāja, taññevettha paṭipucchissāmi. yathā, te khameyya, tathā naṁ byākareyyāsi. taṁ kiṁ maññasi, mahārāja, idha tyassa yuddhaṁ paccupaṭṭhitaṁ saṅgāmo samupabyūḷho {samūpabbūḷho (sī0), samupabbuḷho (pī0)}. atha āgaccheyya khattiyakumāro asikkhito akatahattho akatayoggo akatūpāsano bhīru chambhī utrāsī palāyī. bhareyyāsi taṁ purisaṁ, attho ca te tādisena purisenā” ti? “nāhaṁ, bhante, bhareyyaṁ taṁ purisaṁ, na ca me attho tādisena purisenā” ti. “atha āgaccheyya brāhmaṇakumāro asikkhito ...pe0 ... atha āgaccheyya vessakumāro asikkhito ...pe0 ... atha āgaccheyya suddakumāro asikkhito ...pe0 ... na ca me attho tādisena purisenā” ti.

“taṁ kiṁ maññasi, mahārāja, idha tyassa yuddhaṁ paccupaṭṭhitaṁ saṅgāmo samupabyūḷho. atha āgaccheyya khattiyakumāro susikkhito katahattho katayoggo katūpāsano abhīru acchambhī anutrāsī apalāyī. bhareyyāsi taṁ purisaṁ, attho ca te tādisena purisenā” ti? “bhareyyāhaṁ, bhante, taṁ purisaṁ, attho ca me tādisena purisenā” ti. “atha āgaccheyya brāhmaṇakumāro ...pe0 ... atha āgaccheyya vessakumāro ...pe0 ... atha āgaccheyya suddakumāro susikkhito katahattho katayoggo katūpāsano abhīru acchambhī anutrāsī apalāyī. bhareyyāsi taṁ purisaṁ, attho ca te tādisena purisenā” ti? “bhareyyāhaṁ, bhante, taṁ purisaṁ, attho ca me tādisena purisenā” ti.

“evameva kho, mahārāja, yasmā kasmā cepi {yasmā cepi (sī0 syā0 kaṁ0 ka0)} kulā agārasmā anagāriyaṁ pabbajito hoti, so ca hoti pañcaṅgavippahīno pañcaṅgasamannāgato, tasmiṁ dinnaṁ mahapphalaṁ hoti. katamāni pañcaṅgāni pahīnāni honti? kāmacchando pahīno hoti, byāpādo pahīno hoti, thinamiddhaṁ pahīnaṁ hoti, uddhaccakukkuccaṁ pahīnaṁ hoti, vicikicchā pahīnā hoti. imāni pañcaṅgāni pahīnāni honti. katamehi pañcahaṅgehi samannāgato hoti? asekkhena sīlakkhandhena samannāgato hoti, asekkhena samādhikkhandhena samannāgato hoti, asekkhena paññākkhandhena samannāgato hoti, asekkhena vimuttikkhandhena samannāgato hoti, asekkhena vimuttiñāṇadassanakkhandhena samannāgato hoti. imehi pañcahaṅgehi samannāgato hoti. iti pañcaṅgavippahīne pañcaṅgasamannāgate dinnaṁ mahapphalan”-ti. idamavoca bhagavā ...pe0 ... satthā --

“issattaṁ {issatthaṁ (sī0 syā0 kaṁ0)} balavīriyañca {balaviriyañca (sī0 syā0 kaṁ0 pī0)}, yasmiṁ vijjetha māṇave.

taṁ yuddhattho bhare rājā, nāsūraṁ jātipaccayā..

“tatheva khantisoraccaṁ, dhammā yasmiṁ patiṭṭhitā.

ariyavuttiṁ medhāviṁ, hīnajaccampi pūjaye..

“kāraye assame ramme, vāsayettha bahussute.

papañca vivane kayirā, dugge saṅkamanāni ca..

“annaṁ pānaṁ khādanīyaṁ, vatthasenāsanāni ca.

dadeyya ujubhūtesu, vippasannena cetasā..

“yathā hi megho thanayaṁ, vijjumālī satakkaku.

thalaṁ ninnañca pūreti, abhivassaṁ vasundharaṁ..

“tatheva saddho sutavā, abhisaṅkhacca bhojanaṁ.

vanibbake tappayati, annapānena paṇḍito..

“āmodamāno pakireti, detha dethāti bhāsati.

taṁ hissa gajjitaṁ hoti, devasseva pavassato.

sā puññadhārā vipulā, dātāraṁ abhivassatī” ti..

5. pabbatūpamasuttaṁ

136. sāvatthinidānaṁ. ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca -- “handa, kuto nu tvaṁ, mahārāja, āgacchasi divā divassā” ti? “yāni tāni, bhante, raññaṁ khattiyānaṁ muddhāvasittānaṁ issariyamadamattānaṁ kāmagedhapariyuṭṭhitānaṁ janapadatthāvariyappattānaṁ mahantaṁ pathavimaṇḍalaṁ abhivijiya ajjhāvasantānaṁ rājakaraṇīyāni bhavanti, tesu khvāhaṁ, etarahi ussukkamāpanno” ti.

“taṁ kiṁ maññasi, mahārāja, idha te puriso āgaccheyya puratthimāya disāya saddhāyiko paccayiko. so taṁ upasaṅkamitvā evaṁ vadeyya -- `yagghe, mahārāja, jāneyyāsi, ahaṁ āgacchāmi puratthimāya disāya. tatthaddasaṁ mahantaṁ pabbataṁ abbhasamaṁ sabbe pāṇe nippothento āgacchati. yaṁ te, mahārāja, karaṇīyaṁ, taṁ karohī'ti. atha dutiyo puriso āgaccheyya pacchimāya disāya ...pe0 ... atha tatiyo puriso āgaccheyya uttarāya disāya ...pe0 ... atha catuttho puriso āgaccheyya dakkhiṇāya disāya saddhāyiko paccayiko. so taṁ upasaṅkamitvā evaṁ vadeyya -- `yagghe mahārāja, jāneyyāsi, ahaṁ āgacchāmi dakkhiṇāya disāya. tatthaddasaṁ mahantaṁ pabbataṁ abbhasamaṁ sabbe pāṇe nippothento āgacchati. yaṁ te, mahārāja, karaṇīyaṁ taṁ karohī'ti. evarūpe te, mahārāja, mahati mahabbhaye samuppanne dāruṇe manussakkhaye {manussakāye (ka0)} dullabhe manussatte kimassa karaṇīyan”-ti?

“evarūpe me, bhante, mahati mahabbhaye samuppanne dāruṇe manussakkhaye dullabhe manussatte kimassa karaṇīyaṁ aññatra dhammacariyāya aññatra samacariyāya aññatra kusalakiriyāya aññatra puññakiriyāyā” ti?

“ārocemi kho te, mahārāja, paṭivedemi kho te, mahārāja, adhivattati kho taṁ, mahārāja, jarāmaraṇaṁ. adhivattamāne ce te, mahārāja, jarāmaraṇe kimassa karaṇīyan”-ti? “adhivattamāne ca me, bhante, jarāmaraṇe kimassa karaṇīyaṁ aññatra dhammacariyāya samacariyāya kusalakiriyāya puññakiriyāya? yāni tāni, bhante, raññaṁ khattiyānaṁ muddhāvasittānaṁ issariyamadamattānaṁ kāmagedhapariyuṭṭhitānaṁ janapadatthāvariyappattānaṁ mahantaṁ pathavimaṇḍalaṁ abhivijiya ajjhāvasantānaṁ hatthiyuddhāni bhavanti; tesampi, bhante, hatthiyuddhānaṁ natthi gati natthi visayo adhivattamāne jarāmaraṇe. yānipi tāni, bhante, raññaṁ khattiyānaṁ muddhāvasittānaṁ ...pe0 ... ajjhāvasantānaṁ assayuddhāni bhavanti ...pe0 ... rathayuddhāni bhavanti ...pe0 ... pattiyuddhāni bhavanti; tesampi, bhante, pattiyuddhānaṁ natthi gati natthi visayo adhivattamāne jarāmaraṇe. santi kho pana, bhante, imasmiṁ rājakule mantino mahāmattā, ye pahonti {yesaṁ honti (ka0)} āgate paccatthike mantehi bhedayituṁ. tesampi, bhante, mantayuddhānaṁ natthi gati natthi visayo adhivattamāne jarāmaraṇe. saṁvijjati kho pana, bhante, imasmiṁ rājakule pahūtaṁ hiraññasuvaṇṇaṁ bhūmigatañceva vehāsaṭṭhañca, yena mayaṁ pahoma āgate paccatthike dhanena upalāpetuṁ. tesampi, bhante, dhanayuddhānaṁ natthi gati natthi visayo adhivattamāne jarāmaraṇe. adhivattamāne ca me, bhante, jarāmaraṇe kimassa karaṇīyaṁ aññatra dhammacariyāya samacariyāya kusalakiriyāya puññakiriyāyā” ti?

“evametaṁ, mahārāja, evametaṁ, mahārāja! adhivattamāne jarāmaraṇe kimassa karaṇīyaṁ aññatra dhammacariyāya samacariyāya kusalakiriyāya puññakiriyāyā” ti? idamavoca bhagavā ...pe0 ... satthā --

“yathāpi selā vipulā, nabhaṁ āhacca pabbatā.

samantānupariyāyeyyuṁ, nippothento catuddisā..

“evaṁ jarā ca maccu ca, adhivattanti pāṇine {pāṇino (sī0 syā0 kaṁ0 pī0)}.

khattiye brāhmaṇe vesse, sudde caṇḍālapukkuse.

na kiñci {na kañci (?)} parivajjeti, sabbamevābhimaddati..

“na tattha hatthīnaṁ bhūmi, na rathānaṁ na pattiyā.

na cāpi mantayuddhena, sakkā jetuṁ dhanena vā..

“tasmā hi paṇḍito poso, sampassaṁ atthamattano.

buddhe dhamme ca saṅghe ca, dhīro saddhaṁ nivesaye..

“yo dhammaṁ cari {dhammacārī (sī0 syā0 kaṁ0 pī0)} kāyena, vācāya uda cetasā.

idheva naṁ pasaṁsanti, pecca sagge pamodatī” ti..

tatiyo vaggo.

tassuddānaṁ --

puggalo ayyikā loko, issattaṁ {issatthaṁ (sī0 syā0 kaṁ0)} pabbatūpamā.

desitaṁ buddhaseṭṭhena, imaṁ kosalapañcakanti..

kosalasaṁyuttaṁ samattaṁ.

4. mārasaṁyuttaṁ

1. paṭhamavaggo

1. tapokammasuttaṁ

137. evaṁ me sutaṁ -- ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhamūle paṭhamābhisambuddho. atha kho bhagavato rahogatassa paṭisallīnassa evaṁ cetaso parivitakko udapādi -- “mutto vatamhi tāya dukkarakārikāya. sādhu mutto vatamhi tāya anatthasaṁhitāya dukkarakārikāya. sādhu vatamhi mutto bodhiṁ samajjhagan”-ti {sādhu ṭhito sato bodhiṁ samajjheganti (sī0 pī0), sādhu vatamhi satto bodhisamajjhagūti (syā0 kaṁ0)}.

atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“tapokammā apakkamma, yena na sujjhanti māṇavā.

asuddho maññasi suddho, suddhimaggā aparaddho” {suddhimaggamaparaddho (sī0 syā0 kaṁ0 pī0)} ti..

atha kho bhagavā “māro ayaṁ pāpimā” iti viditvā māraṁ pāpimantaṁ gāthāhi ajjhabhāsi --

“anatthasaṁhitaṁ ñatvā, yaṁ kiñci amaraṁ tapaṁ {aparaṁ tapaṁ (ka0)}.

sabbaṁ natthāvahaṁ hoti, phiyārittaṁva dhammani {vammani (sī0), dhammaniṁ (pī0), jammaniṁ (ka0) etthāyaṁ dhammasaddo sakkate dhanvanaṁ-saddena sadiso maruvācakoti veditabbo, yathā daḷhadhammātipadaṁ}..

“sīlaṁ samādhi paññañca, maggaṁ bodhāya bhāvayaṁ.

pattosmi paramaṁ suddhiṁ, nihato tvamasi antakā” ti..

atha kho māro pāpimā “jānāti maṁ bhagavā, jānāti maṁ sugato” ti, dukkhī dummano tatthevantaradhāyīti.

2. hatthirājavaṇṇasuttaṁ

138. evaṁ me sutaṁ -- ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhamūle paṭhamābhisambuddho. tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati. atha kho māro pāpimā bhagavato bhayaṁ chambhitattaṁ lomahaṁsaṁ uppādetukāmo mahantaṁ hatthirājavaṇṇaṁ abhinimminitvā yena bhagavā tenupasaṅkami. seyyathāpi nāma mahāariṭṭhako maṇi, evamassa sīsaṁ hoti. seyyathāpi nāma suddhaṁ rūpiyaṁ, evamassa dantā honti. seyyathāpi nāma mahatī naṅgalīsā {naṅgalasīsā (pī0 ka0)}, evamassa soṇḍo hoti. atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi --

“saṁsaraṁ dīghamaddhānaṁ, vaṇṇaṁ katvā subhāsubhaṁ.

alaṁ te tena pāpima, nihato tvamasi antakā” ti..

atha kho māro pāpimā “jānāti maṁ bhagavā, jānāti maṁ sugato” ti dukkhī dummano tatthevantaradhāyīti.

3. subhasuttaṁ

139. evaṁ me sutaṁ -- ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhamūle paṭhamābhisambuddho. tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati. atha kho māro pāpimā, bhagavato bhayaṁ chambhitattaṁ lomahaṁsaṁ uppādetukāmo, yena bhagavā tenupasaṅkami; upasaṅkamitvā bhagavato avidūre uccāvacā vaṇṇanibhā upadaṁseti, subhā ceva asubhā ca. atha kho bhagavā “māro ayaṁ pāpimā” iti viditvā māraṁ pāpimantaṁ gāthāhi ajjhabhāsi --

“saṁsaraṁ dīghamaddhānaṁ, vaṇṇaṁ katvā subhāsubhaṁ.

alaṁ te tena pāpima, nihato tvamasi antaka..

“ye ca kāyena vācāya, manasā ca susaṁvutā.

na te māravasānugā, na te mārassa baddhagū” {baddhabhū (ka0), paccagū (sī0 syā0 kaṁ0 pī0)} ti..

atha kho māro ...pe0 ... tatthevantaradhāyīti.

4. paṭhamamārapāsasuttaṁ

140. evaṁ me sutaṁ -- ekaṁ samayaṁ bhagavā bārāṇasiyaṁ viharati isipatane migadāye. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“mayhaṁ kho, bhikkhave, yoniso manasikārā yoniso sammappadhānā anuttarā vimutti anuppattā, anuttarā vimutti sacchikatā. tumhepi, bhikkhave, yoniso manasikārā yoniso sammappadhānā anuttaraṁ vimuttiṁ anupāpuṇātha, anuttaraṁ vimuttiṁ sacchikarothā” ti. atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“baddhosi mārapāsena, ye dibbā ye ca mānusā.

mārabandhanabaddhosi, na me samaṇa mokkhasī” ti..

“muttāhaṁ {muttohaṁ (sī0 syā0 kaṁ0 pī0)} mārapāsena, ye dibbā ye ca mānusā.

mārabandhanamuttomhi, nihato tvamasi antakā” ti..

atha kho māro pāpimā ...pe0 ... tatthevantaradhāyīti.

5. dutiyamārapāsasuttaṁ

141. ekaṁ samayaṁ bhagavā bārāṇasiyaṁ viharati isipatane migadāye. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“muttāhaṁ, bhikkhave, sabbapāsehi ye dibbā ye ca mānusā. tumhepi, bhikkhave, muttā sabbapāsehi ye dibbā ye ca mānusā. caratha, bhikkhave, cārikaṁ bahujanahitāya bahujanasukhāya lokānukampāya atthāya hitāya sukhāya devamanussānaṁ. mā ekena dve agamittha. desetha, bhikkhave, dhammaṁ ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsetha. santi sattā apparajakkhajātikā, assavanatā dhammassa parihāyanti. bhavissanti dhammassa aññātāro. ahampi, bhikkhave, yena uruvelā senānigamo tenupasaṅkamissāmi dhammadesanāyā” ti. atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“baddhosi sabbapāsehi, ye dibbā ye ca mānusā.

mahābandhanabaddhosi, na me samaṇa mokkhasī” ti..

“muttāhaṁ sabbapāsehi, ye dibbā ye ca mānusā.

mahābandhanamuttomhi, nihato tvamasi antakā” ti..

atha kho māro pāpimā ...pe0 ... tatthevantaradhāyīti.

6. sappasuttaṁ

142. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati.

atha kho māro pāpimā bhagavato bhayaṁ chambhitattaṁ lomahaṁsaṁ uppādetukāmo mahantaṁ sapparājavaṇṇaṁ abhinimminitvā yena bhagavā tenupasaṅkami. seyyathāpi nāma mahatī ekarukkhikā nāvā, evamassa kāyo hoti. seyyathāpi nāma mahantaṁ soṇḍikākiḷañjaṁ, evamassa phaṇo hoti. seyyathāpi nāma mahatī kosalikā kaṁsapāti, evamassa akkhīni bhavanti. seyyathāpi nāma deve gaḷagaḷāyante vijjullatā niccharanti, evamassa mukhato jivhā niccharati. seyyathāpi nāma kammāragaggariyā dhamamānāya saddo hoti, evamassa assāsapassāsānaṁ saddo hoti.

atha kho bhagavā “māro ayaṁ pāpimā” iti viditvā māraṁ pāpimantaṁ gāthāhi ajjhabhāsi --

“yo suññagehāni sevati,

seyyo so muni attasaññato.

vossajja careyya tattha so,

patirūpañhi tathāvidhassa taṁ..

“carakā bahū bheravā bahū,

atho ḍaṁsasarīsapā {ḍaṁsa siriṁsapā (sī0 syā0 kaṁ0 pī0)} bahū.

lomampi na tattha iñjaye,

suññāgāragato mahāmuni..

“nabhaṁ phaleyya pathavī caleyya,

sabbepi pāṇā uda santaseyyuṁ.

sallampi ce urasi pakappayeyyuṁ,

upadhīsu tāṇaṁ na karonti buddhā” ti..

atha kho māro pāpimā “jānāti maṁ bhagavā, jānāti maṁ sugato” ti dukkhī dummano tatthevantaradhāyīti.

7. supatisuttaṁ

143. ekaṁ samayaṁ bhagavā rājagahe viharati veḷuvane kalandakanivāpe. atha kho bhagavā bahudevarattiṁ abbhokāse caṅkamitvā rattiyā paccūsasamayaṁ pāde pakkhāletvā vihāraṁ pavisitvā dakkhiṇena passena sīhaseyyaṁ kappesi pāde pādaṁ accādhāya sato sampajāno uṭṭhānasaññaṁ manasi karitvā. atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“kiṁ soppasi kiṁ nu soppasi,

kimidaṁ soppasi dubbhago {dubbhato (syā0 kaṁ0), dubbhayo (pī0)} viya.

suññamagāranti soppasi,

kimidaṁ soppasi sūriye uggate” ti..

“yassa jālinī visattikā,

taṇhā natthi kuhiñci netave.

sabbūpadhiparikkhayā buddho,

soppati kiṁ tavettha mārā” ti..

atha kho māro pāpimā ...pe0 ... tatthevantaradhāyīti.

8. nandatisuttaṁ

144. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho māro pāpimā yena bhagavā tenupasaṅkami; upasaṅkamitvā bhagavato santike imaṁ gāthaṁ abhāsi --

“nandati puttehi puttimā, gomā gobhi tatheva nandati.

upadhīhi narassa nandanā, na hi so nandati yo nirūpadhī” ti..

“socati puttehi puttimā, gomā gobhi tatheva socati.

upadhīhi narassa socanā, na hi so socati yo nirūpadhī” ti..

atha kho māro pāpimā “jānāti maṁ bhagavā, jānāti maṁ sugato” ti dukkhī dummano tatthevantaradhāyīti.

9. paṭhamaāyusuttaṁ

145. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“appamidaṁ, bhikkhave, manussānaṁ āyu. gamanīyo samparāyo, kattabbaṁ kusalaṁ, caritabbaṁ brahmacariyaṁ. natthi jātassa amaraṇaṁ. yo, bhikkhave, ciraṁ jīvati, so vassasataṁ appaṁ vā bhiyyo” ti.

atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“dīghamāyu manussānaṁ, na naṁ hīḷe suporiso.

careyya khīramattova, natthi maccussa āgamo” ti..

“appamāyu manussānaṁ, hīḷeyya naṁ suporiso.

careyyādittasīsova, natthi maccussa nāgamo” ti..

atha kho māro ...pe0 ... tatthevantaradhāyīti.

10. dutiyaāyusuttaṁ

146. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tatra kho bhagavā ...pe0 ... etadavoca --

“appamidaṁ, bhikkhave, manussānaṁ āyu. gamanīyo samparāyo, kattabbaṁ kusalaṁ, caritabbaṁ brahmacariyaṁ. natthi jātassa amaraṇaṁ. yo, bhikkhave, ciraṁ jīvati, so vassasataṁ appaṁ vā bhiyyo” ti.

atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“nāccayanti ahorattā, jīvitaṁ nūparujjhati.

āyu anupariyāyati, maccānaṁ nemīva rathakubbaran”-ti..

“accayanti ahorattā, jīvitaṁ uparujjhati.

āyu khīyati maccānaṁ, kunnadīnaṁva odakan”-ti..

atha kho māro pāpimā “jānāti maṁ bhagavā, jānāti maṁ sugato” ti dukkhī dummano tatthevantaradhāyīti.

paṭhamo vaggo.

tassuddānaṁ --

tapokammañca nāgo ca, subhaṁ pāsena te duve.

sappo supati nandanaṁ, āyunā apare duveti..

2. dutiyavaggo

1. pāsāṇasuttaṁ

147. ekaṁ samayaṁ bhagavā rājagahe viharati gijjhakūṭe pabbate. tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati. atha kho māro pāpimā bhagavato bhayaṁ chambhitattaṁ lomahaṁsaṁ uppādetukāmo yena bhagavā tenupasaṅkami; upasaṅkamitvā bhagavato avidūre mahante pāsāṇe padālesi.

atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi --

“sacepi kevalaṁ sabbaṁ, gijjhakūṭaṁ calessasi {gaḷeyyasi (syā0 kaṁ0), caleyyāsi (ka0)}.

neva sammāvimuttānaṁ, buddhānaṁ atthi iñjita” ntntti..

atha kho māro pāpimā “jānāti maṁ bhagavā, jānāti maṁ sugato” ti dukkhī dummano tatthevantaradhāyīti.

2. kinnusīhasuttaṁ

148. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavā mahatiyā parisāya parivuto dhammaṁ deseti.

atha kho mārassa pāpimato etadahosi -- “ayaṁ kho samaṇo gotamo mahatiyā parisāya parivuto dhammaṁ deseti. yaṁnūnāhaṁ yena samaṇo gotamo tenupasaṅkameyyaṁ vicakkhukammāyā” ti. atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“kinnu sīhova nadasi, parisāyaṁ visārado.

paṭimallo hi te atthi, vijitāvī nu maññasī” ti..

“nadanti ve mahāvīrā, parisāsu visāradā.

tathāgatā balappattā, tiṇṇā loke visattikan”-ti..

atha kho māro pāpimā “jānāti maṁ bhagavā, jānāti maṁ sugato” ti dukkhī dummano tatthevantaradhāyīti.

3. sakalikasuttaṁ

149. evaṁ me sutaṁ -- ekaṁ samayaṁ bhagavā rājagahe viharati maddakucchismiṁ migadāye. tena kho pana samayena bhagavato pādo sakalikāya khato hoti, bhusā sudaṁ bhagavato vedanā vattanti sārīrikā dukkhā tibbā kharā kaṭukā asātā amanāpā. tā sudaṁ bhagavā sato sampajāno adhivāseti avihaññamāno. atha kho bhagavā catugguṇaṁ saṅghāṭiṁ paññapetvā dakkhiṇena passena sīhaseyyaṁ kappesi pāde pādaṁ accādhāya sato sampajāno. atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“mandiyā nu kho sesi udāhu kāveyyamatto,

atthā nu te sampacurā na santi.

eko vivitte sayanāsanamhi,

niddāmukho kimidaṁ soppase vā” ti..

“na mandiyā sayāmi nāpi kāveyyamatto,

atthaṁ sameccāhamapetasoko.

eko vivitte sayanāsanamhi,

sayāmahaṁ sabbabhūtānukampī..

“yesampi sallaṁ urasi paviṭṭhaṁ,

muhuṁ muhuṁ hadayaṁ vedhamānaṁ.

tepīdha soppaṁ labhare sasallā,

tasmā ahaṁ na supe vītasallo..

“jaggaṁ na saṅke napi bhemi sottuṁ,

rattindivā nānutapanti māmaṁ.

hāniṁ na passāmi kuhiñci loke,

tasmā supe sabbabhūtānukampī” ti..

atha kho māro pāpimā “jānāti maṁ bhagavā, jānāti maṁ sugato” ti dukkhī dummano tatthevantaradhāyīti.

4. patirūpasuttaṁ

150. ekaṁ samayaṁ bhagavā kosalesu viharati ekasālāyaṁ brāhmaṇagāme. tena kho pana samayena bhagavā mahatiyā gihiparisāya parivuto dhammaṁ deseti.

atha kho mārassa pāpimato etadahosi -- “ayaṁ kho samaṇo gotamo mahatiyā gihiparisāya parivuto dhammaṁ deseti. yaṁnūnāhaṁ yena samaṇo gotamo tenupasaṅkameyyaṁ vicakkhukammāyā” ti. atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“netaṁ tava patirūpaṁ, yadaññamanusāsasi.

anurodhavirodhesu, mā sajjittho tadācaran”-ti..

“hitānukampī sambuddho, yadaññamanusāsati.

anurodhavirodhehi, vippamutto tathāgato” ti..

atha kho māro pāpimā “jānāti maṁ bhagavā, jānāti maṁ sugato” ti dukkhī dummano tatthevantaradhāyīti.

5. mānasasuttaṁ

151. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“antalikkhacaro pāso, yvāyaṁ carati mānaso.

tena taṁ bādhayissāmi, na me samaṇa mokkhasī” ti..

“rūpā saddā rasā gandhā, phoṭṭhabbā ca manoramā.

ettha me vigato chando, nihato tvamasi antakā” ti..

atha kho māro pāpimā “jānāti maṁ bhagavā, jānāti maṁ sugato” ti dukkhī dummano tatthevantaradhāyīti.

6. pattasuttaṁ

152. sāvatthinidānaṁ. tena kho pana samayena bhagavā pañcannaṁ upādānakkhandhānaṁ upādāya bhikkhūnaṁ dhammiyā kathāya sandasseti samādapeti {samādāpeti (?)} samuttejeti sampahaṁseti. te ca bhikkhū aṭṭhiṁ katvā {aṭṭhikatvā (sī0 syā0 kaṁ0 pī0)} manasi katvā sabbacetasā {sabbacetaso (sī0 syā0 kaṁ0 pī0), sabbaṁ cetasā (ka0)} samannāharitvā ohitasotā dhammaṁ suṇanti.

atha kho mārassa pāpimato etadahosi -- “ayaṁ kho samaṇo gotamo pañcannaṁ upādānakkhandhānaṁ upādāya bhikkhūnaṁ dhammiyā kathāya sandasseti samādapeti samuttejeti sampahaṁseti. te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. yaṁnūnāhaṁ yena samaṇo gotamo tenupasaṅkameyyaṁ vicakkhukammāyā” ti.

tena kho pana samayena sambahulā pattā abbhokāse nikkhittā honti. atha kho māro pāpimā balībaddavaṇṇaṁ abhinimminitvā yena te pattā tenupasaṅkami. atha kho aññataro bhikkhu aññataraṁ bhikkhuṁ etadavoca -- “bhikkhu, bhikkhu, eso balībaddo patte bhindeyyā” ti. evaṁ vutte bhagavā taṁ bhikkhuṁ etadavoca -- “na so, bhikkhu, balībaddo. māro eso pāpimā tumhākaṁ vicakkhukammāya āgato” ti. atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi --

“rūpaṁ vedayitaṁ saññā, viññāṇaṁ yañca saṅkhataṁ.

nesohamasmi netaṁ me, evaṁ tattha virajjati..

“evaṁ virattaṁ khemattaṁ, sabbasaṁyojanātigaṁ.

anvesaṁ sabbaṭṭhānesu, mārasenāpi nājjhagā” ti..

atha kho māro pāpimā ...pe0 ... tatthevantaradhāyīti.

7. chaphassāyatanasuttaṁ

153. ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. tena kho pana samayena bhagavā channaṁ phassāyatanānaṁ upādāya bhikkhūnaṁ dhammiyā kathāya sandasseti samādapeti samuttejeti sampahaṁseti. te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.

atha kho mārassa pāpimato etadahosi -- “ayaṁ kho samaṇo gotamo channaṁ phassāyatanānaṁ upādāya bhikkhūnaṁ dhammiyā kathāya sandasseti samādapeti samuttejeti sappahaṁseti. te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. yaṁnūnāhaṁ yena samaṇo gotamo tenupasaṅkameyyaṁ vicakkhukammāyā” ti. atha kho māro pāpimā yena bhagavā tenupasaṅkami; upasaṅkamitvā bhagavato avidūre mahantaṁ bhayabheravaṁ saddamakāsi, apissudaṁ pathavī maññe undrīyati {udrīyati (sī0 syā0 kaṁ0 pī) u + dara + ya + ti = udrīyati}. atha kho aññataro bhikkhu aññataraṁ bhikkhuṁ etadavoca -- “bhikkhu, bhikkhu, esā pathavī maññe undrīyatī” ti. evaṁ vutte, bhagavā taṁ bhikkhuṁ etadavoca -- “nesā bhikkhu pathavī undrīyati. māro eso pāpimā tumhākaṁ vicakkhukammāya āgato” ti. atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi --

“rūpā saddā rasā gandhā, phassā dhammā ca kevalā.

etaṁ lokāmisaṁ ghoraṁ, ettha loko vimucchito..

“etañca samatikkamma, sato buddhassa sāvako.

māradheyyaṁ atikkamma, ādiccova virocatī” ti..

atha kho māro pāpimā ...pe0 ... tatthevantaradhāyīti.

8. piṇḍasuttaṁ

154. ekaṁ samayaṁ bhagavā magadhesu viharati pañcasālāyaṁ brāhmaṇagāme. tena kho pana samayena pañcasālāyaṁ brāhmaṇagāme kumārikānaṁ pāhunakāni bhavanti. atha kho bhagavā pubbaṇhasamayaṁ nivāsetvā pattacīvaramādāya pañcasālaṁ brāhmaṇagāmaṁ piṇḍāya pāvisi. tena kho pana samayena pañcasāleyyakā brāhmaṇagahapatikā mārena pāpimatā anvāviṭṭhā bhavanti -- mā samaṇo gotamo piṇḍamalatthāti.

atha kho bhagavā yathādhotena pattena pañcasālaṁ brāhmaṇagāmaṁ piṇḍāya pāvisi tathādhotena {yathādhotena (?)} pattena paṭikkami. atha kho māro pāpimā yena bhagavā tenupasaṅkami; upasaṅkamitvā bhagavantaṁ etadavoca -- “api tvaṁ, samaṇa, piṇḍamalatthā” ti? “tathā nu tvaṁ, pāpima, akāsi yathāhaṁ piṇḍaṁ na labheyyan”-ti. “tena hi, bhante, bhagavā dutiyampi pañcasālaṁ brāhmaṇagāmaṁ piṇḍāya pavisatu. tathāhaṁ karissāmi yathā bhagavā piṇḍaṁ lacchatī” ti.

“apuññaṁ pasavi māro, āsajja naṁ tathāgataṁ.

kiṁ nu maññasi pāpima, na me pāpaṁ vipaccati..

“susukhaṁ vata jīvāma, yesaṁ no natthi kiñcanaṁ.

pītibhakkhā bhavissāma, devā ābhassarā yathā” ti..

atha kho māro pāpimā “jānāti maṁ bhagavā, jānāti maṁ sugato” ti dukkhī dummano tatthevantaradhāyīti.

9. kassakasuttaṁ

155. sāvatthinidānaṁ. tena kho pana samayena bhagavā bhikkhūnaṁ nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.

atha kho mārassa pāpimato etadahosi -- “ayaṁ kho samaṇo gotamo bhikkhūnaṁ nibbānapaṭisaṁyuttāya dhammiyā kathāya ...pe0 ... yaṁnūnāhaṁ yena samaṇo gotamo tenupasaṅkameyyaṁ vicakkhukammāyā” ti. atha kho māro pāpimā kassakavaṇṇaṁ abhinimminitvā mahantaṁ naṅgalaṁ khandhe karitvā dīghapācanayaṭṭhiṁ gahetvā haṭahaṭakeso sāṇasāṭinivattho kaddamamakkhitehi pādehi yena bhagavā tenupasaṅkami; upasaṅkamitvā bhagavantaṁ etadavoca -- “api, samaṇa, balībadde addasā” ti? “kiṁ pana, pāpima, te balībaddehī” ti? “mameva, samaṇa, cakkhu, mama rūpā, mama cakkhusamphassaviññāṇāyatanaṁ. kuhiṁ me, samaṇa, gantvā mokkhasi? mameva, samaṇa, sotaṁ, mama saddā ...pe0 ... mameva, samaṇa, ghānaṁ, mama gandhā; mameva, samaṇa, jivhā, mama rasā; mameva, samaṇa, kāyo, mama phoṭṭhabbā; mameva, samaṇa, mano, mama dhammā, mama manosamphassaviññāṇāyatanaṁ. kuhiṁ me, samaṇa, gantvā mokkhasī” ti?

“taveva, pāpima, cakkhu, tava rūpā, tava cakkhusamphassaviññāṇāyatanaṁ. yattha ca kho, pāpima, natthi cakkhu, natthi rūpā, natthi cakkhusamphassaviññāṇāyatanaṁ, agati tava tattha, pāpima. taveva, pāpima, sotaṁ, tava saddā, tava sotasamphassaviññāṇāyatanaṁ. yattha ca kho, pāpima, natthi sotaṁ, natthi saddā, natthi sotasamphassaviññāṇāyatanaṁ, agati tava tattha, pāpima. taveva, pāpima, ghānaṁ, tava gandhā, tava ghānasamphassaviññāṇāyatanaṁ. yattha ca kho, pāpima, natthi ghānaṁ, natthi gandhā, natthi ghānasamphassaviññāṇāyatanaṁ, agati tava tattha, pāpima. taveva, pāpima, jivhā, tava rasā, tava jivhāsamphassaviññāṇāyatanaṁ ...pe0 ... taveva, pāpima, kāyo, tava phoṭṭhabbā, tava kāyasamphassaviññāṇāyatanaṁ ...pe0 ... taveva, pāpima, mano, tava dhammā, tava manosamphassaviññāṇāyatanaṁ. yattha ca kho, pāpima, natthi mano, natthi dhammā, natthi manosamphassaviññāṇāyatanaṁ, agati tava tattha, pāpimā” ti.

“yaṁ vadanti mama yidanti, ye vadanti mamanti ca.

ettha ce te mano atthi, na me samaṇa mokkhasī” ti..

“yaṁ vadanti na taṁ mayhaṁ, ye vadanti na te ahaṁ.

evaṁ pāpima jānāhi, na me maggampi dakkhasī” ti..

atha kho māro pāpimā ...pe0 ... tatthevantaradhāyīti.

10. rajjasuttaṁ

156. ekaṁ samayaṁ bhagavā kosalesu viharati himavantapadese {himavantapasse (sī0)} araññakuṭikāyaṁ. atha kho bhagavato rahogatassa paṭisallīnassa evaṁ cetaso parivitakko udapādi -- “sakkā nu kho rajjaṁ kāretuṁ ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenā” ti?

atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṁ etadavoca -- “kāretu, bhante, bhagavā rajjaṁ, kāretu, sugato, rajjaṁ ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenā” ti. “kiṁ pana me tvaṁ, pāpima, passasi yaṁ maṁ tvaṁ evaṁ vadesi -- `kāretu, bhante, bhagavā rajjaṁ, kāretu sugato, rajjaṁ ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenā” 'ti? “bhagavatā kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. ākaṅkhamāno ca, bhante, bhagavā himavantaṁ pabbatarājaṁ suvaṇṇaṁ tveva adhimucceyya suvaṇṇañca panassā” ti {suvaṇṇapabbatassāti (sī0 syā0 kaṁ0), suvaṇṇañca pabbatassāti (pī0)}.

“pabbatassa suvaṇṇassa, jātarūpassa kevalo.

dvittāva nālamekassa, iti vidvā samañcare..

“yo dukkhamaddakkhi yatonidānaṁ,

kāmesu so jantu kathaṁ nameyya.

upadhiṁ viditvā saṅgoti loke,

tasseva jantu vinayāya sikkhe” ti..

atha kho māro pāpimā “jānāti maṁ bhagavā, jānāti maṁ sugato” ti dukkhī dummano tatthevantaradhāyīti.

dutiyo vaggo.

tassuddānaṁ --

pāsāṇo sīho sakalikaṁ {sakkhalikaṁ (ka0)}, patirūpañca mānasaṁ.

pattaṁ āyatanaṁ piṇḍaṁ, kassakaṁ rajjena te dasāti..

3. tatiyavaggo

1. sambahulasuttaṁ

157. evaṁ me sutaṁ -- ekaṁ samayaṁ bhagavā sakkesu viharati silāvatiyaṁ. tena kho pana samayena sambahulā bhikkhū bhagavato avidūre appamattā ātāpino pahitattā viharanti. atha kho māro pāpimā brāhmaṇavaṇṇaṁ abhinimminitvā mahantena jaṭaṇḍuvena ajinakkhipanivattho jiṇṇo gopānasivaṅko ghurughurupassāsī udumbaradaṇḍaṁ gahetvā yena te bhikkhū tenupasaṅkami; upasaṅkamitvā te bhikkhū etadavoca -- “daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu. bhuñjantu bhavanto mānusake kāme. mā sandiṭṭhikaṁ hitvā kālikaṁ anudhāvitthā” ti. “na kho mayaṁ, brāhmaṇa, sandiṭṭhikaṁ hitvā kālikaṁ anudhāvāma. kālikañca kho mayaṁ, brāhmaṇa, hitvā sandiṭṭhikaṁ anudhāvāma. kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo. sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī” ti. evaṁ vutte, māro pāpimā sīsaṁ okampetvā jivhaṁ nillāletvā tivisākhaṁ nalāṭe nalāṭikaṁ vuṭṭhāpetvā daṇḍamolubbha pakkāmi.

atha kho te bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “idha mayaṁ, bhante, bhagavato avidūre appamattā ātāpino pahitattā viharāma. atha kho, bhante, aññataro brāhmaṇo mahantena jaṭaṇḍuvena ajinakkhipanivattho jiṇṇo gopānasivaṅko ghurughurupassāsī udumbaradaṇḍaṁ gahetvā yena mayaṁ tenupasaṅkami; upasaṅkamitvā amhe etadavoca -- `daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu. bhuñjantu bhavanto mānusake kāme. mā sandiṭṭhikaṁ hitvā kālikaṁ anudhāvitthā'ti. evaṁ vutte, mayaṁ, bhante, taṁ brāhmaṇaṁ etadavocumha -- `na kho mayaṁ, brāhmaṇa, sandiṭṭhikaṁ hitvā kālikaṁ anudhāvāma. kālikañca kho mayaṁ, brāhmaṇa, hitvā sandiṭṭhikaṁ anudhāvāma. kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo. sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī'ti. evaṁ vutte, bhante, so brāhmaṇo sīsaṁ okampetvā jivhaṁ nillāletvā tivisākhaṁ nalāṭe nalāṭikaṁ vuṭṭhāpetvā daṇḍamolubbha pakkanto” ti.

“neso, bhikkhave, brāhmaṇo. māro eso pāpimā tumhākaṁ vicakkhukammāya āgato” ti. atha kho bhagavā etamatthaṁ viditvā tāyaṁ velāyaṁ imaṁ gāthaṁ abhāsi --

“yo dukkhamaddakkhi yatonidānaṁ,

kāmesu so jantu kathaṁ nameyya.

upadhiṁ viditvā saṅgoti loke,

tasseva jantu vinayāya sikkhe” ti..

2. samiddhisuttaṁ

158. ekaṁ samayaṁ bhagavā sakkesu viharati silāvatiyaṁ. tena kho pana samayena āyasmā samiddhi bhagavato avidūre appamatto ātāpī pahitatto viharati. atha kho āyasmato samiddhissa rahogatassa paṭisallīnassa evaṁ cetaso parivitakko udapādi -- “lābhā vata me, suladdhaṁ vata me, yassa me satthā arahaṁ sammāsambuddho. lābhā vata me, suladdhaṁ vata me, yvāhaṁ evaṁ svākkhāte dhammavinaye pabbajito. lābhā vata me, suladdhaṁ vata me, yassa me sabrahmacārino sīlavanto kalyāṇadhammā” ti. atha kho māro pāpimā āyasmato samiddhissa cetasā cetoparivitakkamaññāya yenāyasmā samiddhi tenupasaṅkami; upasaṅkamitvā āyasmato samiddhissa avidūre mahantaṁ bhayabheravaṁ saddamakāsi, apissudaṁ pathavī maññe undrīyati.

atha kho āyasmā samiddhi yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno āyasmā samiddhi bhagavantaṁ etadavoca -- “idhāhaṁ, bhante, bhagavato avidūre appamatto ātāpī pahitatto viharāmi. tassa mayhaṁ, bhante, rahogatassa paṭisallīnassa evaṁ cetaso parivitakko udapādi -- `lābhā vata me, suladdhaṁ vata me, yassa me satthā arahaṁ sammāsambuddho. lābhā vata me, suladdhaṁ vata me, yvāhaṁ evaṁ svākkhāte dhammavinaye pabbajito. lābhā vata me, suladdhaṁ vata me, yassa me sabrahmacārino sīlavanto kalyāṇadhammā'ti. tassa mayhaṁ, bhante, avidūre mahābhayabheravasaddo ahosi, apissudaṁ pathavī maññe undrīyatī” ti.

“nesā, samiddhi, pathavī undrīyati. māro eso pāpimā tuyhaṁ vicakkhukammāya āgato. gaccha tvaṁ, samiddhi, tattheva appamatto ātāpī pahitatto viharāhī” ti. “evaṁ, bhante” ti kho āyasmā samiddhi bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. dutiyampi kho āyasmā samiddhi tattheva appamatto ātāpī pahitatto vihāsi. dutiyampi kho āyasmato samiddhissa rahogatassa paṭisallīnassa ...pe0 ... dutiyampi kho māro pāpimā āyasmato samiddhissa cetasā cetoparivitakkamaññāya ...pe0 ... apissudaṁ pathavī maññe undrīyati. atha kho āyasmā samiddhi māraṁ pāpimantaṁ gāthāya ajjhabhāsi --

“saddhāyāhaṁ pabbajito, agārasmā anagāriyaṁ.

sati paññā ca me buddhā, cittañca susamāhitaṁ.

kāmaṁ karassu rūpāni, neva maṁ byādhayissasī” ti..

atha kho māro pāpimā “jānāti maṁ samiddhi bhikkhū” ti dukkhī dummano tatthevantaradhāyīti.

3. godhikasuttaṁ

159. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena āyasmā godhiko isigilipasse viharati kāḷasilāyaṁ. atha kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. atha kho āyasmā godhiko tamhā sāmayikāya cetovimuttiyā parihāyi. dutiyampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. dutiyampi kho āyasmā godhiko tamhā sāmayikāya cetovimuttiyā parihāyi. tatiyampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. tatiyampi kho āyasmā godhiko tamhā ...pe0 ... parihāyi. catutthampi kho āyasmā godhiko appamatto ...pe0 ... vimuttiṁ phusi. catutthampi kho āyasmā godhiko tamhā ...pe0 ... parihāyi. pañcamampi kho āyasmā godhiko ...pe0 ... cetovimuttiṁ phusi. pañcamampi kho āyasmā ...pe0 ... vimuttiyā parihāyi. chaṭṭhampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. chaṭṭhampi kho āyasmā godhiko tamhā sāmayikāya cetovimuttiyā parihāyi. sattamampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi.

atha kho āyasmato godhikassa etadahosi -- “yāva chaṭṭhaṁ khvāhaṁ sāmayikāya cetovimuttiyā parihīno. yaṁnūnāhaṁ satthaṁ āhareyyan”-ti. atha kho māro pāpimā āyasmato godhikassa cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṁ gāthāhi ajjhabhāsi --

“mahāvīra mahāpañña, iddhiyā yasasā jala.

sabbaverabhayātīta, pāde vandāmi cakkhuma..

“sāvako te mahāvīra, maraṇaṁ maraṇābhibhū.

ākaṅkhati cetayati, taṁ nisedha jutindhara..

“kathañhi bhagavā tuyhaṁ, sāvako sāsane rato.

appattamānaso sekkho, kālaṁ kayirā janesutā” ti..

tena kho pana samayena āyasmato godhikena satthaṁ āharitaṁ hoti. atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi --

“evañhi dhīrā kubbanti, nāvakaṅkhanti jīvitaṁ.

samūlaṁ taṇhamabbuyha, godhiko parinibbuto” ti..

atha kho bhagavā bhikkhū āmantesi -- “āyāma, bhikkhave, yena isigilipassaṁ kāḷasilā tenupasaṅkamissāma yattha godhikena kulaputtena satthaṁ āharitan”-ti. “evaṁ, bhante” ti kho te bhikkhū bhagavato paccassosuṁ.

atha kho bhagavā sambahulehi bhikkhūhi saddhiṁ yena isigilipassaṁ kāḷasilā tenupasaṅkami. addasā kho bhagavā āyasmantaṁ godhikaṁ dūratova mañcake vivattakkhandhaṁ semānaṁ {seyyamānaṁ (syā0 kaṁ0), soppamānaṁ (ka0)}. tena kho pana samayena dhūmāyitattaṁ timirāyitattaṁ gacchateva purimaṁ disaṁ, gacchati pacchimaṁ disaṁ, gacchati uttaraṁ disaṁ, gacchati dakkhiṇaṁ disaṁ, gacchati uddhaṁ, gacchati adho, gacchati anudisaṁ.

atha kho bhagavā bhikkhū āmantesi -- “passatha no tumhe, bhikkhave, etaṁ dhūmāyitattaṁ timirāyitattaṁ gacchateva purimaṁ disaṁ, gacchati pacchimaṁ disaṁ, gacchati uttaraṁ disaṁ, gacchati dakkhiṇaṁ disaṁ, gacchati uddhaṁ, gacchati adho, gacchati anudisan”-ti? “evaṁ, bhante”. “eso kho, bhikkhave, māro pāpimā godhikassa kulaputtassa viññāṇaṁ samanvesati -- `kattha godhikassa kulaputtassa viññāṇaṁ patiṭṭhita'nti? appatiṭṭhitena ca, bhikkhave, viññāṇena godhiko kulaputto parinibbuto” ti. atha kho māro pāpimā beluvapaṇḍuvīṇaṁ ādāya yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“uddhaṁ adho ca tiriyaṁ, disā anudisā svahaṁ.

anvesaṁ nādhigacchāmi, godhiko so kuhiṁ gato” ti..

“yo {so (sī0 pī0)} dhīro dhitisampanno, jhāyī jhānarato sadā.

ahorattaṁ anuyuñjaṁ, jīvitaṁ anikāmayaṁ..

“jetvāna maccuno {bhetvā namucino (sī0)} senaṁ, anāgantvā punabbhavaṁ.

samūlaṁ taṇhamabbuyha, godhiko parinibbuto” ti..

“tassa sokaparetassa, vīṇā kacchā abhassatha.

tato so dummano yakkho, tatthevantaradhāyathā” ti {tatthevantaradhāyithāti (syā0 kaṁ0), tattheva antaradhāyīti (ka0)}..

4. sattavassānubandhasuttaṁ

160. evaṁ me sutaṁ -- ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhe. tena kho pana samayena māro pāpimā sattavassāni bhagavantaṁ anubandho hoti otārāpekkho otāraṁ alabhamāno. atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“sokāvatiṇṇo nu vanamhi jhāyasi,

vittaṁ nu jīno uda patthayāno.

āguṁ nu gāmasmimakāsi kiñci,

kasmā janena na karosi sakkhiṁ.

sakkhī na sampajjati kenaci te” ti..

“sokassa mūlaṁ palikhāya sabbaṁ,

anāgu jhāyāmi asocamāno.

chetvāna sabbaṁ bhavalobhajappaṁ,

anāsavo jhāyāmi pamattabandhū” ti..

“yaṁ vadanti mama yidanti, ye vadanti mamanti ca.

ettha ce te mano atthi, na me samaṇa mokkhasī” ti..

“yaṁ vadanti na taṁ mayhaṁ, ye vadanti na te ahaṁ.

evaṁ pāpima jānāhi, na me maggampi dakkhasī” ti..

“sace maggaṁ anubuddhaṁ, khemaṁ amatagāminaṁ.

apehi gaccha tvameveko, kimaññamanusāsasī” ti..

“amaccudheyyaṁ pucchanti, ye janā pāragāmino.

tesāhaṁ puṭṭho akkhāmi, yaṁ saccaṁ taṁ nirūpadhi” nti..

“seyyathāpi, bhante, gāmassa vā nigamassa vā avidūre pokkharaṇī. tatrassa kakkaṭako. atha kho, bhante, sambahulā kumārakā vā kumārikāyo vā tamhā gāmā vā nigamā vā nikkhamitvā yena sā pokkharaṇī tenupasaṅkameyyuṁ; upasaṅkamitvā taṁ kakkaṭakaṁ udakā uddharitvā thale patiṭṭhapeyyuṁ. yaṁ yadeva hi so, bhante, kakkaṭako aḷaṁ abhininnāmeyya taṁ tadeva te kumārakā vā kumārikāyo vā kaṭṭhena vā kathalāya vā sañchindeyyuṁ sambhañjeyyuṁ sampalibhañjeyyuṁ. evañhi so, bhante, kakkaṭako sabbehi aḷehi sañchinnehi sambhaggehi sampalibhaggehi abhabbo taṁ pokkharaṇiṁ otarituṁ. evameva kho, bhante, yāni kānici visūkāyikāni {yāni visukāyikāni (sī0 pī0 ka0)} visevitāni vipphanditāni, sabbāni tāni {kānici kānici sabbāni (sī0 pī0 ka0)} bhagavatā sañchinnāni sambhaggāni sampalibhaggāni. abhabbo dānāhaṁ, bhante, puna bhagavantaṁ upasaṅkamituṁ yadidaṁ otārāpekkho” ti. atha kho māro pāpimā bhagavato santike imā nibbejanīyā gāthāyo abhāsi --

“medavaṇṇañca pāsāṇaṁ, vāyaso anupariyagā.

apettha muduṁ vindema, api assādanā siyā..

“aladdhā tattha assādaṁ, vāyasetto apakkame.

kākova selamāsajja, nibbijjāpema gotamā” ti..

5. māradhītusuttaṁ

161. atha kho māro pāpimā bhagavato santike imā nibbejanīyā gāthāyo abhāsitvā tamhā ṭhānā apakkamma bhagavato avidūre pathaviyaṁ pallaṅkena nisīdi tuṇhībhūto maṅkubhūto pattakkhandho adhomukho pajjhāyanto appaṭibhāno kaṭṭhena bhūmiṁ vilikhanto. atha kho taṇhā ca arati ca ragā ca māradhītaro yena māro pāpimā tenupasaṅkamiṁsu; upasaṅkamitvā māraṁ pāpimantaṁ gāthāya ajjhabhāsiṁsu --

“kenāsi dummano tāta, purisaṁ kaṁ nu socasi.

mayaṁ taṁ rāgapāsena, āraññamiva kuñjaraṁ.

bandhitvā ānayissāma, vasago te bhavissatī” ti..

“arahaṁ sugato loke, na rāgena suvānayo.

māradheyyaṁ atikkanto, tasmā socāmahaṁ bhusan”-ti..

atha kho taṇhā ca arati ca ragā ca māradhītaro yena bhagavā tenupasaṅkamiṁsu; upasaṅkamitvā bhagavantaṁ etadavocuṁ -- “pāde te, samaṇa, paricāremā” ti. atha kho bhagavā na manasākāsi, yathā taṁ anuttare upadhisaṅkhaye vimutto.

atha kho taṇhā ca arati ca ragā ca māradhītaro ekamantaṁ apakkamma evaṁ samacintesuṁ -- “uccāvacā kho purisānaṁ adhippāyā. yaṁnūna mayaṁ ekasataṁ ekasataṁ kumārivaṇṇasataṁ abhinimmineyyāmā” ti. atha kho taṇhā ca arati ca ragā ca māradhītaro ekasataṁ ekasataṁ kumārivaṇṇasataṁ abhinimminitvā yena bhagavā tenupasaṅkamiṁsu; upasaṅkamitvā bhagavantaṁ etadavocuṁ -- “pāde te, samaṇa, paricāremā” ti. tampi bhagavā na manasākāsi, yathā taṁ anuttare upadhisaṅkhaye vimutto.

atha kho taṇhā ca arati ca ragā ca māradhītaro ekamantaṁ apakkamma evaṁ samacintesuṁ -- “uccāvacā kho purisānaṁ adhippāyā. yaṁnūna mayaṁ ekasataṁ ekasataṁ avijātavaṇṇasataṁ abhinimmineyyāmā” ti. atha kho taṇhā ca arati ca ragā ca māradhītaro ekasataṁ ekasataṁ avijātavaṇṇasataṁ abhinimminitvā yena bhagavā tenupasaṅkamiṁsu; upasaṅkamitvā bhagavantaṁ etadavocuṁ -- “pāde te, samaṇa, paricāremā” ti. tampi bhagavā na manasākāsi, yathā taṁ anuttare upadhisaṅkhaye vimutto.

atha kho taṇhā ca ...pe0 ... yaṁnūna mayaṁ ekasataṁ ekasataṁ sakiṁ vijātavaṇṇasataṁ abhinimmineyyāmāti. atha kho taṇhā ca ...pe0 ... sakiṁ vijātavaṇṇasataṁ abhinimminitvā yena bhagavā tenupasaṅkamiṁsu; upasaṅkamitvā bhagavantaṁ etadavocuṁ -- “pāde te, samaṇa, paricāremā” ti. tampi bhagavā na manasākāsi, yathā taṁ anuttare upadhisaṅkhaye vimutto.

atha kho taṇhā ca ...pe0 ... yaṁnūna mayaṁ ekasataṁ ekasataṁ duvijātavaṇṇasataṁ abhinimmineyyāmāti. atha kho taṇhā ca ...pe0 ... duvijātavaṇṇasataṁ abhinimminitvā yena bhagavā ...pe0 ... yathā taṁ anuttare upadhisaṅkhaye vimutto. atha kho taṇhā ca ...pe0 ... majjhimitthivaṇṇasataṁ abhinimmineyyāmāti. atha kho taṇhā ca ...pe0 ... majjhimitthivaṇṇasataṁ abhinimminitvā ...pe0 ... anuttare upadhisaṅkhaye vimutto.

atha kho taṇhā ca ...pe0 ... mahitthivaṇṇasataṁ abhinimmineyyāmāti. atha kho taṇhā ca ...pe0 ... mahitthivaṇṇasataṁ abhinimminitvā yena bhagavā ...pe0 ... anuttare upadhisaṅkhaye vimutto. atha kho taṇhā ca arati ca ragā ca māradhītaro ekamantaṁ apakkamma etadavocuṁ -- saccaṁ kira no pitā avoca --

“arahaṁ sugato loke, na rāgena suvānayo.

māradheyyaṁ atikkanto, tasmā socāmahaṁ bhusan”-ti..

“yañhi mayaṁ samaṇaṁ vā brāhmaṇaṁ vā avītarāgaṁ iminā upakkamena upakkameyyāma hadayaṁ vāssa phaleyya, uṇhaṁ lohitaṁ vā mukhato uggaccheyya, ummādaṁ vā pāpuṇeyya cittakkhepaṁ vā. seyyathā vā pana naḷo harito luto ussussati visussati milāyati; evameva ussusseyya visusseyya milāyeyyā” ti.

atha kho taṇhā ca arati ca ragā ca māradhītaro yena bhagavā tenupasaṅkamiṁsu; upasaṅkamitvā ekamantaṁ aṭṭhaṁsu. ekamantaṁ ṭhitā kho taṇhā māradhītā bhagavantaṁ gāthāya ajjhabhāsi --

“sokāvatiṇṇo nu vanamhi jhāyasi,

vittaṁ nu jīno uda patthayāno.

āguṁ nu gāmasmimakāsi kiñci,

kasmā janena na karosi sakkhiṁ.

sakkhī na sampajjati kenaci te” ti..

“atthassa pattiṁ hadayassa santiṁ,

jetvāna senaṁ piyasātarūpaṁ.

ekohaṁ {ekāhaṁ (syā0 kaṁ0 pī0 ka0)} jhāyaṁ sukhamanubodhiṁ,

tasmā janena na karomi sakkhiṁ.

sakkhī na sampajjati kenaci me” ti..

atha kho arati {arati ca (ka0)} māradhītā bhagavantaṁ gāthāya ajjhabhāsi --

“kathaṁ vihārībahulodha bhikkhu,

pañcoghatiṇṇo atarīdha chaṭṭhaṁ.

kathaṁ jhāyiṁ {kathaṁ jhāyaṁ (syā0 kaṁ0 pī0), kathajjhāyaṁ (ka0)} bahulaṁ kāmasaññā,

paribāhirā honti aladdha yo tan”-ti..

“passaddhakāyo suvimuttacitto,

asaṅkharāno satimā anoko.

aññāya dhammaṁ avitakkajhāyī,

na kuppati na sarati na thino {na kuppatī nassaratī na thīno (sī0)}..

“evaṁvihārībahulodha bhikkhu,

pañcoghatiṇṇo atarīdha chaṭṭhaṁ.

evaṁ jhāyiṁ bahulaṁ kāmasaññā,

paribāhirā honti aladdha yo tan”-ti..

atha kho ragā {ragāca (ka0)} māradhītā bhagavato santike gāthāya ajjhabhāsi --

“acchejja taṇhaṁ gaṇasaṅghacārī,

addhā carissanti {tarissanti (sī0)} bahū ca saddhā.

bahuṁ vatāyaṁ janataṁ anoko,

acchejja nessati maccurājassa pāran”-ti..

“nayanti ve mahāvīrā, saddhammena tathāgatā.

dhammena nayamānānaṁ, kā usūyā vijānatan”-ti..

atha kho taṇhā ca arati ca ragā ca māradhītaro yena māro pāpimā tenupasaṅkamiṁsu. addasā kho māro pāpimā taṇhañca aratiñca ragañca māradhītaro dūratova āgacchantiyo. disvāna gāthāhi ajjhabhāsi --

“bālā kumudanāḷehi, pabbataṁ abhimatthatha {abhimanthatha (sī0)}.

giriṁ nakhena khanatha, ayo dantehi khādatha..

“selaṁva sirasūhacca {sirasi ūhacca (sī0), sirasi ohacca (syā0 kaṁ0)}, pātāle gādhamesatha.

khāṇuṁva urasāsajja, nibbijjāpetha gotamā” ti..

“daddallamānā āgañchuṁ, taṇhā ca aratī ragā.

tā tattha panudī satthā, tūlaṁ bhaṭṭhaṁva māluto” ti..

tatiyo vaggo.

tassuddānaṁ --

sambahulā samiddhi ca, godhikaṁ sattavassāni.

dhītaraṁ desitaṁ buddha, seṭṭhena imaṁ mārapañcakanti..

mārasaṁyuttaṁ samattaṁ.

5. bhikkhunīsaṁyuttaṁ

1. āḷavikāsuttaṁ

162. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho āḷavikā bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami vivekatthinī. atha kho māro pāpimā āḷavikāya bhikkhuniyā bhayaṁ chambhitattaṁ lomahaṁsaṁ uppādetukāmo vivekamhā cāvetukāmo yena āḷavikā bhikkhunī tenupasaṅkami; upasaṅkamitvā āḷavikaṁ bhikkhuniṁ gāthāya ajjhabhāsi --

“natthi nissaraṇaṁ loke, kiṁ vivekena kāhasi.

bhuñjassu kāmaratiyo, māhu pacchānutāpinī” ti..

atha kho āḷavikāya bhikkhuniyā etadahosi -- “ko nu khvāyaṁ manusso vā amanusso vā gāthaṁ bhāsatī” ti? atha kho āḷavikāya bhikkhuniyā etadahosi -- “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo vivekamhā cāvetukāmo gāthaṁ bhāsatī” ti. atha kho āḷavikā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi --

“atthi nissaraṇaṁ loke, paññāya me suphussitaṁ {suphassitaṁ (sī0 pī0)}.

pamattabandhu pāpima, na tvaṁ jānāsi taṁ padaṁ..

“sattisūlūpamā kāmā, khandhāsaṁ adhikuṭṭanā.

yaṁ tvaṁ kāmaratiṁ brūsi, arati mayha sā ahū” ti..

atha kho māro pāpimā “jānāti maṁ āḷavikā bhikkhunī” ti dukkhī dummano tatthevantaradhāyīti.

2. somāsuttaṁ

163. sāvatthinidānaṁ. atha kho somā bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami divāvihārāya. andhavanaṁ ajjhogāhetvā aññatarasmiṁ rukkhamūle divāvihāraṁ nisīdi. atha kho māro pāpimā somāya bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena somā bhikkhunī tenupasaṅkami; upasaṅkamitvā somaṁ bhikkhuniṁ gāthāya ajjhabhāsi --

“yaṁ taṁ isīhi pattabbaṁ, ṭhānaṁ durabhisambhavaṁ.

na taṁ dvaṅgulapaññāya, sakkā pappotumitthiyā” ti..

atha kho somāya bhikkhuniyā etadahosi -- “ko nu khvāyaṁ manusso vā amanusso vā gāthaṁ bhāsatī” ti? atha kho somāya bhikkhuniyā etadahosi -- “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī” ti. atha kho somā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi --

“itthibhāvo kiṁ kayirā, cittamhi susamāhite.

ñāṇamhi vattamānamhi, sammā dhammaṁ vipassato..

“yassa nūna siyā evaṁ, itthāhaṁ purisoti vā.

kiñci vā pana aññasmi {asmīti (syā0 kaṁ0 pī0)}, taṁ māro vattumarahatī” ti..

atha kho māro pāpimā “jānāti maṁ somā bhikkhunī” ti dukkhī dummano tatthevantaradhāyīti.

3. kisāgotamīsuttaṁ

164. sāvatthinidānaṁ. atha kho kisāgotamī bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami, divāvihārāya. andhavanaṁ ajjhogāhetvā aññatarasmiṁ rukkhamūle divāvihāraṁ nisīdi. atha kho māro pāpimā kisāgotamiyā bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena kisāgotamī bhikkhunī tenupasaṅkami; upasaṅkamitvā kisāgotamiṁ bhikkhuniṁ gāthāya ajjhabhāsi --

“kiṁ nu tvaṁ mataputtāva, ekamāsi rudammukhī.

vanamajjhagatā ekā, purisaṁ nu gavesasī” ti..

atha kho kisāgotamiyā bhikkhuniyā etadahosi -- “ko nu khvāyaṁ manusso vā amanusso vā gāthaṁ bhāsatī” ti? atha kho kisāgotamiyā bhikkhuniyā etadahosi -- “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī” ti.

atha kho kisāgotamī bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi --

“accantaṁ mataputtāmhi, purisā etadantikā.

na socāmi na rodāmi, na taṁ bhāyāmi āvuso..

“sabbattha vihatā nandī, tamokkhandho padālito.

jetvāna maccuno {jetvā namucino (sī0)} senaṁ, viharāmi anāsavā” ti..

atha kho māro pāpimā “jānāti maṁ kisāgotamī bhikkhunī” ti dukkhī dummano tatthevantaradhāyīti.

4. vijayāsuttaṁ

165. sāvatthinidānaṁ. atha kho vijayā bhikkhunī pubbaṇhasamayaṁ nivāsetvā ...pe0 ... aññatarasmiṁ rukkhamūle divāvihāraṁ nisīdi. atha kho māro pāpimā vijayāya bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena vijayā bhikkhunī tenupasaṅkami; upasaṅkamitvā vijayaṁ bhikkhuniṁ gāthāya ajjhabhāsi --

“daharā tvaṁ rūpavatī, ahañca daharo susu.

pañcaṅgikena turiyena, ehayyebhiramāmase” ti {ehi ayye ramāmaseti (sī0)}..

atha kho vijayāya bhikkhuniyā etadahosi -- “ko nu khvāyaṁ manusso vā amanusso vā gāthaṁ bhāsatī” ti? atha kho vijayāya bhikkhuniyā etadahosi -- “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī” ti. atha kho vijayā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi --

“rūpā saddā rasā gandhā, phoṭṭhabbā ca manoramā.

niyyātayāmi tuyheva, māra nāhaṁ tenatthikā..

“iminā pūtikāyena, bhindanena pabhaṅgunā.

aṭṭīyāmi harāyāmi, kāmataṇhā samūhatā..

“ye ca rūpūpagā sattā, ye ca arūpaṭṭhāyino {āruppaṭṭhāyino (sī0 pī0)}.

yā ca santā samāpatti, sabbattha vihato tamo” ti..

atha kho māro pāpimā “jānāti maṁ vijayā bhikkhunī” ti dukkhī dummano tatthevantaradhāyīti.

5. uppalavaṇṇāsuttaṁ

166. sāvatthinidānaṁ. atha kho uppalavaṇṇā bhikkhunī pubbaṇhasamayaṁ nivāsetvā ...pe0 ... aññatarasmiṁ supupphitasālarukkhamūle aṭṭhāsi. atha kho māro pāpimā uppalavaṇṇāya bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena uppalavaṇṇā bhikkhunī tenupasaṅkami; upasaṅkamitvā uppalavaṇṇaṁ bhikkhuniṁ gāthāya ajjhabhāsi --

“supupphitaggaṁ upagamma bhikkhuni,

ekā tuvaṁ tiṭṭhasi sālamūle.

na catthi te dutiyā vaṇṇadhātu,

bāle na tvaṁ bhāyasi dhuttakānan”-ti..

atha kho uppalavaṇṇāya bhikkhuniyā etadahosi -- “ko nu khvāyaṁ manusso vā amanusso vā gāthaṁ bhāsatī” ti? atha kho uppalavaṇṇāya bhikkhuniyā etadahosi -- “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī” ti. atha kho uppalavaṇṇā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi --

“sataṁ sahassānipi dhuttakānaṁ,

idhāgatā tādisakā bhaveyyuṁ.

lomaṁ na iñjāmi na santasāmi,

na māra bhāyāmi tamekikāpi..

“esā antaradhāyāmi, kucchiṁ vā pavisāmi te.

pakhumantarikāyampi, tiṭṭhantiṁ maṁ na dakkhasi..

“cittasmiṁ vasībhūtāmhi, iddhipādā subhāvitā.

sabbabandhanamuttāmhi, na taṁ bhāyāmi āvuso” ti..

atha kho māro pāpimā “jānāti maṁ uppalavaṇṇā bhikkhunī” ti dukkhī dummano tatthevantaradhāyīti.

6. cālāsuttaṁ

167. sāvatthinidānaṁ. atha kho cālā bhikkhunī pubbaṇhasamayaṁ nivāsetvā ...pe0 ... aññatarasmiṁ rukkhamūle divāvihāraṁ nisīdi. atha kho māro pāpimā yena cālā bhikkhunī tenupasaṅkami; upasaṅkamitvā cālaṁ bhikkhuniṁ etadavoca -- “kiṁ nu tvaṁ, bhikkhuni, na rocesī” ti? “jātiṁ khvāhaṁ, āvuso, na rocemī” ti.

“kiṁ nu jātiṁ na rocesi, jāto kāmāni bhuñjati.

ko nu taṁ idamādapayi, jātiṁ mā roca {mā rocesi (sī0 pī0)} bhikkhunī” ti..

“jātassa maraṇaṁ hoti, jāto dukkhāni phussati {passati (sī0 pī0)}.

bandhaṁ vadhaṁ pariklesaṁ, tasmā jātiṁ na rocaye..

“buddho dhammamadesesi, jātiyā samatikkamaṁ.

sabbadukkhappahānāya, so maṁ sacce nivesayi..

“ye ca rūpūpagā sattā, ye ca arūpaṭṭhāyino.

nirodhaṁ appajānantā, āgantāro punabbhavan”-ti..

atha kho māro pāpimā “jānāti maṁ cālā bhikkhunī” ti dukkhī dummano tatthevantaradhāyīti.

7. upacālāsuttaṁ

168. sāvatthinidānaṁ. atha kho upacālā bhikkhunī pubbaṇhasamayaṁ nivāsetvā ...pe0 ... aññatarasmiṁ rukkhamūle divāvihāraṁ nisīdi. atha kho māro pāpimā yena upacālā bhikkhunī tenupasaṅkami; upasaṅkamitvā upacālaṁ bhikkhuniṁ etadavoca -- “kattha nu tvaṁ, bhikkhuni, uppajjitukāmā” ti? “na khvāhaṁ, āvuso, katthaci uppajjitukāmā” ti.

“tāvatiṁsā ca yāmā ca, tusitā cāpi devatā.

nimmānaratino devā, ye devā vasavattino.

tattha cittaṁ paṇidhehi, ratiṁ paccanubhossasī” ti..

“tāvatiṁsā ca yāmā ca, tusitā cāpi devatā.

nimmānaratino devā, ye devā vasavattino.

kāmabandhanabaddhā te, enti māravasaṁ puna..

“sabbo ādīpito {sabbova āditto (syā0 kaṁ0)} loko, sabbo loko padhūpito.

sabbo pajjalito {pajjalito (sabbattha)} loko, sabbo loko pakampito..

“akampitaṁ apajjalitaṁ {acalitaṁ (sī0 syā0 kaṁ0 pī0)}, aputhujjanasevitaṁ.

agati yattha mārassa, tattha me nirato mano” ti..

atha kho māro pāpimā “jānāti maṁ upacālā bhikkhunī” ti dukkhī dummano tatthevantaradhāyīti.

8. sīsupacālāsuttaṁ

169. sāvatthinidānaṁ. atha kho sīsupacālā {sīsūpacālā (sī0)} bhikkhunī pubbaṇhasamayaṁ nivāsetvā ...pe0 ... aññatarasmiṁ rukkhamūle divāvihāraṁ nisīdi. atha kho māro pāpimā yena sīsupacālā bhikkhunī tenupasaṅkami; upasaṅkamitvā sīsupacālaṁ bhikkhuniṁ etadavoca -- “kassa nu tvaṁ, bhikkhuni, pāsaṇḍaṁ rocesī” ti? “na khvāhaṁ, āvuso, kassaci pāsaṇḍaṁ rocemī” ti.

“kaṁ nu uddissa muṇḍāsi, samaṇī viya dissasi.

na ca rocesi pāsaṇḍaṁ, kimiva carasi momūhā” ti..

“ito bahiddhā pāsaṇḍā, diṭṭhīsu pasīdanti te.

na tesaṁ dhammaṁ rocemi, te dhammassa akovidā..

“atthtththi sakyakule jāto, buddho appaṭipuggalo.

sabbābhibhū māranudo, sabbatthamaparājito..

“sabbattha mutto asito, sabbaṁ passati cakkhumā.

sabbakammakkhayaṁ patto, vimutto upadhisaṅkhaye.

so mayhaṁ bhagavā satthā, tassa rocemi sāsanan”-ti..

atha kho māro pāpimā “jānāti maṁ sīsupacālā bhikkhunī” ti dukkhī dummano tatthevantaradhāyīti.

9. selāsuttaṁ

170. sāvatthinidānaṁ. atha kho selā bhikkhunī pubbaṇhasamayaṁ nivāsetvā ...pe0 ... aññatarasmiṁ rukkhamūle divāvihāraṁ nisīdi. atha kho māro pāpimā selāya bhikkhuniyā bhayaṁ chambhitattaṁ lomahaṁsaṁ uppādetukāmo ...pe0 ... selaṁ bhikkhuniṁ gāthāya ajjhabhāsi --

“kenidaṁ pakataṁ bimbaṁ, kvanu {kvannu (sī0 pī0), kvaci (syā0 kaṁ0 ka0)} bimbassa kārako.

kvanu bimbaṁ samuppannaṁ, kvanu bimbaṁ nirujjhatī” ti..

atha kho selāya bhikkhuniyā etadahosi -- “ko nu khvāyaṁ manusso vā amanusso vā gāthaṁ bhāsatī” ti? atha kho selāya bhikkhuniyā etadahosi -- “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī” ti. atha kho selā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi --

“nayidaṁ attakataṁ {nayidaṁ pakataṁ (syā0 kaṁ0)} bimbaṁ, nayidaṁ parakataṁ {nayidaṁ pakataṁ (syā0 kaṁ0)} aghaṁ.

hetuṁ paṭicca sambhūtaṁ, hetubhaṅgā nirujjhati..

“yathā aññataraṁ bījaṁ, khette vuttaṁ virūhati.

pathavīrasañcāgamma, sinehañca tadūbhayaṁ..

“evaṁ khandhā ca dhātuyo, cha ca āyatanā ime.

hetuṁ paṭicca sambhūtā, hetubhaṅgā nirujjhare” ti..

atha kho māro pāpimā “jānāti maṁ selā bhikkhunī” ti dukkhī dummano tatthevantaradhāyīti.

10. vajirāsuttaṁ

171. sāvatthinidānaṁ. atha kho vajirā bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami divāvihārāya. andhavanaṁ ajjhogāhetvā aññatarasmiṁ rukkhamūle divāvihāraṁ nisīdi. atha kho māro pāpimā vajirāya bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena vajirā bhikkhunī tenupasaṅkami; upasaṅkamitvā vajiraṁ bhikkhuniṁ gāthāya ajjhabhāsi --

“kenāyaṁ pakato satto, kuvaṁ sattassa kārako.

kuvaṁ satto samuppanno, kuvaṁ satto nirujjhatī” ti..

atha kho vajirāya bhikkhuniyā etadahosi -- “ko nu khvāyaṁ manusso vā amanusso vā gāthaṁ bhāsatī” ti? atha kho vajirāya bhikkhuniyā etadahosi -- “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī” ti. atha kho vajirā bhikkhunī “māro ayaṁ pāpimā” iti viditvā, māraṁ pāpimantaṁ gāthāhi paccabhāsi --

“kiṁ nu sattoti paccesi, māra diṭṭhigataṁ nu te.

suddhasaṅkhārapuñjoyaṁ, nayidha sattupalabbhati..

“yathā hi aṅgasambhārā, hoti saddo ratho iti.

evaṁ khandhesu santesu, hoti sattoti sammuti {sammati (syā0 kaṁ0)}..

“dukkhameva hi sambhoti, dukkhaṁ tiṭṭhati veti ca.

nāññatra dukkhā sambhoti, nāññaṁ dukkhā nirujjhatī” ti..

atha kho māro pāpimā “jānāti maṁ vajirā bhikkhunī” ti dukkhī dummano tatthevantaradhāyīti.

bhikkhunīsaṁyuttaṁ samattaṁ.

tassuddānaṁ --

āḷavikā ca somā ca, gotamī vijayā saha.

uppalavaṇṇā ca cālā, upacālā sīsupacālā ca.

selā vajirāya te dasāti..

6. brahmasaṁyuttaṁ

1. paṭhamavaggo

1. brahmāyācanasuttaṁ

172. evaṁ me sutaṁ -- ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhamūle paṭhamābhisambuddho. atha kho bhagavato rahogatassa paṭisallīnassa evaṁ cetaso parivitakko udapādi -- “adhigato kho myāyaṁ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo. ālayarāmā kho panāyaṁ pajā ālayaratā ālayasammuditā. ālayarāmāya kho pana pajāya ālayaratāya ālayasammuditāya duddasaṁ idaṁ ṭhānaṁ yadidaṁ idappaccayatāpaṭiccasamuppādo. idampi kho ṭhānaṁ duddasaṁ yadidaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. ahañceva kho pana dhammaṁ deseyyaṁ; pare ca me na ājāneyyuṁ; so mamassa kilamatho, sā mamassa vihesā” ti. apissu bhagavantaṁ imā anacchariyā gāthāyo paṭibhaṁsu pubbe assutapubbā --

“kicchena me adhigataṁ, halaṁ dāni pakāsituṁ.

rāgadosaparetehi, nāyaṁ dhammo susambudho..

“paṭisotagāmiṁ nipuṇaṁ, gambhīraṁ duddasaṁ aṇuṁ.

rāgarattā na dakkhanti, tamokhandhena āvuṭā” ti {tamokkhandhena āvutāti (sī0 syā0 kaṁ0 pī0)}..

itiha bhagavato paṭisañcikkhato appossukkatāya cittaṁ namati, no dhammadesanāya.

atha kho brahmuno sahampatissa bhagavato cetasā cetoparivitakkamaññāya etadahosi -- “nassati vata bho loko, vinassati vata bho loko, yatra hi nāma tathāgatassa arahato sammāsambuddhassa appossukkatāya cittaṁ namati {namissati (?)}, no dhammadesanāyā” ti. atha kho brahmā sahampati -- seyyathāpi nāma balavā puriso samiñjitaṁ {sammiñjitaṁ (sī0 syā0 kaṁ0 pī0)} vā bāhaṁ pasāreyya, pasāritaṁ vā bāhaṁ samiñjeyya evameva -- brahmaloke antarahito bhagavato purato pāturahosi. atha kho brahmā sahampati ekaṁsaṁ uttarāsaṅgaṁ karitvā dakkhiṇajāṇumaṇḍalaṁ pathaviyaṁ nihantvā yena bhagavā tenañjaliṁ paṇāmetvā bhagavantaṁ etadavoca -- “desetu, bhante, bhagavā dhammaṁ, desetu sugato dhammaṁ. santi sattā apparajakkhajātikā, assavanatā dhammassa parihāyanti. bhavissanti dhammassa aññātāro” ti. idamavoca brahmā sahampati, idaṁ vatvā athāparaṁ etadavoca --

“pāturahosi magadhesu pubbe,

dhammo asuddho samalehi cintito.

apāpuretaṁ {avāpuretaṁ (sī0)} amatassa dvāraṁ,

suṇantu dhammaṁ vimalenānubuddhaṁ..

“sele yathā pabbatamuddhaniṭṭhito,

yathāpi passe janataṁ samantato.

tathūpamaṁ dhammamayaṁ sumedha,

pāsādamāruyha samantacakkhu.

sokāvatiṇṇaṁ {sokāvakiṇṇaṁ (sī0)} janatamapetasoko,

avekkhassu jātijarābhibhūtaṁ..

“uṭṭhehi vīra vijitasaṅgāma,

satthavāha anaṇa {aṇaṇa (rūpasiddhiṭīkā)} vicara loke.

desassu {desetu (syā0 kaṁ0 pī0 ka0)} bhagavā dhammaṁ,

aññātāro bhavissantī” ti..

atha kho bhagavā brahmuno ca ajjhesanaṁ viditvā sattesu ca kāruññataṁ paṭicca buddhacakkhunā lokaṁ volokesi. addasā kho bhagavā buddhacakkhunā lokaṁ volokento satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye, appekacce paralokavajjabhayadassāvine viharante, appekacce na paralokavajjabhayadassāvine {dassāvino (sī0 syā0 kaṁ0 pī0)} viharante. seyyathāpi nāma uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakānuggatāni anto nimuggaposīni, appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni samodakaṁ ṭhitāni, appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakā accuggamma ṭhitāni {tiṭṭhanti (sī0 syā0 kaṁ0 pī0)} anupalittāni udakena; evameva bhagavā buddhacakkhunā lokaṁ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye, appekacce paralokavajjabhayadassāvine viharante, appekacce na paralokavajjabhayadassāvine viharante. disvāna brahmānaṁ sahampatiṁ gāthāya paccabhāsi --

“apārutā tesaṁ amatassa dvārā,

ye sotavanto pamuñcantu saddhaṁ.

vihiṁsasaññī paguṇaṁ na bhāsiṁ,

dhammaṁ paṇītaṁ manujesu brahme” ti..

atha kho brahmā sahampati “katāvakāso khomhi bhagavatā dhammadesanāyā” ti bhagavantaṁ abhivādetvā padakkhiṇaṁ katvā tatthevantaradhāyīti.

2. gāravasuttaṁ

173. evaṁ me sutaṁ -- ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhamūle paṭhamābhisambuddho. atha kho bhagavato rahogatassa paṭisallīnassa evaṁ cetaso parivitakko udapādi -- “dukkhaṁ kho agāravo viharati appatisso, kaṁ nu khvāhaṁ samaṇaṁ vā brāhmaṇaṁ vā sakkatvā garuṁ katvā {garukatvā (sī0 syā0 kaṁ0 pī0)} upanissāya vihareyyan”-ti?

atha kho bhagavato etadahosi -- “aparipuṇṇassa kho sīlakkhandhassa pāripūriyā aññaṁ samaṇaṁ vā brāhmaṇaṁ vā sakkatvā garuṁ katvā upanissāya vihareyyaṁ. na kho panāhaṁ passāmi sadevake loke samārake sabrahmake sassamaṇabrāhmaṇiyā pajāya sadevamanussāya attanā sīlasampannataraṁ aññaṁ samaṇaṁ vā brāhmaṇaṁ vā, yamahaṁ sakkatvā garuṁ katvā upanissāya vihareyyaṁ.

“aparipuṇṇassa kho samādhikkhandhassa pāripūriyā aññaṁ samaṇaṁ vā brāhmaṇaṁ vā sakkatvā garuṁ katvā upanissāya vihareyyaṁ. na kho panāhaṁ passāmi sadevake loke ...pe0 ... attanā samādhisampannataraṁ aññaṁ samaṇaṁ vā brāhmaṇaṁ vā, yamahaṁ sakkatvā garuṁ katvā upanissāya vihareyyaṁ.

“aparipuṇṇassa paññākkhandhassa pāripūriyā aññaṁ samaṇaṁ vā brāhmaṇaṁ vā sakkatvā garuṁ katvā upanissāya vihareyyaṁ. na kho panāhaṁ passāmi sadevake ...pe0 ... attanā paññāsampannataraṁ aññaṁ samaṇaṁ vā brāhmaṇaṁ vā, yamahaṁ sakkatvā garuṁ katvā upanissāya vihareyyaṁ.

“aparipuṇṇassa kho vimuttikkhandhassa pāripūriyā aññaṁ samaṇaṁ vā brāhmaṇaṁ vā sakkatvā garuṁ katvā upanissāya vihareyyaṁ. na kho panāhaṁ passāmi sadevake ...pe0 ... attanā vimuttisampannataraṁ aññaṁ samaṇaṁ vā brāhmaṇaṁ vā, yamahaṁ sakkatvā garuṁ katvā upanissāya vihareyyaṁ.

“aparipuṇṇassa kho vimuttiñāṇadassanakkhandhassa pāripūriyā aññaṁ samaṇaṁ vā brāhmaṇaṁ vā sakkatvā garuṁ katvā upanissāya vihareyyaṁ. na kho panāhaṁ passāmi sadevake loke samārake sabrahmake sassamaṇabrāhmaṇiyā pajāya sadevamanussāya attanā vimuttiñāṇadassanasampannataraṁ aññaṁ samaṇaṁ vā brāhmaṇaṁ vā, yamahaṁ sakkatvā garuṁ katvā upanissāya vihareyyaṁ. yaṁnūnāhaṁ yvāyaṁ dhammo mayā abhisambuddho tameva dhammaṁ sakkatvā garuṁ katvā upanissāya vihareyyan”-ti.

atha kho brahmā sahampati bhagavato cetasā cetoparivitakkamaññāya -- seyyathāpi nāma balavā puriso samiñjitaṁ vā bāhaṁ pasāreyya pasāritaṁ vā bāhaṁ samiñjeyya evameva -- brahmaloke antarahito bhagavato purato pāturahosi. atha kho brahmā sahampati ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “evametaṁ, bhagavā, evametaṁ, sugata! yepi te, bhante, ahesuṁ atītamaddhānaṁ arahanto sammāsambuddhā, tepi bhagavanto dhammaññeva sakkatvā garuṁ katvā upanissāya vihariṁsu; yepi te, bhante, bhavissanti anāgatamaddhānaṁ arahanto sammāsambuddhā tepi bhagavanto dhammaññeva sakkatvā garuṁ katvā upanissāya viharissanti. bhagavāpi, bhante, etarahi arahaṁ sammāsambuddho dhammaññeva sakkatvā garuṁ katvā upanissāya viharatū” ti. idamavoca brahmā sahampati, idaṁ vatvā athāparaṁ etadavoca --

“ye ca atītā sambuddhā, ye ca buddhā anāgatā.

yo cetarahi sambuddho, bahūnaṁ {bahunnaṁ (sī0 syā0 kaṁ0 pī0)} sokanāsano..

“sabbe saddhammagaruno, vihaṁsu {vihariṁsu (sī0 syā0 kaṁ0 pī0)} viharanti ca.

tathāpi viharissanti, esā buddhāna dhammatā..

“tasmā hi attakāmena {atthakāmena (sī0 pī0 ka0)}, mahattamabhikaṅkhatā.

saddhammo garukātabbo, saraṁ buddhāna sāsanan”-ti..

3. brahmadevasuttaṁ

174. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarissā brāhmaṇiyā brahmadevo nāma putto bhagavato santike agārasmā anagāriyaṁ pabbajito hoti.

atha kho āyasmā brahmadevo eko vūpakaṭṭho appamatto ātāpī pahitatto viharanto nacirasseva -- yassatthāya kulaputtā sammadeva agārasmā anagāriyaṁ pabbajanti, tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā” ti abbhaññāsi. aññataro ca panāyasmā brahmadevo arahataṁ ahosi.

atha kho āyasmā brahmadevo pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. sāvatthiyaṁ sapadānaṁ piṇḍāya caramāno yena sakamātu nivesanaṁ tenupasaṅkami. tena kho pana samayena āyasmato brahmadevassa mātā brāhmaṇī brahmuno āhutiṁ niccaṁ paggaṇhāti. atha kho brahmuno sahampatissa etadahosi -- “ayaṁ kho āyasmato brahmadevassa mātā brāhmaṇī brahmuno āhutiṁ niccaṁ paggaṇhāti. yaṁnūnāhaṁ taṁ upasaṅkamitvā saṁvejeyyan”-ti. atha kho brahmā sahampati -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya evameva -- brahmaloke antarahito āyasmato brahmadevassa mātu nivesane pāturahosi. atha kho brahmā sahampati vehāsaṁ ṭhito āyasmato brahmadevassa mātaraṁ brāhmaṇiṁ gāthāya ajjhabhāsi --

“dūre ito brāhmaṇi brahmaloko,

yassāhutiṁ paggaṇhāsi niccaṁ.

netādiso brāhmaṇi brahmabhakkho,

kiṁ jappasi brahmapathaṁ ajānaṁ {ajānantī (sī0 pī0 ka0)}..

“eso hi te brāhmaṇi brahmadevo,

nirūpadhiko atidevapatto.

akiñcano bhikkhu anaññaposī,

yo te so {te so (sī0 pī0), yo te sa (?)} piṇḍāya gharaṁ paviṭṭho..

“āhuneyyo vedagu bhāvitatto,

narānaṁ devānañca dakkhiṇeyyo.

bāhitvā pāpāni anūpalitto,

ghāsesanaṁ iriyati sītibhūto..

“na tassa pacchā na puratthamatthi,

santo vidhūmo anigho nirāso.

nikkhittadaṇḍo tasathāvaresu,

so tyāhutiṁ bhuñjatu aggapiṇḍaṁ..

“visenibhūto upasantacitto,

nāgova danto carati anejo.

bhikkhu susīlo suvimuttacitto,

so tyāhutiṁ bhuñjatu aggapiṇḍaṁ..

“tasmiṁ pasannā avikampamānā,

patiṭṭhapehi dakkhiṇaṁ dakkhiṇeyye.

karohi puññaṁ sukhamāyatikaṁ,

disvā muniṁ brāhmaṇi oghatiṇṇan”-ti..

“tasmiṁ pasannā avikampamānā,

patiṭṭhapesi dakkhiṇaṁ dakkhiṇeyye.

akāsi puññaṁ sukhamāyatikaṁ,

disvā muniṁ brāhmaṇī oghatiṇṇan”-ti..

4. bakabrahmasuttaṁ

175. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bakassa brahmuno evarūpaṁ pāpakaṁ diṭṭhigataṁ uppannaṁ hoti -- “idaṁ niccaṁ, idaṁ dhuvaṁ, idaṁ sassataṁ, idaṁ kevalaṁ, idaṁ acavanadhammaṁ, idañhi na jāyati na jīyati na mīyati na cavati na upapajjati, ito ca panaññaṁ uttariṁ {uttariṁ (sī0 syā0 kaṁ0 pī0)} nissaraṇaṁ natthī” ti.

atha kho bhagavā bakassa brahmuno cetasā cetoparivitakkamaññāya -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya evameva -- jetavane antarahito tasmiṁ brahmaloke pāturahosi. addasā kho bako brahmā bhagavantaṁ dūratova āgacchantaṁ. disvāna bhagavantaṁ etadavoca -- “ehi kho mārisa, svāgataṁ te, mārisa! cirassaṁ kho mārisa! imaṁ pariyāyamakāsi yadidaṁ idhāgamanāya. idañhi, mārisa, niccaṁ, idaṁ dhuvaṁ, idaṁ sassataṁ, idaṁ kevalaṁ, idaṁ acavanadhammaṁ, idañhi na jāyati na jīyati na mīyati na cavati na upapajjati. ito ca panaññaṁ uttari nissaraṇaṁ natthī” ti.

evaṁ vutte, bhagavā bakaṁ brahmānaṁ etadavoca -- “avijjāgato vata, bho, bako brahmā; avijjāgato vata, bho, bako brahmā. yatra hi nāma aniccaṁyeva samānaṁ niccanti vakkhati, adhuvaṁyeva samānaṁ dhuvanti vakkhati, asassataṁyeva samānaṁ sassatanti vakkhati, akevalaṁyeva samānaṁ kevalanti vakkhati, cavanadhammaṁyeva samānaṁ acavanadhammanti vakkhati. yattha ca pana jāyati ca jīyati ca mīyati ca cavati ca upapajjati ca, tañca tathā vakkhati -- `idañhi na jāyati na jīyati na mīyati na cavati na upapajjati'. santañca panaññaṁ uttari nissaraṇaṁ, `natthaññaṁ uttari nissaraṇa'nti vakkhatī” ti.

“dvāsattati gotama puññakammā,

vasavattino jātijaraṁ atītā.

ayamantimā vedagū brahmupapatti,

asmābhijappanti janā anekā” ti..

“appañhi etaṁ na hi dīghamāyu,

yaṁ tvaṁ baka maññasi dīghamāyuṁ.

sataṁ sahassānaṁ {sahassāna (syā0 kaṁ0)} nirabbudānaṁ,

āyuṁ pajānāmi tavāhaṁ brahme” ti..

“anantadassī bhagavāhamasmi,

jātijaraṁ sokamupātivatto.

kiṁ me purāṇaṁ vatasīlavattaṁ,

ācikkha me taṁ yamahaṁ vijaññā” ti..

“yaṁ tvaṁ apāyesi bahū manusse,

pipāsite ghammani samparete.

taṁ te purāṇaṁ vatasīlavattaṁ,

suttappabuddhova anussarāmi..

“yaṁ eṇikūlasmiṁ janaṁ gahītaṁ,

amocayī gayhakaṁ nīyamānaṁ.

taṁ te purāṇaṁ vatasīlavattaṁ,

suttappabuddhova anussarāmi..

“gaṅgāya sotasmiṁ gahītanāvaṁ,

luddena nāgena manussakamyā.

pamocayittha balasā pasayha,

taṁ te purāṇaṁ vatasīlavattaṁ,

suttappabuddhova anussarāmi..

“kappo ca te baddhacaro ahosiṁ,

sambuddhimantaṁ {sambuddhivantaṁ (bahūsu)} vatinaṁ amaññi.

taṁ te purāṇaṁ vatasīlavattaṁ,

suttappabuddhova anussarāmī” ti..

“addhā pajānāsi mametamāyuṁ,

aññepi {aññampi (sī0 pī0)} jānāsi tathā hi buddho.

tathā hi tyāyaṁ jalitānubhāvo,

obhāsayaṁ tiṭṭhati brahmalokan”-ti..

5. aññatarabrahmasuttaṁ

176. sāvatthinidānaṁ. tena kho pana samayena aññatarassa brahmuno evarūpaṁ pāpakaṁ diṭṭhigataṁ uppannaṁ hoti -- “natthi so samaṇo vā brāhmaṇo vā yo idha āgaccheyyā” ti. atha kho bhagavā tassa brahmuno cetasā cetoparivitakkamaññāya -- seyyathāpi nāma balavā puriso ...pe0 ... tasmiṁ brahmaloke pāturahosi. atha kho bhagavā tassa brahmuno upari vehāsaṁ pallaṅkena nisīdi tejodhātuṁ samāpajjitvā.

atha kho āyasmato mahāmoggallānassa etadahosi -- “kahaṁ nu kho bhagavā etarahi viharatī” ti? addasā kho āyasmā mahāmoggallāno {mahāmoggalāno (ka0)} bhagavantaṁ dibbena cakkhunā visuddhena atikkantamānusakena tassa brahmuno upari vehāsaṁ pallaṅkena nisinnaṁ tejodhātuṁ samāpannaṁ. disvāna -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya evameva -- jetavane antarahito tasmiṁ brahmaloke pāturahosi. atha kho āyasmā mahāmoggallāno puratthimaṁ disaṁ nissāya {upanissāya (sī0)} tassa brahmuno upari vehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.

atha kho āyasmato mahākassapassa etadahosi -- “kahaṁ nu kho bhagavā etarahi viharatī” ti? addasā kho āyasmā mahākassapo bhagavantaṁ dibbena cakkhunā ...pe0 ... disvāna -- seyyathāpi nāma balavā puriso ...pe0 ... evameva -- jetavane antarahito tasmiṁ brahmaloke pāturahosi. atha kho āyasmā mahākassapo dakkhiṇaṁ disaṁ nissāya tassa brahmuno upari vehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.

atha kho āyasmato mahākappinassa etadahosi -- “kahaṁ nu kho bhagavā etarahi viharatī” ti? addasā kho āyasmā mahākappino bhagavantaṁ dibbena cakkhunā ...pe0 ... tejodhātuṁ samāpannaṁ. disvāna -- seyyathāpi nāma balavā puriso ...pe0 ... evameva -- jetavane antarahito tasmiṁ brahmaloke pāturahosi. atha kho āyasmā mahākappino pacchimaṁ disaṁ nissāya tassa brahmuno upari vehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.

atha kho āyasmato anuruddhassa etadahosi -- “kahaṁ nu kho bhagavā etarahi viharatī” ti? addasā kho āyasmā anuruddho ...pe0 ... tejodhātuṁ samāpannaṁ. disvāna -- seyyathāpi nāma balavā puriso ...pe0 ... tasmiṁ brahmaloke pāturahosi. atha kho āyasmā anuruddho uttaraṁ disaṁ nissāya tassa brahmuno upari vehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.

atha kho āyasmā mahāmoggallāno taṁ brahmānaṁ gāthāya ajjhabhāsi --

“ajjāpi te āvuso sā diṭṭhi, yā te diṭṭhi pure ahu.

passasi vītivattantaṁ, brahmaloke pabhassaran”-ti..

“na me mārisa sā diṭṭhi, yā me diṭṭhi pure ahu.

passāmi vītivattantaṁ, brahmaloke pabhassaraṁ.

svāhaṁ ajja kathaṁ vajjaṁ, ahaṁ niccomhi sassato” ti..

atha kho bhagavā taṁ brahmānaṁ saṁvejetvā -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya evameva -- tasmiṁ brahmaloke antarahito jetavane pāturahosi. atha kho so brahmā aññataraṁ brahmapārisajjaṁ āmantesi -- “ehi tvaṁ, mārisa, yenāyasmā mahāmoggallāno tenupasaṅkama; upasaṅkamitvā āyasmantaṁ mahāmoggallānaṁ evaṁ vadehi -- `atthi nu kho, mārisa moggallāna, aññepi tassa bhagavato sāvakā evaṁmahiddhikā evaṁmahānubhāvā ; seyyathāpi bhavaṁ moggallāno kassapo kappino anuruddho” 'ti? “evaṁ, mārisā” ti kho so brahmapārisajjo tassa brahmuno paṭissutvā yenāyasmā mahāmoggallāno tenupasaṅkami; upasaṅkamitvā āyasmantaṁ mahāmoggallānaṁ etadavoca -- “atthi nu kho, mārisa moggallāna, aññepi tassa bhagavato sāvakā evaṁmahiddhikā evaṁmahānubhāvā; seyyathāpi bhavaṁ moggallāno kassapo kappino anuruddho” ti? atha kho āyasmā mahāmoggallāno taṁ brahmapārisajjaṁ gāthāya ajjhabhāsi --

“tevijjā iddhipattā ca, cetopariyāyakovidā.

khīṇāsavā arahanto, bahū buddhassa sāvakā” ti..

atha kho so brahmapārisajjo āyasmato mahāmoggallānassa bhāsitaṁ abhinanditvā anumoditvā yena so brahmā tenupasaṅkami; upasaṅkamitvā taṁ brahmānaṁ etadavoca -- “āyasmā mārisa, mahāmoggallāno evamāha --

“tevijjā iddhipattā ca, cetopariyāyakovidā.

khīṇāsavā arahanto, bahū buddhassa sāvakā” ti..

idamavoca so brahmapārisajjo. attamano ca so brahmā tassa brahmapārisajjassa bhāsitaṁ abhinandīti.

6. brahmalokasuttaṁ

177. sāvatthinidānaṁ. tena kho pana samayena bhagavā divāvihāragato hoti paṭisallīno. atha kho subrahmā ca paccekabrahmā suddhāvāso ca paccekabrahmā yena bhagavā tenupasaṅkamiṁsu; upasaṅkamitvā paccekaṁ dvārabāhaṁ {paccekadvārabāhaṁ (pī0 ka0)} upanissāya aṭṭhaṁsu. atha kho subrahmā paccekabrahmā suddhāvāsaṁ paccekabrahmānaṁ etadavoca -- “akālo kho tāva, mārisa, bhagavantaṁ payirupāsituṁ; divāvihāragato bhagavā paṭisallīno ca. asuko ca brahmaloko iddho ceva phīto ca, brahmā ca tatra pamādavihāraṁ viharati. āyāma, mārisa, yena so brahmaloko tenupasaṅkamissāma; upasaṅkamitvā taṁ brahmānaṁ saṁvejeyyāmā” ti. “evaṁ, mārisā” ti kho suddhāvāso paccekabrahmā subrahmuno paccekabrahmuno paccassosi.

atha kho subrahmā ca paccekabrahmā suddhāvāso ca paccekabrahmā -- seyyathāpi nāma balavā puriso ...pe0 ... evameva -- bhagavato purato antarahitā tasmiṁ brahmaloke pāturahesuṁ. addasā kho so brahmā te brahmāno dūratova āgacchante. disvāna te brahmāno etadavoca -- “handa kuto nu tumhe, mārisā, āgacchathā” ti? “āgatā kho mayaṁ, mārisa, amha tassa bhagavato santikā arahato sammāsambuddhassa. gaccheyyāsi pana tvaṁ, mārisa, tassa bhagavato upaṭṭhānaṁ arahato sammāsambuddhassā” ti?

evaṁ vutto {evaṁ vutte (sī0 syā0 kaṁ0)} kho so brahmā taṁ vacanaṁ anadhivāsento sahassakkhattuṁ attānaṁ abhinimminitvā subrahmānaṁ paccekabrahmānaṁ etadavoca -- “passasi me no tvaṁ, mārisa, evarūpaṁ iddhānubhāvan”-ti? “passāmi kho tyāhaṁ, mārisa, evarūpaṁ iddhānubhāvan”-ti. “so khvāhaṁ, mārisa, evaṁmahiddhiko evaṁmahānubhāvo kassa aññassa samaṇassa vā brāhmaṇassa vā upaṭṭhānaṁ gamissāmī” ti?

atha kho subrahmā paccekabrahmā dvisahassakkhattuṁ attānaṁ abhinimminitvā taṁ brahmānaṁ etadavoca -- “passasi me no tvaṁ, mārisa, evarūpaṁ iddhānubhāvan”-ti? “passāmi kho tyāhaṁ, mārisa, evarūpaṁ iddhānubhāvan”-ti. “tayā ca kho, mārisa, mayā ca sveva bhagavā mahiddhikataro ceva mahānubhāvataro ca. gaccheyyāsi tvaṁ, mārisa, tassa bhagavato upaṭṭhānaṁ arahato sammāsambuddhassā” ti? atha kho so brahmā subrahmānaṁ paccekabrahmānaṁ gāthāya ajjhabhāsi --

“tayo supaṇṇā caturo ca haṁsā,

byagghīnisā pañcasatā ca jhāyino.

tayidaṁ vimānaṁ jalate ca {jalateva (pī0 ka0)} brahme,

obhāsayaṁ uttarassaṁ disāyan”-ti..

“kiñcāpi te taṁ jalate vimānaṁ,

obhāsayaṁ uttarassaṁ disāyaṁ.

rūpe raṇaṁ disvā sadā pavedhitaṁ,

tasmā na rūpe ramatī sumedho” ti..

atha kho subrahmā ca paccekabrahmā suddhāvāso ca paccekabrahmā taṁ brahmānaṁ saṁvejetvā tatthevantaradhāyiṁsu. agamāsi ca kho so brahmā aparena samayena bhagavato upaṭṭhānaṁ arahato sammāsambuddhassāti.

7. kokālikasuttaṁ

178. sāvatthinidānaṁ. tena kho pana samayena bhagavā divāvihāragato hoti paṭisallīno. atha kho subrahmā ca paccekabrahmā suddhāvāso ca paccekabrahmā yena bhagavā tenupasaṅkamiṁsu; upasaṅkamitvā paccekaṁ dvārabāhaṁ nissāya aṭṭhaṁsu. atha kho subrahmā paccekabrahmā kokālikaṁ bhikkhuṁ ārabbha bhagavato santike imaṁ gāthaṁ abhāsi --

“appameyyaṁ paminanto, kodha vidvā vikappaye.

appameyyaṁ pamāyinaṁ, nivutaṁ taṁ maññe puthujjanan”-ti..

8. katamodakatissasuttaṁ

179. sāvatthinidānaṁ. tena kho pana samayena bhagavā divāvihāragato hoti paṭisallīno. atha kho subrahmā ca paccekabrahmā suddhāvāso ca paccekabrahmā yena bhagavā tenupasaṅkamiṁsu; upasaṅkamitvā paccekaṁ dvārabāhaṁ nissāya aṭṭhaṁsu. atha kho suddhāvāso paccekabrahmā katamodakatissakaṁ {katamorakatissakaṁ (sī0 syā0 kaṁ0)} bhikkhuṁ ārabbha bhagavato santike imaṁ gāthaṁ abhāsi --

“appameyyaṁ paminanto, kodha vidvā vikappaye.

appameyyaṁ pamāyinaṁ, nivutaṁ taṁ maññe akissavan”-ti..

9. turūbrahmasuttaṁ

180. sāvatthinidānaṁ. tena kho pana samayena kokāliko bhikkhu ābādhiko hoti dukkhito bāḷhagilāno. atha kho turū {tudu (sī0 syā0 kaṁ0 pī0)} paccekabrahmā abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena kokāliko bhikkhu tenupasaṅkami; upasaṅkamitvā vehāsaṁ ṭhito kokālikaṁ bhikkhuṁ etadavoca -- “pasādehi, kokālika, sāriputtamoggallānesu cittaṁ. pesalā sāriputtamoggallānā” ti. “kosi tvaṁ, āvuso” ti? “ahaṁ turū paccekabrahmā” ti. “nanu tvaṁ, āvuso, bhagavatā anāgāmī byākato, atha kiñcarahi idhāgato? passa, yāvañca te idaṁ aparaddhan”-ti.

“purisassa hi jātassa, kuṭhārī {dudhārī (syā0 kaṁ0 ka0)} jāyate mukhe.

yāya chindati attānaṁ, bālo dubbhāsitaṁ bhaṇaṁ..

“yo nindiyaṁ pasaṁsati,

taṁ vā nindati yo pasaṁsiyo.

vicināti mukhena so kaliṁ,

kalinā tena sukhaṁ na vindati..

“appamattako ayaṁ kali,

yo akkhesu dhanaparājayo.

sabbassāpi sahāpi attanā,

ayameva mahantataro kali.

yo sugatesu manaṁ padosaye..

“sataṁ sahassānaṁ nirabbudānaṁ,

chattiṁsati pañca ca abbudāni.

yamariyagarahī {yamariye garahī (syā0 kaṁ0), yamariyaṁ garahaṁ (ka0)} nirayaṁ upeti,

vācaṁ manañca paṇidhāya pāpakan”-ti..

10. kokālikasuttaṁ

181. sāvatthinidānaṁ. atha kho kokāliko bhikkhu yena bhagavā tenupasaṅkami ; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho kokāliko bhikkhu bhagavantaṁ etadavoca -- “pāpicchā, bhante, sāriputtamoggallānā pāpikānaṁ icchānaṁ vasaṁ gatā” ti. evaṁ vutte, bhagavā kokālikaṁ bhikkhuṁ etadavoca -- “mā hevaṁ, kokālika, avaca; mā hevaṁ, kokālika, avaca. pasādehi, kokālika, sāriputtamoggallānesu cittaṁ. pesalā sāriputtamoggallānā” ti. dutiyampi kho kokāliko bhikkhu bhagavantaṁ etadavoca -- “kiñcāpi me, bhante, bhagavā saddhāyiko paccayiko; atha kho pāpicchāva bhante, sāriputtamoggallānā pāpikānaṁ icchānaṁ vasaṁ gatā” ti. dutiyampi kho bhagavā kokālikaṁ bhikkhuṁ etadavoca -- “mā hevaṁ, kokālika, avaca; mā hevaṁ, kokālika, avaca. pasādehi, kokālika, sāriputtamoggallānesu cittaṁ. pesalā sāriputtamoggallānā” ti. tatiyampi kho kokāliko bhikkhu bhagavantaṁ etadavoca -- “kiñcāpi ...pe0 ... icchānaṁ vasaṁ gatā” ti. tatiyampi kho bhagavā kokālikaṁ bhikkhuṁ etadavoca -- “mā hevaṁ ...pe0 ... pesalā sāriputtamoggallānā” ti.

atha kho kokāliko bhikkhu uṭṭhāyāsanā bhagavantaṁ abhivādetvā padakkhiṇaṁ katvā pakkāmi. acirapakkantassa ca kokālikassa bhikkhuno sāsapamattīhi pīḷakāhi {piḷakāhi (sī0 pī0)} sabbo kāyo phuṭo ahosi. sāsapamattiyo hutvā muggamattiyo ahesuṁ, muggamattiyo hutvā kalāyamattiyo ahesuṁ, kalāyamattiyo hutvā kolaṭṭhimattiyo ahesuṁ, kolaṭṭhimattiyo hutvā kolamattiyo ahesuṁ, kolamattiyo hutvā āmalakamattiyo ahesuṁ, āmalakamattiyo hutvā beluvasalāṭukamattiyo ahesuṁ, beluvasalāṭukamattiyo hutvā billamattiyo ahesuṁ, billamattiyo hutvā pabhijjiṁsu. pubbañca lohitañca pagghariṁsu. atha kho kokāliko bhikkhu teneva ābādhena kālamakāsi. kālaṅkato ca kokāliko bhikkhu padumaṁ nirayaṁ upapajji sāriputtamoggallānesu cittaṁ āghātetvā.

atha kho brahmā sahampati abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho brahmā sahampati bhagavantaṁ etadavoca -- “kokāliko, bhante, bhikkhu kālaṅkato. kālaṅkato ca, bhante, kokāliko bhikkhu padumaṁ nirayaṁ upapanno sāriputtamoggallānesu cittaṁ āghātetvā” ti. idamavoca brahmā sahampati, idaṁ vatvā bhagavantaṁ abhivādetvā padakkhiṇaṁ katvā tatthevantaradhāyīti.

atha kho bhagavā tassā rattiyā accayena bhikkhū āmantesi -- “imaṁ, bhikkhave, rattiṁ brahmā sahampati abhikkantāya rattiyā abhikkantavaṇṇo kevalakappaṁ jetavanaṁ obhāsetvā yenāhaṁ tenupasaṅkami; upasaṅkamitvā maṁ abhivādetvā ekamantaṁ aṭṭhāsi. ekamantaṁ ṭhito kho, bhikkhave, brahmā sahampati maṁ etadavoca -- `kokāliko, bhante, bhikkhu kālaṅkato. kālaṅkato ca, bhante, kokāliko bhikkhu padumaṁ nirayaṁ upapanno sāriputtamoggallānesu cittaṁ āghātetvā'ti. idamavoca, bhikkhave, brahmā sahampati, idaṁ vatvā maṁ abhivādetvā padakkhiṇaṁ katvā tatthevantaradhāyī” ti.

evaṁ vutte, aññataro bhikkhu bhagavantaṁ etadavoca -- “kīvadīghaṁ nu kho, bhante, padume niraye āyuppamāṇan”-ti? “dīghaṁ kho, bhikkhu, padume niraye āyuppamāṇaṁ. taṁ na sukaraṁ saṅkhātuṁ -- ettakāni vassāni iti vā, ettakāni vassasatāni iti vā, ettakāni vassasahassāni iti vā, ettakāni vassasatasahassāni iti vā” ti. “sakkā pana, bhante, upamaṁ kātu” nti? “sakkā, bhikkhū” ti bhagavā avoca --

“seyyathāpi, bhikkhu vīsatikhāriko kosalako tilavāho. tato puriso vassasatassa vassasatassa accayena ekamekaṁ tilaṁ uddhareyya; khippataraṁ kho so, bhikkhu, vīsatikhāriko kosalako tilavāho iminā upakkamena parikkhayaṁ pariyādānaṁ gaccheyya, na tveva eko abbudo nirayo. seyyathāpi, bhikkhu, vīsati abbudā nirayā, evameko nirabbudanirayo. seyyathāpi, bhikkhu, vīsati nirabbudā nirayā, evameko ababo nirayo. seyyathāpi, bhikkhu, vīsati ababā nirayā, evameko aṭaṭo nirayo. seyyathāpi, bhikkhu, vīsati aṭaṭā nirayā, evameko ahaho nirayo. seyyathāpi, bhikkhu, vīsati ahahā nirayā, evameko kumudo nirayo. seyyathāpi, bhikkhu, vīsati kumudā nirayā, evameko sogandhiko nirayo. seyyathāpi, bhikkhu, vīsati sogandhikā nirayā, evameko uppalanirayo. seyyathāpi, bhikkhu, vīsati uppalā nirayā, evameko puṇḍariko nirayo. seyyathāpi, bhikkhu, vīsati puṇḍarikā nirayā, evameko padumo nirayo. padume pana, bhikkhu, niraye kokāliko bhikkhu upapanno sāriputtamoggallānesu cittaṁ āghātetvā” ti. idamavoca bhagavā, idaṁ vatvāna sugato athāparaṁ etadavoca satthā --

“purisassa hi jātassa,

kuṭhārī jāyate mukhe.

yāya chindati attānaṁ,

bālo dubbhāsitaṁ bhaṇaṁ..

“yo nindiyaṁ pasaṁsati,

taṁ vā nindati yo pasaṁsiyo.

vicināti mukhena so kaliṁ,

kalinā tena sukhaṁ na vindati..

“appamattako ayaṁ kali,

yo akkhesu dhanaparājayo.

sabbassāpi sahāpi attanā,

ayameva mahantaro kali.

yo sugatesu manaṁ padosaye..

“sataṁ sahassānaṁ nirabbudānaṁ,

chattiṁsati pañca ca abbudāni.

yamariyagarahī nirayaṁ upeti,

vācaṁ manañca paṇidhāya pāpakan”-ti..

paṭhamo vaggo.

tassuddānaṁ --

āyācanaṁ gāravo brahmadevo,

bako ca brahmā aparā ca diṭṭhi.

pamādakokālikatissako ca,

turū ca brahmā aparo ca kokālikoti..

2. dutiyavaggo

1. sanaṅkumārasuttaṁ

182. evaṁ me sutaṁ -- ekaṁ samayaṁ bhagavā rājagahe viharati sappinītīre. atha kho brahmā sanaṅkumāro abhikkantāya rattiyā abhikkantavaṇṇo kevalakappaṁ sappinītīraṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho brahmā sanaṅkumāro bhagavato santike imaṁ gāthaṁ abhāsi --

“khattiyo seṭṭho janetasmiṁ, ye gottapaṭisārino.

vijjācaraṇasampanno, so seṭṭho devamānuse” ti..

idamavoca brahmā sanaṅkumāro. samanuñño satthā ahosi. atha kho brahmā sanaṅkumāro “samanuñño me satthā” ti bhagavantaṁ abhivādetvā padakkhiṇaṁ katvā tatthevantaradhāyīti.

2. devadattasuttaṁ

183. evaṁ me sutaṁ -- ekaṁ samayaṁ bhagavā rājagahe viharati gijjhakūṭe pabbate acirapakkante devadatte. atha kho brahmā sahampati abhikkantāya rattiyā abhikkantavaṇṇo kevalakappaṁ gijjhakūṭaṁ pabbataṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho brahmā sahampati devadattaṁ ārabbha bhagavato santike imaṁ gāthaṁ abhāsi --

“phalaṁ ve kadaliṁ hanti, phalaṁ veḷuṁ phalaṁ naḷaṁ.

sakkāro kāpurisaṁ hanti, gabbho assatariṁ yathā” ti..

3. andhakavindasuttaṁ

184. ekaṁ samayaṁ bhagavā māgadhesu viharati andhakavinde. tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati. atha kho brahmā sahampati abhikkantāya rattiyā abhikkantavaṇṇo kevalakappaṁ andhakavindaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho brahmā sahampati bhagavato santike imā gāthāyo abhāsi --

“sevetha pantāni senāsanāni,

careyya saṁyojanavippamokkhā.

sace ratiṁ nādhigaccheyya tattha,

saṅghe vase rakkhitatto satīmā..

“kulākulaṁ piṇḍikāya caranto,

indriyagutto nipako satīmā.

sevetha pantāni senāsanāni,

bhayā pamutto abhaye vimutto..

“yattha bheravā sarīsapā {siriṁ sapā (sī0 syā0 kaṁ0 pī0)},

vijju sañcarati thanayati devo.

andhakāratimisāya rattiyā,

nisīdi tattha bhikkhu vigatalomahaṁso..

“idañhi jātu me diṭṭhaṁ, nayidaṁ itihītihaṁ.

ekasmiṁ brahmacariyasmiṁ, sahassaṁ maccuhāyinaṁ..

“bhiyyo {bhīyo (sī0 syā0 kaṁ0 pī0)} pañcasatā sekkhā, dasā ca dasadhā dasa.

sabbe sotasamāpannā, atiracchānagāmino..

“athāyaṁ {atthāyaṁ-itipi dī0 ni0 2.290} itarā pajā, puññabhāgāti me mano.

saṅkhātuṁ nopi sakkomi, musāvādassa ottapan”-ti {ottapeti (sī0 syā0 kaṁ0 pī0), ottappeti (ka0)}..

4. aruṇavatīsuttaṁ

185. evaṁ me sutaṁ -- ekaṁ samayaṁ bhagavā sāvatthiyaṁ viharati ...pe0 ... tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“bhūtapubbaṁ, bhikkhave, rājā ahosi aruṇavā nāma. rañño kho pana, bhikkhave, aruṇavato aruṇavatī nāma rājadhānī ahosi. aruṇavatiṁ kho pana, bhikkhave, rājadhāniṁ {aruṇavatiyaṁ kho pana bhikkhave rājadhāniyaṁ (pī0 ka0)} sikhī bhagavā arahaṁ sammāsambuddho upanissāya vihāsi. sikhissa kho pana, bhikkhave, bhagavato arahato sammāsambuddhassa abhibhūsambhavaṁ nāma sāvakayugaṁ ahosi aggaṁ bhaddayugaṁ. atha kho, bhikkhave, sikhī bhagavā arahaṁ sammāsambuddho abhibhuṁ bhikkhuṁ āmantesi -- `āyāma, brāhmaṇa, yena aññataro brahmaloko tenupasaṅkamissāma, yāva bhattassa kālo bhavissatī'ti. `evaṁ, bhante'ti kho bhikkhave, abhibhū bhikkhu sikhissa bhagavato arahato sammāsambuddhassa paccassosi. atha kho, bhikkhave, sikhī bhagavā arahaṁ sammāsambuddho abhibhū ca bhikkhu -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya evameva -- aruṇavatiyā rājadhāniyā antarahitā tasmiṁ brahmaloke pāturahesuṁ.

“atha kho, bhikkhave, sikhī bhagavā arahaṁ sammāsambuddho abhibhuṁ bhikkhuṁ āmantesi -- `paṭibhātu, brāhmaṇa, taṁ brahmuno ca brahmaparisāya ca brahmapārisajjānañca dhammī kathā'ti. `evaṁ, bhante'ti kho, bhikkhave, abhibhū bhikkhu sikhissa bhagavato arahato sammāsambuddhassa paṭissutvā, brahmānañca brahmaparisañca brahmapārisajje ca dhammiyā kathāya sandassesi samādapesi samuttejesi sampahaṁsesi. tatra sudaṁ, bhikkhave, brahmā ca brahmaparisā ca brahmapārisajjā ca ujjhāyanti khiyyanti {khīyanti (sī0 syā0 kaṁ0 pī0)} vipācenti -- `acchariyaṁ vata, bho, abbhutaṁ vata bho, kathañhi nāma satthari sammukhībhūte sāvako dhammaṁ desessatī” 'ti !

“atha kho, bhikkhave, sikhī bhagavā arahaṁ sammāsambuddho abhibhuṁ bhikkhuṁ āmantesi -- `ujjhāyanti kho te, brāhmaṇa, brahmā ca brahmaparisā ca brahmapārisajjā ca -- acchariyaṁ vata, bho, abbhutaṁ vata, bho, kathañhi nāma satthari sammukhībhūte sāvako dhammaṁ desessatīti! tena hi tvaṁ brāhmaṇa, bhiyyosomattāya brahmānañca brahmaparisañca brahmapārisajje ca saṁvejehī'ti. `evaṁ, bhante'ti kho, bhikkhave, abhibhū bhikkhu sikhissa bhagavato arahato sammāsambuddhassa paṭissutvā dissamānenapi kāyena dhammaṁ desesi, adissamānenapi kāyena dhammaṁ desesi, dissamānenapi heṭṭhimena upaḍḍhakāyena adissamānena uparimena upaḍḍhakāyena dhammaṁ desesi, dissamānenapi uparimena upaḍḍhakāyena adissamānena heṭṭhimena upaḍḍhakāyena dhammaṁ desesi. tatra sudaṁ, bhikkhave, brahmā ca brahmaparisā ca brahmapārisajjā ca acchariyabbhutacittajātā ahesuṁ -- `acchariyaṁ vata, bho, abbhutaṁ vata, bho, samaṇassa mahiddhikatā mahānubhāvatā” 'ti!

“atha kho abhibhū bhikkhu sikhiṁ bhagavantaṁ arahantaṁ sammāsambuddhaṁ etadavoca -- `abhijānāmi khvāhaṁ, bhante, bhikkhusaṅghassa majjhe evarūpiṁ vācaṁ bhāsitā -- pahomi khvāhaṁ āvuso, brahmaloke ṭhito sahassilokadhātuṁ {sahassīlokadhātuṁ (sī0 syā0 kaṁ0 pī0)} sarena viññāpetu'nti. `etassa, brāhmaṇa, kālo, etassa, brāhmaṇa, kālo; yaṁ tvaṁ, brāhmaṇa, brahmaloke ṭhito sahassilokadhātuṁ sarena viññāpeyyāsī'ti. `evaṁ, bhante'ti kho, bhikkhave, abhibhū bhikkhu sikhissa bhagavato arahato sammāsambuddhassa paṭissutvā brahmaloke ṭhito imā gāthāyo abhāsi --

“ārambhatha {ārabbhatha (sabbattha)} nikkamatha {nikkhamatha (sī0 pī0)}, yuñjatha buddhasāsane.

dhunātha maccuno senaṁ, naḷāgāraṁva kuñjaro..

“yo imasmiṁ dhammavinaye, appamatto vihassati.

pahāya jātisaṁsāraṁ, dukkhassantaṁ karissatī” ti..

“atha kho, bhikkhave, sikhī ca bhagavā arahaṁ sammāsambuddho abhibhū ca bhikkhu brahmānañca brahmaparisañca brahmapārisajje ca saṁvejetvā -- seyyathāpi nāma ...pe0 ... tasmiṁ brahmaloke antarahitā aruṇavatiyā rājadhāniyā pāturahesuṁ. atha kho, bhikkhave, sikhī bhagavā arahaṁ sammāsambuddho bhikkhū āmantesi -- `assuttha no, tumhe, bhikkhave, abhibhussa bhikkhuno brahmaloke ṭhitassa gāthāyo bhāsamānassā'ti? `assumha kho mayaṁ, bhante, abhibhussa bhikkhuno brahmaloke ṭhitassa gāthāyo bhāsamānassā'ti. `yathā kathaṁ pana tumhe, bhikkhave, assuttha abhibhussa bhikkhuno brahmaloke ṭhitassa gāthāyo bhāsamānassā” 'ti? evaṁ kho mayaṁ, bhante, assumha abhibhussa bhikkhuno brahmaloke ṭhitassa gāthāyo bhāsamānassa --

“ārambhatha nikkamatha, yuñjatha buddhasāsane.

dhunātha maccuno senaṁ, naḷāgāraṁva kuñjaro..

“yo imasmiṁ dhammavinaye, appamatto vihassati.

pahāya jātisaṁsāraṁ, dukkhassantaṁ karissatī” ti..

“`evaṁ kho mayaṁ, bhante, assumha abhibhussa bhikkhuno brahmaloke ṭhitassa gāthāyo bhāsamānassā'ti. `sādhu sādhu, bhikkhave; sādhu kho tumhe, bhikkhave! assuttha abhibhussa bhikkhuno brahmaloke ṭhitassa gāthāyo bhāsamānassā” 'ti.

idamavoca bhagavā, attamanā te bhikkhū bhagavato bhāsitaṁ abhinandunti.

5. parinibbānasuttaṁ

186. ekaṁ samayaṁ bhagavā kusinārāyaṁ viharati upavattane mallānaṁ sālavane antarena yamakasālānaṁ parinibbānasamaye. atha kho bhagavā bhikkhū āmantesi -- “handa dāni, bhikkhave, āmantayāmi vo -- `vayadhammā saṅkhārā, appamādena sampādethā'ti. ayaṁ tathāgatassa pacchimā vācā”.

atha kho bhagavā paṭhamaṁ jhānaṁ {paṭhamajjhānaṁ (syā0 kaṁ0) evaṁ dutiyaṁ jhānaṁ iccādīsupi} samāpajji. paṭhamā jhānā {paṭhamajjhānā (syā0 kaṁ0) evaṁ dutiyā jhānā iccādīsupi} vuṭṭhahitvā dutiyaṁ jhānaṁ samāpajji. dutiyā jhānā vuṭṭhahitvā tatiyaṁ jhānaṁ samāpajji. tatiyā jhānā vuṭṭhahitvā catutthaṁ jhānaṁ samāpajji. catutthā jhānā vuṭṭhahitvā ākāsānañcāyatanaṁ samāpajji. ākāsānañcāyatanā vuṭṭhahitvā viññāṇañcāyatanaṁ samāpajji. viññāṇañcāyatanā vuṭṭhahitvā ākiñcaññāyatanaṁ samāpajji. ākiñcaññāyatanā vuṭṭhahitvā nevasaññānāsaññāyatanaṁ samāpajji. nevasaññānāsaññāyatanā vuṭṭhahitvā saññāvedayitanirodhaṁ samāpajji.

saññāvedayitanirodhā vuṭṭhahitvā nevasaññānāsaññāyatanaṁ samāpajji. nevasaññānāsaññāyatanā vuṭṭhahitvā ākiñcaññāyatanaṁ samāpajji. ākiñcaññāyatanā vuṭṭhahitvā viññāṇañcāyatanaṁ samāpajji. viññāṇañcāyatanā vuṭṭhahitvā ākāsānañcāyatanaṁ samāpajji. ākāsānañcāyatanā vuṭṭhahitvā catutthaṁ jhānaṁ samāpajji. catutthā jhānā vuṭṭhahitvā tatiyaṁ jhānaṁ samāpajji. tatiyā jhānā vuṭṭhahitvā dutiyaṁ jhānaṁ samāpajji. dutiyā jhānā vuṭṭhahitvā paṭhamaṁ jhānaṁ samāpajji. paṭhamā jhānā vuṭṭhahitvā dutiyaṁ jhānaṁ samāpajji. dutiyā jhānā vuṭṭhahitvā tatiyaṁ jhānaṁ samāpajji. tatiyā jhānā vuṭṭhahitvā catutthaṁ jhānaṁ samāpajji. catutthā jhānā vuṭṭhahitvā samanantaraṁ bhagavā parinibbāyi. parinibbute bhagavati saha parinibbānā brahmā sahampati imaṁ gāthaṁ abhāsi --

“sabbeva nikkhipissanti, bhūtā loke samussayaṁ.

yattha etādiso satthā, loke appaṭipuggalo.

tathāgato balappatto, sambuddho parinibbuto” ti..

parinibbute bhagavati saha parinibbānā sakko devānamindo imaṁ gāthaṁ abhāsi --

“aniccā vata saṅkhārā, uppādavayadhammino.

uppajjitvā nirujjhanti, tesaṁ vūpasamo sukho” ti..

parinibbute bhagavati saha parinibbānā āyasmā ānando imaṁ gāthaṁ abhāsi --

“tadāsi yaṁ bhiṁsanakaṁ, tadāsi lomahaṁsanaṁ.

sabbākāravarūpete, sambuddhe parinibbute” ti..

parinibbute bhagavati saha parinibbānā āyasmā anuruddho imā gāthāyo abhāsi --

“nāhu assāsapassāso, ṭhitacittassa tādino.

anejo santimārabbha, cakkhumā parinibbuto {yaṁ kālamakarī muni (mahāparinibbānasutte)}..

“asallīnena cittena, vedanaṁ ajjhavāsayi.

pajjotasseva nibbānaṁ, vimokkho cetaso ahū” ti..

dutiyo vaggo.

tassuddānaṁ --

brahmāsanaṁ devadatto, andhakavindo aruṇavatī.

parinibbānena ca desitaṁ, idaṁ brahmapañcakanti..

brahmasaṁyuttaṁ samattaṁ. {ito paraṁ marammapotthakesu evampi dissati --

brahmāyācanaṁ agāravañca, brahmadevo bako ca brahmā.

aññataro ca brahmākokālikañca, tissakañca turū ca..

brahmā kokālikabhikkhu, sanaṅkumārena devadattaṁ.

andhakavindaṁ aruṇavati, parinibbānena pannarasāti..}

7. brāhmaṇasaṁyuttaṁ

1. arahantavaggo

1. dhanañjānīsuttaṁ

187. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena aññatarassa bhāradvājagottassa brāhmaṇassa dhanañjānī {dhānañjānī (pī0 sī0 aṭṭha0)} nāma brāhmaṇī abhippasannā hoti buddhe ca dhamme ca saṅghe ca. atha kho dhanañjānī brāhmaṇī bhāradvājagottassa brāhmaṇassa bhattaṁ upasaṁharantī upakkhalitvā tikkhattuṁ udānaṁ udānesi --

“namo tassa bhagavato arahato sammāsambuddhassa.

namo tassa bhagavato arahato sammāsambuddhassa.

namo tassa bhagavato arahato sammāsambuddhassā” ti..

evaṁ vutte, bhāradvājagotto brāhmaṇo dhanañjāniṁ brāhmaṇiṁ etadavoca -- “evamevaṁ panāyaṁ vasalī yasmiṁ vā tasmiṁ vā tassa muṇḍakassa samaṇassa vaṇṇaṁ bhāsati. idāni tyāhaṁ, vasali, tassa satthuno vādaṁ āropessāmī” ti. “na khvāhaṁ taṁ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo tassa bhagavato vādaṁ āropeyya arahato sammāsambuddhassa. api ca tvaṁ, brāhmaṇa, gaccha, gantvā vijānissasī” ti {gantvāpi jānissasīti (syā0 kaṁ0)}.

atha kho bhāradvājagotto brāhmaṇo kupito anattamano yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho bhāradvājagotto brāhmaṇo bhagavantaṁ gāthāya ajjhabhāsi --

“kiṁsu chetvā sukhaṁ seti, kiṁsu chetvā na socati.

kissassu ekadhammassa, vadhaṁ rocesi gotamā” ti..

“kodhaṁ chetvā sukhaṁ seti, kodhaṁ chetvā na socati.

kodhassa visamūlassa, madhuraggassa brāhmaṇa.

vadhaṁ ariyā pasaṁsanti, tañhi chetvā na socatī” ti..

evaṁ vutte, bhāradvājagotto brāhmaṇo bhagavantaṁ etadavoca -- “abhikkantaṁ, bho gotama, abhikkantaṁ, bho gotama! seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya -- cakkhumanto rūpāni dakkhantīti; evamevaṁ bhotā gotamena anekapariyāyena dhammo pakāsito. esāhaṁ, bhante, bhagavantaṁ gotamaṁ saraṇaṁ gacchāmi dhammañca bhikkhusaṅghañca. labheyyāhaṁ bhoto gotamassa santike pabbajjaṁ, labheyyaṁ upasampadan”-ti.

alattha kho bhāradvājagotto brāhmaṇo bhagavato santike pabbajjaṁ, alattha upasampadaṁ. acirūpasampanno kho panāyasmā bhāradvājo eko vūpakaṭṭho appamatto ātāpī pahitatto viharanto nacirasseva -- yassatthāya kulaputtā sammadeva agārasmā anagāriyaṁ pabbajanti tadanuttaraṁ -- brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā” ti abbhaññāsi. aññataro ca panāyasmā bhāradvājo arahataṁ ahosīti.

2. akkosasuttaṁ

188. ekaṁ samayaṁ bhagavā rājagahe viharati veḷuvane kalandakanivāpe. assosi kho akkosakabhāradvājo brāhmaṇo -- “bhāradvājagotto kira brāhmaṇo samaṇassa gotamassa santike agārasmā anagāriyaṁ pabbajito” ti kupito anattamano yena bhagavā tenupasaṅkami; upasaṅkamitvā bhagavantaṁ asabbhāhi pharusāhi vācāhi akkosati paribhāsati.

evaṁ vutte, bhagavā akkosakabhāradvājaṁ brāhmaṇaṁ etadavoca -- “taṁ kiṁ maññasi, brāhmaṇa, api nu kho te āgacchanti mittāmaccā ñātisālohitā atithiyo {atithayo (?)}” ti? “appekadā me, bho gotama, āgacchanti mittāmaccā ñātisālohitā atithiyo” ti. “`taṁ kiṁ maññasi, brāhmaṇa, api nu tesaṁ anuppadesi khādanīyaṁ vā bhojanīyaṁ vā sāyanīyaṁ vā” 'ti? “`appekadā nesāhaṁ, bho gotama, anuppademi khādanīyaṁ vā bhojanīyaṁ vā sāyanīyaṁ vā” 'ti. “`sace kho pana te, brāhmaṇa, nappaṭiggaṇhanti, kassa taṁ hotī” 'ti? “`sace te, bho gotama, nappaṭiggaṇhanti, amhākameva taṁ hotī” 'ti. “evameva kho, brāhmaṇa, yaṁ tvaṁ amhe anakkosante akkosasi, arosente rosesi, abhaṇḍante bhaṇḍasi, taṁ te mayaṁ nappaṭiggaṇhāma. tavevetaṁ, brāhmaṇa, hoti; tavevetaṁ, brāhmaṇa, hoti”.

“yo kho, brāhmaṇa, akkosantaṁ paccakkosati, rosentaṁ paṭiroseti, bhaṇḍantaṁ paṭibhaṇḍati, ayaṁ vuccati, brāhmaṇa, sambhuñjati vītiharatīti. te mayaṁ tayā neva sambhuñjāma na vītiharāma. tavevetaṁ, brāhmaṇa, hoti; tavevetaṁ, brāhmaṇa, hotī” ti. “bhavantaṁ kho gotamaṁ sarājikā parisā evaṁ jānāti -- `arahaṁ samaṇo gotamo'ti. atha ca pana bhavaṁ gotamo kujjhatī” ti.

“akkodhassa kuto kodho, dantassa samajīvino.

sammadaññā vimuttassa, upasantassa tādino..

“tasseva tena pāpiyo, yo kuddhaṁ paṭikujjhati.

kuddhaṁ appaṭikujjhanto, saṅgāmaṁ jeti dujjayaṁ..

“ubhinnamatthaṁ carati, attano ca parassa ca.

paraṁ saṅkupitaṁ ñatvā, yo sato upasammati..

“ubhinnaṁ tikicchantānaṁ, attano ca parassa ca.

janā maññanti bāloti, ye dhammassa akovidā” ti..

evaṁ vutte, akkosakabhāradvājo brāhmaṇo bhagavantaṁ etadavoca -- “abhikkantaṁ, bho gotama ...pe0 ... esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. labheyyāhaṁ, bhante, bhoto gotamassa santike pabbajjaṁ, labheyyaṁ upasampadan”-ti.

alattha kho akkosakabhāradvājo brāhmaṇo bhagavato santike pabbajjaṁ, alattha upasampadaṁ. acirūpasampanno kho panāyasmā akkosakabhāradvājo eko vūpakaṭṭho appamatto ātāpī pahitatto viharanto nacirasseva -- yassatthāya kulaputtā sammadeva agārasmā anagāriyaṁ pabbajanti tadanuttaraṁ -- brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “khīṇā jāti, vusitaṁ brahmacariyaṁ, kataṁ karaṇīyaṁ nāparaṁ itthattāyā” ti abbhaññāsi. aññataro ca panāyasmā bhāradvājo arahataṁ ahosīti.

3. asurindakasuttaṁ

189. ekaṁ samayaṁ bhagavā rājagahe viharati veḷuvane kalandakanivāpe. assosi kho asurindakabhāradvājo brāhmaṇo -- “bhāradvājagotto brāhmaṇo kira samaṇassa gotamassa santike agārasmā anagāriyaṁ pabbajito” ti kupito anattamano yena bhagavā tenupasaṅkami; upasaṅkamitvā bhagavantaṁ asabbhāhi pharusāhi vācāhi akkosati paribhāsati. evaṁ vutte, bhagavā tuṇhī ahosi. atha kho asurindakabhāradvājo brāhmaṇo bhagavantaṁ etadavoca -- “jitosi, samaṇa, jitosi, samaṇā” ti.

“jayaṁ ve maññati bālo, vācāya pharusaṁ bhaṇaṁ.

jayañcevassa taṁ hoti, yā titikkhā vijānato..

“tasseva tena pāpiyo, yo kuddhaṁ paṭikujjhati.

kuddhaṁ appaṭikujjhanto, saṅgāmaṁ jeti dujjayaṁ..

“ubhinnamatthaṁ carati, attano ca parassa ca.

paraṁ saṅkupitaṁ ñatvā, yo sato upasammati..

“ubhinnaṁ tikicchantānaṁ, attano ca parassa ca.

janā maññanti bāloti, ye dhammassa akovidā” ti..

evaṁ vutte, asurindakabhāradvājo brāhmaṇo bhagavantaṁ etadavoca -- “abhikkantaṁ, bho gotama ...pe0 ... abbhaññāsi. aññataro ca panāyasmā bhāradvājo arahataṁ ahosī” ti.

4. bilaṅgikasuttaṁ

190. ekaṁ samayaṁ bhagavā rājagahe viharati veḷuvane kalandakanivāpe. assosi kho bilaṅgikabhāradvājo brāhmaṇo -- “bhāradvājagotto kira brāhmaṇo samaṇassa gotamassa santike agārasmā anagāriyaṁ pabbajito” ti kupito anattamano yena bhagavā tenupasaṅkami; upasaṅkamitvā tuṇhībhūto ekamantaṁ aṭṭhāsi. atha kho bhagavā bilaṅgikassa bhāradvājassa brāhmaṇassa cetasā cetoparivitakkamaññāya bilaṅgikaṁ bhāradvājaṁ brāhmaṇaṁ gāthāya ajjhabhāsi --

“yo appaduṭṭhassa narassa dussati,

suddhassa posassa anaṅgaṇassa.

tameva bālaṁ pacceti pāpaṁ,

sukhumo rajo paṭivātaṁva khitto” ti..

evaṁ vutte, vilaṅgikabhāradvājo brāhmaṇo bhagavantaṁ etadavoca -- “abhikkantaṁ, bho gotama ...pe0 ... abbhaññāsi. aññataro ca panāyasmā bhāradvājo arahataṁ ahosī” ti.

5. ahiṁsakasuttaṁ

191. sāvatthinidānaṁ. atha kho ahiṁsakabhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho ahiṁsakabhāradvājo brāhmaṇo bhagavantaṁ etadavoca -- “ahiṁsakāhaṁ, bho gotama, ahiṁsakāhaṁ, bho gotamā” ti.

“yathā nāmaṁ tathā cassa, siyā kho tvaṁ ahiṁsako.

yo ca kāyena vācāya, manasā ca na hiṁsati.

sa ve ahiṁsako hoti, yo paraṁ na vihiṁsatī” ti..

evaṁ vutte, ahiṁsakabhāradvājo brāhmaṇo bhagavantaṁ etadavoca -- “abhikkantaṁ, bho gotama ...pe0 ... abbhaññāsi. aññataro ca panāyasmā ahiṁsakabhāradvājo arahataṁ ahosī” ti.

6. jaṭāsuttaṁ

192. sāvatthinidānaṁ. atha kho jaṭābhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho jaṭābhāradvājo brāhmaṇo bhagavantaṁ gāthāya ajjhabhāsi --

“antojaṭā bahijaṭā, jaṭāya jaṭitā pajā.

taṁ taṁ gotama pucchāmi, ko imaṁ vijaṭaye jaṭan”-ti..

“sīle patiṭṭhāya naro sapañño, cittaṁ paññañca bhāvayaṁ.

ātāpī nipako bhikkhu, so imaṁ vijaṭaye jaṭaṁ..

“yesaṁ rāgo ca doso ca, avijjā ca virājitā.

khīṇāsavā arahanto, tesaṁ vijaṭitā jaṭā..

“yattha nāmañca rūpañca, asesaṁ uparujjhati.

paṭighaṁ rūpasaññā ca, etthesā chijjate jaṭā” ti..

evaṁ vutte, jaṭābhāradvājo bhagavantaṁ etadavoca -- “abhikkantaṁ, bho gotama ...pe0 ... aññataro ca panāyasmā bhāradvājo arahataṁ ahosī” ti.

7. suddhikasuttaṁ

193. sāvatthinidānaṁ. atha kho suddhikabhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho suddhikabhāradvājo brāhmaṇo bhagavato santike imaṁ gāthaṁ ajjhabhāsi --

“na brāhmaṇo {nābrāhmaṇo (?)} sujjhati koci, loke sīlavāpi tapokaraṁ.

vijjācaraṇasampanno, so sujjhati na aññā itarā pajā” ti..

“bahumpi palapaṁ jappaṁ, na jaccā hoti brāhmaṇo.

antokasambu saṅkiliṭṭho, kuhanaṁ upanissito..

“khattiyo brāhmaṇo vesso, suddo caṇḍālapukkuso.

āraddhavīriyo pahitatto, niccaṁ daḷhaparakkamo.

pappoti paramaṁ suddhiṁ, evaṁ jānāhi brāhmaṇā” ti..

evaṁ vutte, suddhikabhāradvājo brāhmaṇo bhagavantaṁ etadavoca -- “abhikkantaṁ, bho gotama ...pe0 ... aññataro ca panāyasmā bhāradvājo arahataṁ ahosī” ti.

8. aggikasuttaṁ

194. ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena aggikabhāradvājassa brāhmaṇassa sappinā pāyaso sannihito hoti -- “aggiṁ juhissāmi, aggihuttaṁ paricarissāmī” ti.

atha kho bhagavā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi. rājagahe sapadānaṁ piṇḍāya caramāno yena aggikabhāradvājassa brāhmaṇassa nivesanaṁ tenupasaṅkami ; upasaṅkamitvā ekamantaṁ aṭṭhāsi. addasā kho aggikabhāradvājo brāhmaṇo bhagavantaṁ piṇḍāya ṭhitaṁ. disvāna bhagavantaṁ gāthāya ajjhabhāsi --

“tīhi vijjāhi sampanno, jātimā sutavā bahū.

vijjācaraṇasampanno, somaṁ bhuñjeyya pāyasan”-ti..

“bahumpi palapaṁ jappaṁ, na jaccā hoti brāhmaṇo.

antokasambu saṁkiliṭṭho, kuhanāparivārito..

“pubbenivāsaṁ yo vedī, saggāpāyañca passati.

atho jātikkhayaṁ patto, abhiññāvosito muni..

“etāhi tīhi vijjāhi, tevijjo hoti brāhmaṇo.

vijjācaraṇasampanno, somaṁ bhuñjeyya pāyasan”-ti..

“bhuñjatu bhavaṁ gotamo. brāhmaṇo bhavan”-ti.

“gāthābhigītaṁ me abhojaneyyaṁ,

sampassataṁ brāhmaṇa nesa dhammo.

gāthābhigītaṁ panudanti buddhā,

dhamme sati brāhmaṇa vuttiresā..

“aññena ca kevalinaṁ mahesiṁ,

khīṇāsavaṁ kukkuccavūpasantaṁ.

annena pānena upaṭṭhahassu,

khettañhi taṁ puññapekkhassa hotī” ti..

evaṁ vutte, aggikabhāradvājo brāhmaṇo bhagavantaṁ etadavoca -- “abhikkantaṁ, bho gotama ...pe0 ... aññataro ca panāyasmā aggikabhāradvājo arahataṁ ahosī” ti.

9. sundarikasuttaṁ

195. ekaṁ samayaṁ bhagavā kosalesu viharati sundarikāya nadiyā tīre. tena kho pana samayena sundarikabhāradvājo brāhmaṇo sundarikāya nadiyā tīre aggiṁ juhati, aggihuttaṁ paricarati. atha kho sundarikabhāradvājo brāhmaṇo aggiṁ juhitvā aggihuttaṁ paricaritvā uṭṭhāyāsanā samantā catuddisā anuvilokesi -- “ko nu kho imaṁ habyasesaṁ bhuñjeyyā” ti? addasā kho sundarikabhāradvājo brāhmaṇo bhagavantaṁ aññatarasmiṁ rukkhamūle sasīsaṁ pārutaṁ nisinnaṁ. disvāna vāmena hatthena habyasesaṁ gahetvā dakkhiṇena hatthena kamaṇḍaluṁ gahetvā yena bhagavā tenupasaṅkami. atha kho bhagavā sundarikabhāradvājassa brāhmaṇassa padasaddena sīsaṁ vivari. atha kho sundarikabhāradvājo brāhmaṇo `muṇḍo ayaṁ bhavaṁ, muṇḍako ayaṁ bhava'nti tatova puna nivattitukāmo ahosi. atha kho sundarikabhāradvājassa brāhmaṇassa etadahosi -- `muṇḍāpi hi idhekacce brāhmaṇā bhavanti; yaṁnūnāhaṁ taṁ upasaṅkamitvā jātiṁ puccheyya'nti.

atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṁ etadavoca -- `kiṁjacco bhava'nti?

“mā jātiṁ puccha caraṇañca puccha,

kaṭṭhā have jāyati jātavedo.

nīcākulīnopi muni dhitimā,

ājānīyo hoti hirīnisedho..

“saccena danto damasā upeto,

vedantagū vusitabrahmacariyo.

yaññopanīto tamupavhayetha,

kālena so juhati dakkhiṇeyye” ti..

“addhā suyiṭṭhaṁ suhutaṁ mama yidaṁ,

yaṁ tādisaṁ vedagumaddasāmi.

tumhādisānañhi adassanena,

añño jano bhuñjati habyasesan”-ti..

“bhuñjatu bhavaṁ gotamo. brāhmaṇo bhavan”-ti.

“gāthābhigītaṁ me abhojaneyyaṁ,

sampassataṁ brāhmaṇa nesa dhammo.

gāthābhigītaṁ panudanti buddhā,

dhamme sati brāhmaṇa vuttiresā..

“aññena ca kevalinaṁ mahesiṁ,

khīṇāsavaṁ kukkuccavūpasantaṁ.

annena pānena upaṭṭhahassu,

khettañhi taṁ puññapekkhassa hotī” ti..

“atha kassa cāhaṁ, bho gotama, imaṁ habyasesaṁ dammī” ti? “na khvāhaṁ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yasseso habyaseso bhutto sammā pariṇāmaṁ gaccheyya aññatra, brāhmaṇa, tathāgatassa vā tathāgatasāvakassa vā. tena hi tvaṁ, brāhmaṇa, taṁ habyasesaṁ appaharite vā chaḍḍehi appāṇake vā udake opilāpehī” ti.

atha kho sundarikabhāradvājo brāhmaṇo taṁ habyasesaṁ appāṇake udake opilāpesi. atha kho so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati. seyyathāpi nāma phālo {loho (ka0)} divasaṁsantatto {divasasantatto (sī0 syā0 kaṁ0 pī0)} udake pakkhitto cicciṭāyati ciṭiciṭāyati sandhūpāyati sampadhūpāyati; evameva so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati.

atha kho sundarikabhāradvājo brāhmaṇo saṁviggo lomahaṭṭhajāto yena bhagavā tenupasaṅkami; upasaṅkamitvā ekamantaṁ aṭṭhāsi. ekamantaṁ ṭhitaṁ kho sundarikabhāradvājaṁ brāhmaṇaṁ bhagavā gāthāhi ajjhabhāsi --

“mā brāhmaṇa dāru samādahāno,

suddhiṁ amaññi bahiddhā hi etaṁ.

na hi tena suddhiṁ kusalā vadanti,

yo bāhirena parisuddhimicche..

“hitvā ahaṁ brāhmaṇa dārudāhaṁ

ajjhattamevujjalayāmi {ajjhattameva jalayāmi (sī0 syā0 kaṁ0 pī0)} jotiṁ.

niccagginī niccasamāhitatto,

arahaṁ ahaṁ brahmacariyaṁ carāmi..

“māno hi te brāhmaṇa khāribhāro,

kodho dhumo bhasmani mosavajjaṁ.

jivhā sujā hadayaṁ jotiṭhānaṁ,

attā sudanto purisassa joti..

“dhammo rahado brāhmaṇa sīlatittho,

anāvilo sabbhi sataṁ pasattho.

yattha have vedaguno sinātā,

anallagattāva {anallīnagattāva (sī0 pī0 ka0)} taranti pāraṁ..

“saccaṁ dhammo saṁyamo brahmacariyaṁ,

majjhe sitā brāhmaṇa brahmapatti.

sa tujjubhūtesu namo karohi,

tamahaṁ naraṁ dhammasārīti brūmī” ti..

evaṁ vutte, sundarikabhāradvājo brāhmaṇo bhagavantaṁ etadavoca -- “abhikkantaṁ, bho gotama ...pe0 ... aññataro ca panāyasmā bhāradvājo arahataṁ ahosī” ti.

10. bahudhītarasuttaṁ

196. ekaṁ samayaṁ bhagavā kosalesu viharati aññatarasmiṁ vanasaṇḍe. tena kho pana samayena aññatarassa bhāradvājagottassa brāhmaṇassa catuddasa balībaddā naṭṭhā honti. atha kho bhāradvājagotto brāhmaṇo te balībadde gavesanto yena so vanasaṇḍo tenupasaṅkami; upasaṅkamitvā addasa bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. disvāna yena bhagavā tenupasaṅkami; upasaṅkamitvā bhagavato santike imā gāthāyo abhāsi --

“na hi nūnimassa {nahanūnimassa (sī0 syā0 kaṁ0)} samaṇassa, balībaddā catuddasa.

ajjasaṭṭhiṁ na dissanti, tenāyaṁ samaṇo sukhī..

“na hi nūnimassa samaṇassa, tilākhettasmi pāpakā.

ekapaṇṇā dupaṇṇā {dvipaṇṇā (sī0 pī0)} ca, tenāyaṁ samaṇo sukhī..

“na hi nūnimassa samaṇassa, tucchakoṭṭhasmi mūsikā.

ussoḷhikāya naccanti, tenāyaṁ samaṇo sukhī..

“na hi nūnimassa samaṇassa, santhāro sattamāsiko.

uppāṭakehi sañchanno, tenāyaṁ samaṇo sukhī..

“na hi nūnimassa samaṇassa, vidhavā satta dhītaro.

ekaputtā duputtā {dviputtā (sī0 pī0)} ca, tenāyaṁ samaṇo sukhī..

“na hi nūnimassa samaṇassa, piṅgalā tilakāhatā.

sottaṁ pādena bodheti, tenāyaṁ samaṇo sukhī..

“na hi nūnimassa samaṇassa, paccūsamhi iṇāyikā.

detha dethāti codenti, tenāyaṁ samaṇo sukhī” ti..

“na hi mayhaṁ brāhmaṇa, balībaddā catuddasa.

ajjasaṭṭhiṁ na dissanti, tenāhaṁ brāhmaṇā sukhī..

“na hi mayhaṁ brāhmaṇa, tilākhettasmi pāpakā.

ekapaṇṇā dupaṇṇā ca, tenāhaṁ brāhmaṇā sukhī..

“na hi mayhaṁ brāhmaṇa, tucchakoṭṭhasmi mūsikā.

ussoḷhikāya naccanti, tenāhaṁ brāhmaṇā sukhī..

“na hi mayhaṁ brāhmaṇa, santhāro sattamāsiko.

uppāṭakehi sañchanno, tenāhaṁ brāhmaṇā sukhī..

“na hi mayhaṁ brāhmaṇa, vidhavā satta dhītaro.

ekaputtā duputtā ca, tenāhaṁ brāhmaṇā sukhī..

“na hi mayhaṁ brāhmaṇa, piṅgalā tilakāhatā.

sottaṁ pādena bodheti, tenāhaṁ brāhmaṇā sukhī..

“na hi mayhaṁ brāhmaṇa, paccūsamhi iṇāyikā.

detha dethāti codenti, tenāhaṁ brāhmaṇā sukhī” ti..

evaṁ vutte, bhāradvājagotto brāhmaṇo bhagavantaṁ etadavoca -- “abhikkantaṁ, bho gotama, abhikkantaṁ, bho gotama! seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya -- cakkhumanto rūpāni dakkhantīti; evameva bhotā gotamena anekapariyāyena dhammo pakāsito. esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. labheyyāhaṁ bhoto gotamassa santike pabbajjaṁ, labheyyaṁ upasampadan”-ti.

alattha kho bhāradvājagotto brāhmaṇo bhagavato santike pabbajjaṁ, alattha upasampadaṁ. acirūpasampanno panāyasmā bhāradvājo eko vūpakaṭṭho appamatto ātāpī pahitatto viharanto nacirasseva -- yassatthāya kulaputtā sammadeva agārasmā anagāriyaṁ pabbajanti, tadanuttaraṁ -- brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā” ti abbhaññāsi. aññataro ca panāyasmā bhāradvājo arahataṁ ahosīti.

arahantavaggo paṭhamo.

tassuddānaṁ --

dhanañjānī ca akkosaṁ, asurindaṁ bilaṅgikaṁ.

ahiṁsakaṁ jaṭā ceva, suddhikañceva aggikā.

sundarikaṁ bahudhītarena ca te dasāti..

2. upāsakavaggo

1. kasibhāradvājasuttaṁ

197. evaṁ me sutaṁ -- ekaṁ samayaṁ bhagavā magadhesu viharati dakkhiṇāgirismiṁ ekanāḷāyaṁ brāhmaṇagāme. tena kho pana samayena kasibhāradvājassa {kasikabhāradvājassa (ka0)} brāhmaṇassa pañcamattāni naṅgalasatāni payuttāni honti vappakāle. atha kho bhagavā pubbaṇhasamayaṁ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami.

tena kho pana samayena kasibhāradvājassa brāhmaṇassa parivesanā vattati. atha kho bhagavā yena parivesanā tenupasaṅkami; upasaṅkamitvā ekamantaṁ aṭṭhāsi. addasā kho kasibhāradvājo brāhmaṇo bhagavantaṁ piṇḍāya ṭhitaṁ. disvā bhagavantaṁ etadavoca -- “ahaṁ kho, samaṇa, kasāmi ca vapāmi ca, kasitvā ca vapitvā ca bhuñjāmi. tvampi, samaṇa, kasassu ca vapassu ca, kasitvā ca vapitvā ca bhuñjassū” ti. “ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī” ti. na kho mayaṁ passāma bhoto gotamassa yugaṁ vā naṅgalaṁ vā phālaṁ vā pācanaṁ vā balībadde vā, atha ca pana bhavaṁ gotamo evamāha -- “ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī” ti. atha kho kasibhāradvājo brāhmaṇo bhagavantaṁ gāthāya ajjhabhāsi --

“kassako paṭijānāsi, na ca passāmi te kasiṁ.

kassako pucchito brūhi, kathaṁ jānemu taṁ kasi” nti..

“saddhā bījaṁ tapo vuṭṭhi, paññā me yuganaṅgalaṁ.

hirī īsā mano yottaṁ, sati me phālapācanaṁ..

“kāyagutto vacīgutto, āhāre udare yato.

saccaṁ karomi niddānaṁ, soraccaṁ me pamocanaṁ..

“vīriyaṁ me dhuradhorayhaṁ, yogakkhemādhivāhanaṁ.

gacchati anivattantaṁ, yattha gantvā na socati..

“evamesā kasī kaṭṭhā, sā hoti amatapphalā.

etaṁ kasiṁ kasitvāna, sabbadukkhā pamuccatī” ti..

“bhuñjatu bhavaṁ gotamo. kassako bhavaṁ. yañhi bhavaṁ gotamo amatapphalampi kasiṁ kasatī” ti {bhāsatīti (ka0)}.

“gāthābhigītaṁ me abhojaneyyaṁ,

sampassataṁ brāhmaṇa nesa dhammo.

gāthābhigītaṁ panudanti buddhā,

dhamme sati brāhmaṇa vuttiresā..

“aññena ca kevalinaṁ mahesiṁ,

khīṇāsavaṁ kukkuccavūpasantaṁ.

annena pānena upaṭṭhahassu,

khettañhi taṁ puññapekkhassa hotī” ti..

evaṁ vutte, kasibhāradvājo brāhmaṇo bhagavantaṁ etadavoca -- “abhikkantaṁ, bho gotama ...pe0 ... ajjatagge pāṇupetaṁ saraṇaṁ gatan”-ti.

2. udayasuttaṁ

198. sāvatthinidānaṁ. atha kho bhagavā pubbaṇhasamayaṁ nivāsetvā pattacīvaramādāya yena udayassa brāhmaṇassa nivesanaṁ tenupasaṅkami. atha kho udayo brāhmaṇo bhagavato pattaṁ odanena pūresi. dutiyampi kho bhagavā pubbaṇhasamayaṁ nivāsetvā pattacīvaramādāya yena udayassa brāhmaṇassa nivesanaṁ tenupasaṅkami ...pe0 ... tatiyampi kho udayo brāhmaṇo bhagavato pattaṁ odanena pūretvā bhagavantaṁ etadavoca -- “pakaṭṭhakoyaṁ samaṇo gotamo punappunaṁ āgacchatī” ti.

“punappunañceva vapanti bījaṁ, punappunaṁ vassati devarājā.

punappunaṁ khettaṁ kasanti kassakā, punappunaṁ dhaññamupeti raṭṭhaṁ..

“punappunaṁ yācakā yācayanti, punappunaṁ dānapatī dadanti.

punappunaṁ dānapatī daditvā, punappunaṁ saggamupenti ṭhānaṁ..

“punappunaṁ khīranikā duhanti, punappunaṁ vaccho upeti mātaraṁ.

punappunaṁ kilamati phandati ca, punappunaṁ gabbhamupeti mando..

“punappunaṁ jāyati mīyati ca, punappunaṁ sivathikaṁ {sīvathikaṁ (sī0 syā0 kaṁ0 pī0)} haranti.

maggañca laddhā apunabbhavāya, na punappunaṁ jāyati bhūripañño” ti {punappunaṁ jāyati bhūripaññoti (syā0 kaṁ0 ka0)}..

evaṁ vutte, udayo brāhmaṇo bhagavantaṁ etadavoca -- “abhikkantaṁ, bho gotama ...pe0 ... upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti.

3. devahitasuttaṁ

199. sāvatthinidānaṁ. tena kho pana samayena bhagavā vātehābādhiko hoti; āyasmā ca upavāṇo bhagavato upaṭṭhāko hoti. atha kho bhagavā āyasmantaṁ upavāṇaṁ āmantesi -- “iṅgha me tvaṁ, upavāṇa, uṇhodakaṁ jānāhī” ti. “evaṁ, bhante” ti kho āyasmā upavāṇo bhagavato paṭissutvā nivāsetvā pattacīvaramādāya yena devahitassa brāhmaṇassa nivesanaṁ tenupasaṅkami; upasaṅkamitvā tuṇhībhūto ekamantaṁ aṭṭhāsi. addasā kho devahito brāhmaṇo āyasmantaṁ upavāṇaṁ tuṇhībhūtaṁ ekamantaṁ ṭhitaṁ. disvāna āyasmantaṁ upavāṇaṁ gāthāya ajjhabhāsi --

“tuṇhībhūto bhavaṁ tiṭṭhaṁ, muṇḍo saṅghāṭipāruto.

kiṁ patthayāno kiṁ esaṁ, kiṁ nu yācitumāgato” ti..

“arahaṁ sugato loke, vātehābādhiko muni.

sace uṇhodakaṁ atthi, munino dehi brāhmaṇa..

“pūjito pūjaneyyānaṁ, sakkareyyāna sakkato.

apacito apaceyyānaṁ {apacineyyānaṁ (sī0 syā0 kaṁ0) ṭīkā oloketabbā}, tassa icchāmi hātave” ti..

atha kho devahito brāhmaṇo uṇhodakassa kājaṁ purisena gāhāpetvā phāṇitassa ca puṭaṁ āyasmato upavāṇassa pādāsi. atha kho āyasmā upavāṇo yena bhagavā tenupasaṅkami; upasaṅkamitvā bhagavantaṁ uṇhodakena nhāpetvā {nahāpetvā (sī0 pī0)} uṇhodakena phāṇitaṁ āloletvā bhagavato pādāsi. atha kho bhagavato ābādho paṭippassambhi.

atha kho devahito brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho devahito brāhmaṇo bhagavantaṁ gāthāya ajjhabhāsi --

“kattha dajjā deyyadhammaṁ, kattha dinnaṁ mahapphalaṁ.

kathañhi yajamānassa, kathaṁ ijjhati dakkhiṇā” ti..

“pubbenivāsaṁ yo vedī, saggāpāyañca passati.

atho jātikkhayaṁ patto, abhiññāvosito muni..

“ettha dajjā deyyadhammaṁ, ettha dinnaṁ mahapphalaṁ.

evañhi yajamānassa, evaṁ ijjhati dakkhiṇā” ti..

evaṁ vutte, devahito brāhmaṇo bhagavantaṁ etadavoca -- “abhikkantaṁ bho gotama ...pe0 ... upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti.

4. mahāsālasuttaṁ

200. sāvatthinidānaṁ. atha kho aññataro brāhmaṇamahāsālo lūkho lūkhapāvuraṇo {lūkhapāpuraṇo (sī0 syā0 kaṁ0 pī0)} yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinnaṁ kho taṁ brāhmaṇamahāsālaṁ bhagavā etadavoca -- “kinnu tvaṁ, brāhmaṇa, lūkho lūkhapāvuraṇo” ti? “idha me, bho gotama, cattāro puttā. te maṁ dārehi saṁpuccha gharā nikkhāmentī” ti. “tena hi tvaṁ, brāhmaṇa, imā gāthāyo pariyāpuṇitvā sabhāyaṁ mahājanakāye sannipatite puttesu ca sannisinnesu bhāsassu --

“yehi jātehi nandissaṁ, yesañca bhavamicchisaṁ.

te maṁ dārehi saṁpuccha, sāva vārenti sūkaraṁ..

“asantā kira maṁ jammā, tāta tātāti bhāsare.

rakkhasā puttarūpena, te jahanti vayogataṁ..

“assova jiṇṇo nibbhogo, khādanā apanīyati.

bālakānaṁ pitā thero, parāgāresu bhikkhati..

“daṇḍova kira me seyyo, yañce puttā anassavā.

caṇḍampi goṇaṁ vāreti, atho caṇḍampi kukkuraṁ..

“andhakāre pure hoti, gambhīre gādhamedhati.

daṇḍassa ānubhāvena, khalitvā patitiṭṭhatī” ti..

atha kho so brāhmaṇamahāsālo bhagavato santike imā gāthāyo pariyāpuṇitvā sabhāyaṁ mahājanakāye sannipatite puttesu ca sannisinnesu abhāsi --

“yehi jātehi nandissaṁ, yesañca bhavamicchisaṁ.

te maṁ dārehi saṁpuccha, sāva vārenti sūkaraṁ..

“asantā kira maṁ jammā, tāta tātāti bhāsare.

rakkhasā puttarūpena, te jahanti vayogataṁ..

“assova jiṇṇo nibbhogo, khādanā apanīyati.

bālakānaṁ pitā thero, parāgāresu bhikkhati..

“daṇḍova kira me seyyo, yañce puttā anassavā.

caṇḍampi goṇaṁ vāreti, atho caṇḍampi kukkuraṁ..

“andhakāre pure hoti, gambhīre gādhamedhati.

daṇḍassa ānubhāvena, khalitvā patitiṭṭhatī” ti..

atha kho naṁ brāhmaṇamahāsālaṁ puttā gharaṁ netvā nhāpetvā paccekaṁ dussayugena acchādesuṁ. atha kho so brāhmaṇamahāsālo ekaṁ dussayugaṁ ādāya yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho brāhmaṇamahāsālo bhagavantaṁ etadavoca -- “mayaṁ, bho gotama, brāhmaṇā nāma ācariyassa ācariyadhanaṁ pariyesāma. paṭiggaṇhatu me bhavaṁ gotamo ācariyadhanan”-ti. paṭiggahesi bhagavā anukampaṁ upādāya. atha kho so brāhmaṇamahāsālo bhagavantaṁ etadavoca -- “abhikkantaṁ, bho gotama ...pe0 ... upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti.

5. mānatthaddhasuttaṁ

201. sāvatthinidānaṁ. tena kho pana samayena mānatthaddho nāma brāhmaṇo sāvatthiyaṁ paṭivasati. so neva mātaraṁ abhivādeti, na pitaraṁ abhivādeti, na ācariyaṁ abhivādeti, na jeṭṭhabhātaraṁ abhivādeti. tena kho pana samayena bhagavā mahatiyā parisāya parivuto dhammaṁ deseti. atha kho mānatthaddhassa brāhmaṇassa etadahosi -- “ayaṁ kho samaṇo gotamo mahatiyā parisāya parivuto dhammaṁ deseti. yaṁnūnāhaṁ yena samaṇo gotamo tenupasaṅkameyyaṁ. sace maṁ samaṇo gotamo ālapissati, ahampi taṁ ālapissāmi. no ce maṁ samaṇo gotamo ālapissati, ahampi nālapissāmī” ti. atha kho mānatthaddho brāhmaṇo yena bhagavā tenupasaṅkami; upasaṅkamitvā tuṇhībhūto ekamantaṁ aṭṭhāsi. atha kho bhagavā taṁ nālapi. atha kho mānatthaddho brāhmaṇo -- `nāyaṁ samaṇo gotamo kiñci jānātī'ti tatova puna nivattitukāmo ahosi. atha kho bhagavā mānatthaddhassa brāhmaṇassa cetasā cetoparivitakkamaññāya mānatthaddhaṁ brāhmaṇaṁ gāthāya ajjhabhāsi --

“na mānaṁ brāhmaṇa sādhu, atthikassīdha brāhmaṇa.

yena atthena āgacchi, tamevamanubrūhaye” ti..

atha kho mānatthaddho brāhmaṇo -- “cittaṁ me samaṇo gotamo jānātī” ti tattheva bhagavato pādesu sirasā nipatitvā bhagavato pādāni mukhena ca paricumbati pāṇīhi ca parisambāhati, nāmañca sāveti -- “mānatthaddhāhaṁ, bho gotama, mānatthaddhāhaṁ, bho gotamā” ti. atha kho sā parisā abbhutacittajātā {abbhutacittajātā (sī0 syā0 kaṁ0 pī0), acchariyabbhutacittajātā (ka0)} ahosi -- `acchariyaṁ vata bho, abbhutaṁ vata bho! ayañhi mānatthaddho brāhmaṇo neva mātaraṁ abhivādeti, na pitaraṁ abhivādeti, na ācariyaṁ abhivādeti, na jeṭṭhabhātaraṁ abhivādeti; atha ca pana samaṇe gotame evarūpaṁ paramanipaccakāraṁ karotī'ti. atha kho bhagavā mānatthaddhaṁ brāhmaṇaṁ etadavoca -- “alaṁ, brāhmaṇa, uṭṭhehi, sake āsane nisīda. yato te mayi cittaṁ pasannan”-ti. atha kho mānatthaddho brāhmaṇo sake āsane nisīditvā bhagavantaṁ gāthāya ajjhabhāsi --

“kesu na mānaṁ kayirātha, kesu cassa sagāravo.

kyassa apacitā assu, kyassu sādhu supūjitā” ti..

“mātari pitari cāpi, atho jeṭṭhamhi bhātari.

ācariye catutthamhi,

tesu na mānaṁ kayirātha.

tesu assa sagāravo,

tyassa apacitā assu.

tyassu sādhu supūjitā..

“arahante sītībhūte, katakicce anāsave.

nihacca mānaṁ athaddho, te namasse anuttare” ti..

evaṁ vutte, mānatthaddho brāhmaṇo bhagavantaṁ etadavoca -- “abhikkantaṁ, bho gotama ...pe0 ... upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti.

6. paccanīkasuttaṁ

202. sāvatthinidānaṁ. tena kho pana samayena paccanīkasāto nāma brāhmaṇo sāvatthiyaṁ paṭivasati. atha kho paccanīkasātassa brāhmaṇassa etadahosi -- “yaṁnūnāhaṁ yena samaṇo gotamo tenupasaṅkameyyaṁ. yaṁ yadeva samaṇo gotamo bhāsissati taṁ tadevassāhaṁ {tadeva sāhaṁ (ka0)} paccanīkāssan”-ti {paccanīkassanti (pī0), paccanīkasātanti (ka0)}. tena kho pana samayena bhagavā abbhokāse caṅkamati. atha kho paccanīkasāto brāhmaṇo yena bhagavā tenupasaṅkami; upasaṅkamitvā bhagavantaṁ caṅkamantaṁ etadavoca -- `bhaṇa samaṇadhamma'nti.

“na paccanīkasātena, suvijānaṁ subhāsitaṁ.

upakkiliṭṭhacittena, sārambhabahulena ca..

“yo ca vineyya sārambhaṁ, appasādañca cetaso.

āghātaṁ paṭinissajja, sa ve {sace (syā0 kaṁ0 ka0)} jaññā subhāsitan”-ti..

evaṁ vutte, paccanīkasāto brāhmaṇo bhagavantaṁ etadavoca -- “abhikkantaṁ, bho gotama, abhikkantaṁ, bho gotama ...pe0 ... upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti.

7. navakammikasuttaṁ

203. ekaṁ samayaṁ bhagavā kosalesu viharati aññatarasmiṁ vanasaṇḍe. tena kho pana samayena navakammikabhāradvājo brāhmaṇo tasmiṁ vanasaṇḍe kammantaṁ kārāpeti. addasā kho navakammikabhāradvājo brāhmaṇo bhagavantaṁ aññatarasmiṁ sālarukkhamūle nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. disvānassa etadahosi -- “ahaṁ kho imasmiṁ vanasaṇḍe kammantaṁ kārāpento ramāmi. ayaṁ samaṇo gotamo kiṁ kārāpento ramatī” ti? atha kho navakammikabhāradvājo brāhmaṇo yena bhagavā tenupasaṅkami. upasaṅkamitvā bhagavantaṁ gāthāya ajjhabhāsi --

“ke nu kammantā karīyanti, bhikkhu sālavane tava.

yadekako araññasmiṁ, ratiṁ vindati gotamo” ti..

“na me vanasmiṁ karaṇīyamatthi,

ucchinnamūlaṁ me vanaṁ visūkaṁ.

svāhaṁ vane nibbanatho visallo,

eko rame aratiṁ vippahāyā” ti..

evaṁ vutte, navakammikabhāradvājo brāhmaṇo bhagavantaṁ etadavoca -- “abhikkantaṁ, bho gotama ...pe0 ... upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti.

8. kaṭṭhahārasuttaṁ

204. ekaṁ samayaṁ bhagavā kosalesu viharati aññatarasmiṁ vanasaṇḍe. tena kho pana samayena aññatarassa bhāradvājagottassa brāhmaṇassa sambahulā antevāsikā kaṭṭhahārakā māṇavakā yena vanasaṇḍo tenupasaṅkamiṁsu; upasaṅkamitvā addasaṁsu bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. disvāna yena bhāradvājagotto brāhmaṇo tenupasaṅkamiṁsu; upasaṅkamitvā bhāradvājagottaṁ brāhmaṇaṁ etadavocuṁ -- “yagghe, bhavaṁ jāneyyāsi! asukasmiṁ vanasaṇḍe samaṇo nisinno pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā”. atha kho bhāradvājagotto brāhmaṇo tehi māṇavakehi saddhiṁ yena so vanasaṇḍo tenupasaṅkami. addasā kho bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. disvāna yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“gambhīrarūpe bahubherave vane,

suññaṁ araññaṁ vijanaṁ vigāhiya.

aniñjamānena ṭhitena vaggunā,

sucārurūpaṁ vata bhikkhu jhāyasi..

“na yattha gītaṁ napi yattha vāditaṁ,

eko araññe vanavassito muni.

accherarūpaṁ paṭibhāti maṁ idaṁ,

yadekako pītimano vane vase..

“maññāmahaṁ lokādhipatisahabyataṁ,

ākaṅkhamāno tidivaṁ anuttaraṁ.

kasmā bhavaṁ vijanamaraññamassito,

tapo idha kubbasi brahmapattiyā” ti..

“yā kāci kaṅkhā abhinandanā vā,

anekadhātūsu puthū sadāsitā.

aññāṇamūlappabhavā pajappitā,

sabbā mayā byantikatā samūlikā..

“svāhaṁ akaṅkho asito anūpayo,

sabbesu dhammesu visuddhadassano.

pappuyya sambodhimanuttaraṁ sivaṁ,

jhāyāmahaṁ brahma raho visārado” ti..

evaṁ vutte, bhāradvājagotto brāhmaṇo bhagavantaṁ etadavoca -- “abhikkantaṁ, bho gotama abhikkantaṁ, bho gotama ...pe0 ... ajjatagge pāṇupetaṁ saraṇaṁ gatan”-ti.

9. mātuposakasuttaṁ

205. sāvatthinidānaṁ. atha kho mātuposako brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho mātuposako brāhmaṇo bhagavantaṁ etadavoca -- “ahañhi, bho gotama, dhammena bhikkhaṁ pariyesāmi, dhammena bhikkhaṁ pariyesitvā mātāpitaro posemi. kaccāhaṁ, bho gotama, evaṁkārī kiccakārī homī” ti? “taggha tvaṁ, brāhmaṇa, evaṁkārī kiccakārī hosi. yo kho, brāhmaṇa, dhammena bhikkhaṁ pariyesati, dhammena bhikkhaṁ pariyesitvā mātāpitaro poseti, bahuṁ so puññaṁ pasavatī” ti.

“yo mātaraṁ pitaraṁ vā, macco dhammena posati.

tāya naṁ pāricariyāya, mātāpitūsu paṇḍitā.

idheva naṁ pasaṁsanti, pecca sagge pamodatī” ti..

evaṁ vutte, mātuposako brāhmaṇo bhagavantaṁ etadavoca -- “abhikkantaṁ bho gotama, abhikkantaṁ, bho gotama ...pe0 ... upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti.

10. bhikkhakasuttaṁ

206. sāvatthinidānaṁ. atha kho bhikkhako brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho bhikkhako brāhmaṇo bhagavantaṁ etadavoca -- “ahampi kho, bho gotama, bhikkhako, bhavampi bhikkhako, idha no kiṁ nānākaraṇan”-ti?

“na tena bhikkhako hoti, yāvatā bhikkhate pare.

vissaṁ dhammaṁ samādāya, bhikkhu hoti na tāvatā..

“yodha puññañca pāpañca, bāhitvā brahmacariyaṁ.

saṅkhāya loke carati, sa ve bhikkhūti vuccatī” ti..

evaṁ vutte, bhikkhako brāhmaṇo bhagavantaṁ etadavoca -- “abhikkantaṁ, bho gotama, abhikkantaṁ, bho gotama ...pe0 ... upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti.

11. saṅgāravasuttaṁ

207. sāvatthinidānaṁ. tena kho pana samayena saṅgāravo nāma brāhmaṇo sāvatthiyaṁ paṭivasati udakasuddhiko, udakena parisuddhiṁ pacceti, sāyaṁ pātaṁ udakorohanānuyogamanuyutto viharati. atha kho āyasmā ānando pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. sāvatthiyaṁ piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando bhagavantaṁ etadavoca -- “idha, bhante, saṅgāravo nāma brāhmaṇo sāvatthiyaṁ paṭivasati udakasuddhiko, udakena suddhiṁ pacceti, sāyaṁ pātaṁ udakorohanānuyogamanuyutto viharati. sādhu, bhante, bhagavā yena saṅgāravassa brāhmaṇassa nivesanaṁ tenupasaṅkamatu anukampaṁ upādāyā” ti. adhivāsesi bhagavā tuṇhībhāvena.

atha kho bhagavā pubbaṇhasamayaṁ nivāsetvā pattacīvaramādāya yena saṅgāravassa brāhmaṇassa nivesanaṁ tenupasaṅkami ; upasaṅkamitvā paññatte āsane nisīdi. atha kho saṅgāravo brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinnaṁ kho saṅgāravaṁ brāhmaṇaṁ bhagavā etadavoca -- “saccaṁ kira tvaṁ, brāhmaṇa, udakasuddhiko, udakena suddhiṁ paccesi, sāyaṁ pātaṁ udakorohanānuyogamanuyutto viharasī” ti? “evaṁ, bho gotama”. “kiṁ pana tvaṁ, brāhmaṇa, atthavasaṁ sampassamāno udakasuddhiko, udakasuddhiṁ paccesi, sāyaṁ pātaṁ udakorohanānuyogamanuyutto viharasī” ti? “idha me, bho gotama {idha me bho gotama ahaṁ (pī0 ka0)}, yaṁ divā pāpakammaṁ kataṁ hoti, taṁ sāyaṁ nhānena {nahānena (sī0 syā0 kaṁ0 pī0)} pavāhemi, yaṁ rattiṁ pāpakammaṁ kataṁ hoti taṁ pātaṁ nhānena pavāhemi. imaṁ khvāhaṁ, bho gotama, atthavasaṁ sampassamāno udakasuddhiko, udakena suddhiṁ paccemi, sāyaṁ pātaṁ udakorohanānuyogamanuyutto viharāmī” ti.

“dhammo rahado brāhmaṇa sīlatittho,

anāvilo sabbhi sataṁ pasattho.

yattha have vedaguno sinātā,

anallagattāva {anallīnagattāva (ka0)} taranti pāran”-ti..

evaṁ vutte, saṅgāravo brāhmaṇo bhagavantaṁ etadavoca -- “abhikkantaṁ, bho gotama, abhikkantaṁ, bho gotama ...pe0 ... upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti.

12. khomadussasuttaṁ

208. evaṁ me sutaṁ -- ekaṁ samayaṁ bhagavā sakkesu viharati khomadussaṁ nāmaṁ sakyānaṁ nigamo. atha kho bhagavā pubbaṇhasamayaṁ nivāsetvā pattacīvaramādāya khomadussaṁ nigamaṁ piṇḍāya pāvisi. tena kho pana samayena khomadussakā brāhmaṇagahapatikā sabhāyaṁ sannipatitā honti kenacideva karaṇīyena, devo ca ekamekaṁ phusāyati. atha kho bhagavā yena sā sabhā tenupasaṅkami. addasaṁsu khomadussakā brāhmaṇagahapatikā bhagavantaṁ dūratova āgacchantaṁ. disvāna etadavocuṁ -- “ke ca muṇḍakā samaṇakā, ke ca sabhādhammaṁ jānissantī” ti? atha kho bhagavā khomadussake brāhmaṇagahapatike gāthāya ajjhabhāsi --

“nesā sabhā yattha na santi santo,

santo na te ye na vadanti dhammaṁ.

rāgañca dosañca pahāya mohaṁ,

dhammaṁ vadantā ca bhavanti santo” ti..

evaṁ vutte, khomadussakā brāhmaṇagahapatikā bhagavantaṁ etadavocuṁ -- “abhikkantaṁ, bho gotama, abhikkantaṁ, bho gotama; seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya -- cakkhumanto rūpāni dakkhantīti, evamevaṁ bhotā gotamena anekapariyāyena dhammo pakāsito. ete mayaṁ bhavantaṁ gotamaṁ saraṇaṁ gacchāma dhammañca bhikkhusaṅghañca. upāsake no bhavaṁ gotamo dhāretu ajjatagge pāṇupete saraṇaṁ gate” ti.

upāsakavaggo dutiyo.

tassuddānaṁ --

kasi udayo devahito, aññataramahāsālaṁ.

mānathaddhaṁ paccanīkaṁ, navakammikakaṭṭhahāraṁ.

mātuposakaṁ bhikkhako, saṅgāravo ca khomadussena dvādasāti..

brāhmaṇasaṁyuttaṁ samattaṁ.

8. vaṅgīsasaṁyuttaṁ

1. nikkhantasuttaṁ

209. evaṁ me sutaṁ -- ekaṁ samayaṁ āyasmā vaṅgīso āḷaviyaṁ viharati aggāḷave cetiye āyasmatā nigrodhakappena upajjhāyena saddhiṁ. tena kho pana samayena āyasmā vaṅgīso navako hoti acirapabbajito ohiyyako vihārapālo. atha kho sambahulā itthiyo samalaṅkaritvā yena aggāḷavako ārāmo tenupasaṅkamiṁsu vihārapekkhikāyo. atha kho āyasmato vaṅgīsassa tā itthiyo disvā anabhirati uppajjati, rāgo cittaṁ anuddhaṁseti. atha kho āyasmato vaṅgīsassa etadahosi -- “alābhā vata me, na vata me lābhā; dulladdhaṁ vata me, na vata me suladdhaṁ; yassa me anabhirati uppannā, rāgo cittaṁ anuddhaṁseti, taṁ kutettha labbhā, yaṁ me paro anabhiratiṁ vinodetvā abhiratiṁ uppādeyya. yaṁnūnāhaṁ attanāva attano anabhiratiṁ vinodetvā abhiratiṁ uppādeyyan”-ti. atha kho āyasmā vaṅgīso attanāva attano anabhiratiṁ vinodetvā abhiratiṁ uppādetvā tāyaṁ velāyaṁ imā gāthāyo abhāsi --

“nikkhantaṁ vata maṁ santaṁ, agārasmānagāriyaṁ.

vitakkā upadhāvanti, pagabbhā kaṇhato ime..

“uggaputtā mahissāsā, sikkhitā daḷhadhammino.

samantā parikireyyuṁ, sahassaṁ apalāyinaṁ..

“sacepi etato {ettato (sī0 pī0 ka0), ettakā (syā0 kaṁ0)} bhiyyo, āgamissanti itthiyo.

neva maṁ byādhayissanti {byāthayissanti (?)}, dhamme samhi patiṭṭhitaṁ..

“sakkhī hi me sutaṁ etaṁ, buddhassādiccabandhuno.

nibbānagamanaṁ maggaṁ, tattha me nirato mano..

“evañce maṁ viharantaṁ, pāpima upagacchasi.

tathā maccu karissāmi, na me maggampi dakkhasī” ti..

2. aratisuttaṁ

210. ekaṁ samayaṁ ...pe0 ... āyasmā vaṅgīso āḷaviyaṁ viharati aggāḷave cetiye āyasmatā nigrodhakappena upajjhāyena saddhiṁ. tena kho pana samayena āyasmā nigrodhakappo pacchābhattaṁ piṇḍapātapaṭikkanto vihāraṁ pavisati, sāyaṁ vā nikkhamati aparajju vā kāle. tena kho pana samayena āyasmato vaṅgīsassa anabhirati uppannā hoti, rāgo cittaṁ anuddhaṁseti. atha kho āyasmato vaṅgīsassa etadahosi -- “alābhā vata me, na vata me lābhā; dulladdhaṁ vata me, na vata me suladdhaṁ; yassa me anabhirati uppannā, rāgo cittaṁ anuddhaṁseti; taṁ kutettha labbhā, yaṁ me paro anabhiratiṁ vinodetvā abhiratiṁ uppādeyya. yaṁnūnāhaṁ attanāva attano anabhiratiṁ vinodetvā abhiratiṁ uppādeyyan”-ti. atha kho āyasmā vaṅgīso attanāva attano anabhiratiṁ vinodetvā abhiratiṁ uppādetvā tāyaṁ velāyaṁ imā gāthāyo abhāsi --

“aratiñca ratiñca pahāya, sabbaso gehasitañca vitakkaṁ.

vanathaṁ na kareyya kuhiñci, nibbanatho arato sa hi bhikkhu {sa bhikkhu (ka0)}..

“yamidha pathaviñca vehāsaṁ, rūpagatañca jagatogadhaṁ.

kiñci parijīyati sabbamaniccaṁ, evaṁ samecca caranti mutattā..

“upadhīsu janā gadhitāse {gathitāse (sī0)}, diṭṭhasute paṭighe ca mute ca.

ettha vinodaya chandamanejo, yo ettha na limpati taṁ munimāhu..

“atha saṭṭhinissitā savitakkā, puthū janatāya adhammā niviṭṭhā.

na ca vaggagatassa kuhiñci, no pana duṭṭhullabhāṇī sa bhikkhu..

“dabbo cirarattasamāhito, akuhako nipako apihālu.

santaṁ padaṁ ajjhagamā muni paṭicca, parinibbuto kaṅkhati kāla” ntntti..

3. pesalasuttaṁ

211. ekaṁ samayaṁ āyasmā vaṅgīso āḷaviyaṁ viharati aggāḷave cetiye āyasmatā nigrodhakappena upajjhāyena saddhiṁ. tena kho pana samayena āyasmā vaṅgīso attano paṭibhānena aññe pesale bhikkhū atimaññati. atha kho āyasmato vaṅgīsassa etadahosi -- “alābhā vata me, na vata me lābhā; dulladdhaṁ vata me, na vata me suladdhaṁ; yvāhaṁ attano paṭibhānena aññe pesale bhikkhū atimaññāmī” ti. atha kho āyasmā vaṅgīso attanāva attano vippaṭisāraṁ uppādetvā tāyaṁ velāyaṁ imā gāthāyo abhāsi --

“mānaṁ pajahassu gotama, mānapathañca pajahassu.

asesaṁ mānapathasmiṁ, samucchito vippaṭisārīhuvā cirarattaṁ..

“makkhena makkhitā pajā, mānahatā nirayaṁ papatanti.

socanti janā cirarattaṁ, mānahatā nirayaṁ upapannā..

“na hi socati bhikkhu kadāci, maggajino sammāpaṭipanno.

kittiñca sukhañca anubhoti, dhammadasoti tamāhu pahitattaṁ..

“tasmā akhilodha padhānavā, nīvaraṇāni pahāya visuddho.

mānañca pahāya asesaṁ, vijjāyantakaro samitāvī” ti..

4. ānandasuttaṁ

212. ekaṁ samayaṁ āyasmā ānando sāvatthiyaṁ viharati jetavane anāthapiṇḍikassa ārāme. atha kho āyasmā ānando pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi āyasmatā vaṅgīsena pacchāsamaṇena. tena kho pana samayena āyasmato vaṅgīsassa anabhirati uppannā hoti, rāgo cittaṁ anuddhaṁseti. atha kho āyasmā vaṅgīso āyasmantaṁ ānandaṁ gāthāya ajjhabhāsi --

“kāmarāgena ḍayhāmi, cittaṁ me pariḍayhati.

sādhu nibbāpanaṁ brūhi, anukampāya gotamā” ti..

“saññāya vipariyesā, cittaṁ te pariḍayhati.

nimittaṁ parivajjehi, subhaṁ rāgūpasaṁhitaṁ..

“saṅkhāre parato passa, dukkhato mā ca attato.

nibbāpehi mahārāgaṁ, mā ḍayhittho punappunaṁ..

“asubhāya cittaṁ bhāvehi, ekaggaṁ susamāhitaṁ.

sati kāyagatā tyatthu, nibbidābahulo bha..

“animittañca bhāvehi, mānānusayamujjaha.

tato mānābhisamayā, upasanto carissasī” ti..

5. subhāsitasuttaṁ

213. sāvatthinidānaṁ. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“catūhi, bhikkhave, aṅgehi samannāgatā vācā subhāsitā hoti, no dubbhāsitā; anavajjā ca ananuvajjā ca viññūnaṁ. katamehi catūhi? idha, bhikkhave, bhikkhu subhāsitaṁyeva bhāsati no dubbhāsitaṁ, dhammaṁyeva bhāsati no adhammaṁ, piyaṁyeva bhāsati no appiyaṁ, saccaṁyeva bhāsati no alikaṁ. imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūnan”-ti. idamavoca bhagavā, idaṁ vatvāna sugato athāparaṁ etadavoca satthā --

“subhāsitaṁ uttamamāhu santo,

dhammaṁ bhaṇe nādhammaṁ taṁ dutiyaṁ.

piyaṁ bhaṇe nāppiyaṁ taṁ tatiyaṁ,

saccaṁ bhaṇe nālikaṁ taṁ catutthan”-ti..

atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “paṭibhāti maṁ bhagavā, paṭibhāti maṁ sugatā” ti. “paṭibhātu taṁ vaṅgīsā” ti bhagavā avoca. atha kho āyasmā vaṅgīso bhagavantaṁ sammukhā sāruppāhi gāthāhi abhitthavi --

“tameva vācaṁ bhāseyya, yāyattānaṁ na tāpaye.

pare ca na vihiṁseyya, sā ve vācā subhāsitā..

“piyavācaṁva bhāseyya, yā vācā paṭinanditā.

yaṁ anādāya pāpāni, paresaṁ bhāsate piyaṁ..

“saccaṁ ve amatā vācā, esa dhammo sanantano.

sacce atthe ca dhamme ca, āhu santo patiṭṭhitā..

“yaṁ buddho bhāsate vācaṁ, khemaṁ nibbānapattiyā.

dukkhassantakiriyāya, sā ve vācānamuttamā” ti..

6. sāriputtasuttaṁ

214. ekaṁ samayaṁ āyasmā sāriputto sāvatthiyaṁ viharati jetavane anāthapiṇḍikassa ārāme. tena kho pana samayena āyasmā sāriputto bhikkhū dhammiyā kathāya sandasseti samādapeti samuttejeti sampahaṁseti poriyā vācāya vissaṭṭhāya anelagalāya {aneḷagalāya (sī0 ka0), anelagaḷāya (syā0 kaṁ0 pī0)} atthassa viññāpaniyā. te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. atha kho āyasmato vaṅgīsassa etadahosi -- “ayaṁ kho āyasmā sāriputto bhikkhū dhammiyā kathāya sandasseti samādapeti samuttejeti sampahaṁseti poriyā vācāya vissaṭṭhāya anelagalāya atthassa viññāpaniyā. te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. yaṁnūnāhaṁ āyasmantaṁ sāriputtaṁ sammukhā sāruppāhi gāthāhi abhitthaveyyan”-ti.

atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yenāyasmā sāriputto tenañjaliṁ paṇāmetvā āyasmantaṁ sāriputtaṁ etadavoca -- “paṭibhāti maṁ, āvuso sāriputta, paṭibhāti maṁ, āvuso sāriputtā” ti. “paṭibhātu taṁ, āvuso vaṅgīsā” ti. atha kho āyasmā vaṅgīso āyasmantaṁ sāriputtaṁ sammukhā sāruppāhi gāthāhi abhitthavi --

“gambhīrapañño medhāvī, maggāmaggassa kovido.

sāriputto mahāpañño, dhammaṁ deseti bhikkhunaṁ..

“saṁkhittenapi deseti, vitthārenapi bhāsati.

sāḷikāyiva nigghoso, paṭibhānaṁ udīrayi {udīriyi (syā0 kaṁ0) udīriyati (sāmaññaphalasuttaṭīkānurūpaṁ)}..

“tassa taṁ desayantassa, suṇanti madhuraṁ giraṁ.

sarena rajanīyena, savanīyena vaggunā.

udaggacittā muditā, sotaṁ odhenti bhikkhavo” ti..

7. pavāraṇāsuttaṁ

215. ekaṁ samayaṁ bhagavā sāvatthiyaṁ viharati pubbārāme migāramātupāsāde mahatā bhikkhusaṅghena saddhiṁ pañcamattehi bhikkhusatehi sabbeheva arahantehi. tena kho pana samayena bhagavā tadahuposathe pannarase pavāraṇāya bhikkhusaṅghaparivuto abbhokāse nisinno hoti. atha kho bhagavā tuṇhībhūtaṁ bhikkhusaṅghaṁ anuviloketvā bhikkhū āmantesi -- “handa dāni, bhikkhave, pavāremi vo. na ca me kiñci garahatha kāyikaṁ vā vācasikaṁ vā” ti.

evaṁ vutte, āyasmā sāriputto uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “na kho mayaṁ, bhante, bhagavato kiñci garahāma kāyikaṁ vā vācasikaṁ vā. bhagavā hi, bhante, anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido. maggānugā ca, bhante, etarahi sāvakā viharanti pacchā samannāgatā; ahañca kho, bhante, bhagavantaṁ pavāremi. na ca me bhagavā kiñci garahati kāyikaṁ vā vācasikaṁ vā” ti.

“na khvāhaṁ te, sāriputta, kiñci garahāmi kāyikaṁ vā vācasikaṁ vā. paṇḍito tvaṁ, sāriputta, mahāpañño tvaṁ, sāriputta, puthupañño tvaṁ, sāriputta, hāsapañño tvaṁ, sāriputta, javanapañño tvaṁ, sāriputta, tikkhapañño tvaṁ, sāriputta, nibbedhikapañño tvaṁ, sāriputta. seyyathāpi, sāriputta, rañño cakkavattissa jeṭṭhaputto pitarā pavattitaṁ cakkaṁ sammadeva anuppavatteti; evameva kho tvaṁ, sāriputta, mayā anuttaraṁ dhammacakkaṁ pavattitaṁ sammadeva anuppavattesī” ti.

“no ce kira me, bhante, bhagavā kiñci garahati kāyikaṁ vā vācasikaṁ vā. imesaṁ pana, bhante, bhagavā pañcannaṁ bhikkhusatānaṁ na kiñci garahati kāyikaṁ vā vācasikaṁ vā” ti. “imesampi khvāhaṁ, sāriputta, pañcannaṁ bhikkhusatānaṁ na kiñci garahāmi kāyikaṁ vā vācasikaṁ vā. imesañhi, sāriputta, pañcannaṁ bhikkhusatānaṁ saṭṭhi bhikkhū tevijjā, saṭṭhi bhikkhū chaḷabhiññā, saṭṭhi bhikkhū ubhatobhāgavimuttā, atha itare paññāvimuttā” ti.

atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “paṭibhāti maṁ bhagavā, paṭibhāti maṁ sugatā” ti. “paṭibhātu taṁ, vaṅgīsā” ti bhagavā avoca. atha kho āyasmā vaṅgīso bhagavantaṁ sammukhā sāruppāhi gāthāhi abhitthavi --

“ajja pannarase visuddhiyā, bhikkhū pañcasatā samāgatā.

saṁyojanabandhanacchidā, anīghā khīṇapunabbhavā isī..

“cakkavattī yathā rājā, amaccaparivārito.

samantā anupariyeti, sāgarantaṁ mahiṁ imaṁ..

“evaṁ vijitasaṅgāmaṁ, satthavāhaṁ anuttaraṁ.

sāvakā payirupāsanti, tevijjā maccuhāyino..

“sabbe bhagavato puttā, palāpettha na vijjati.

taṇhāsallassa hantāraṁ, vande ādiccabandhunan”-ti..

8. parosahassasuttaṁ

216. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme mahatā bhikkhusaṅghena saddhiṁ aḍḍhatelasehi bhikkhusatehi. tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. atha kho āyasmato vaṅgīsassa etadahosi -- “ayaṁ kho bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. yaṁnūnāhaṁ bhagavantaṁ sammukhā sāruppāhi gāthāhi abhitthaveyyan”-ti.

atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “paṭibhāti maṁ bhagavā, paṭibhāti maṁ sugatā” ti. “paṭibhātu taṁ, vaṅgīsā” ti bhagavā avoca. atha kho āyasmā vaṅgīso bhagavantaṁ sammukhā sāruppāhi gāthāhi abhitthavi --

“parosahassaṁ bhikkhūnaṁ, sugataṁ payirupāsati.

desentaṁ virajaṁ dhammaṁ, nibbānaṁ akutobhayaṁ..

“suṇanti dhammaṁ vimalaṁ, sammāsambuddhadesitaṁ.

sobhati vata sambuddho, bhikkhusaṅghapurakkhato..

“nāganāmosi bhagavā, isīnaṁ isisattamo.

mahāmeghova hutvāna, sāvake abhivassati..

“divāvihārā nikkhamma, satthudassanakamyatā {satthudassanakāmatā (sī0 syā0 kaṁ0)}.

sāvako te mahāvīra, pāde vandati vaṅgīso” ti..

“kiṁ nu te, vaṅgīsa, imā gāthāyo pubbe parivitakkitā, udāhu ṭhānasova taṁ paṭibhantī” ti? `na kho me, bhante, imā gāthāyo pubbe parivitakkitā, atha kho ṭhānasova maṁ paṭibhantī'ti. `tena hi taṁ, vaṅgīsa, bhiyyosomattāya pubbe aparivitakkitā gāthāyo paṭibhantū'ti. `evaṁ, bhante'ti kho āyasmā vaṅgīso bhagavato paṭissutvā bhiyyosomattāya bhagavantaṁ pubbe aparivitakkitāhi gāthāhi abhitthavi --

“ummaggapathaṁ {ummaggasataṁ (syā0 kaṁ0 ka0)} mārassa abhibhuyya, carati pabhijja khilāni.

taṁ passatha bandhapamuñcakaraṁ, asitaṁ bhāgaso pavibhajaṁ..

“oghassa nittharaṇatthaṁ, anekavihitaṁ maggaṁ akkhāsi.

tasmiñce amate akkhāte, dhammaddasā ṭhitā asaṁhīrā..

“pajjotakaro ativijjha {ativijjha dhammaṁ (sī0 syā0 kaṁ0)}, sabbaṭṭhitīnaṁ atikkamamaddasa.

ñatvā ca sacchikatvā ca, aggaṁ so desayi dasaddhānaṁ..

“evaṁ sudesite dhamme,

ko pamādo vijānataṁ dhammaṁ {ko pamādo vijānataṁ (sī0 syā0 kaṁ0)}.

tasmā hi tassa bhagavato sāsane.

appamatto sadā namassamanusikkhe” ti..

9. koṇḍaññasuttaṁ

217. ekaṁ samayaṁ bhagavā rājagahe viharati veḷuvane kalandakanivāpe. atha kho āyasmā aññāsikoṇḍañño {aññākoṇḍañño (sī0 syā0 kaṁ0)} sucirasseva yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti -- “koṇḍaññohaṁ, bhagavā, koṇḍaññohaṁ, sugatā” ti. atha kho āyasmato vaṅgīsassa etadahosi -- “ayaṁ kho āyasmā aññāsikoṇḍañño sucirasseva yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti -- `koṇḍaññohaṁ, bhagavā, koṇḍaññohaṁ, sugatā'ti. yaṁnūnāhaṁ āyasmantaṁ aññāsikoṇḍaññaṁ bhagavato sammukhā sāruppāhi gāthāhi abhitthaveyyan”-ti.

atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “paṭibhāti maṁ, bhagavā, paṭibhāti maṁ, sugatā” ti. “paṭibhātu taṁ, vaṅgīsā” ti bhagavā avoca. atha kho āyasmā vaṅgīso āyasmantaṁ aññāsikoṇḍaññaṁ bhagavato sammukhā sāruppāhi gāthāhi abhitthavi --

“buddhānubuddho so thero, koṇḍañño tibbanikkamo.

lābhī sukhavihārānaṁ, vivekānaṁ abhiṇhaso..

“yaṁ sāvakena pattabbaṁ, satthusāsanakārinā.

sabbassa taṁ anuppattaṁ, appamattassa sikkhato..

“mahānubhāvo tevijjo, cetopariyāyakovido.

koṇḍañño buddhadāyādo {buddhasāvako (pī0)}, pāde vandati satthuno” ti..

10. moggallānasuttaṁ

218. ekaṁ samayaṁ bhagavā rājagahe viharati isigilipasse kāḷasilāyaṁ mahatā bhikkhusaṅghena saddhiṁ pañcamattehi bhikkhusatehi sabbeheva arahantehi. tesaṁ sudaṁ āyasmā mahāmoggallāno cetasā cittaṁ samannesati {samanvesati (syā0 aṭṭha0)} vippamuttaṁ nirupadhiṁ. atha kho āyasmato vaṅgīsassa etadahosi -- “ayaṁ kho bhagavā rājagahe viharati isigilipasse kāḷasilāyaṁ mahatā bhikkhusaṅghena saddhiṁ pañcamattehi bhikkhusatehi sabbeheva arahantehi. tesaṁ sudaṁ āyasmā mahāmoggallāno cetasā cittaṁ samannesati vippamuttaṁ nirupadhiṁ. yaṁnūnāhaṁ āyasmantaṁ mahāmoggallānaṁ bhagavato sammukhā sāruppāhi gāthāhi abhitthaveyyan”-ti.

atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “paṭibhāti maṁ, bhagavā, paṭibhāti maṁ, sugatā” ti. “paṭibhātu taṁ, vaṅgīsā” ti bhagavā avoca. atha kho āyasmā vaṅgīso āyasmantaṁ mahāmoggallānaṁ bhagavato sammukhā sāruppāhi gāthāhi abhitthavi --

“nagassa passe āsīnaṁ, muniṁ dukkhassa pāraguṁ.

sāvakā payirupāsanti, tevijjā maccuhāyino..

“te cetasā anupariyeti {anupariyesati (sī0 syā0 kaṁ0)}, moggallāno mahiddhiko.

cittaṁ nesaṁ samannesaṁ {samanvesaṁ (syā0 aṭṭha0)}, vippamuttaṁ nirūpadhiṁ..

“evaṁ sabbaṅgasampannaṁ, muniṁ dukkhassa pāraguṁ.

anekākārasampannaṁ, payirupāsanti gotaman”-ti..

11. gaggarāsuttaṁ

219. ekaṁ samayaṁ bhagavā campāyaṁ viharati gaggarāya pokkharaṇiyā tīre mahatā bhikkhusaṅghena saddhiṁ pañcamattehi bhikkhusatehi sattahi ca upāsakasatehi sattahi ca upāsikāsatehi anekehi ca devatāsahassehi. tyāssudaṁ bhagavā atirocati {ativirocati (ka0)} vaṇṇena ceva yasasā ca. atha kho āyasmato vaṅgīsassa etadahosi -- “ayaṁ kho bhagavā campāyaṁ viharati gaggarāya pokkharaṇiyā tīre mahatā bhikkhusaṅghena saddhiṁ pañcamattehi bhikkhusatehi sattahi ca upāsakasatehi sattahi ca upāsikāsatehi anekehi ca devatāsahassehi. tyāssudaṁ bhagavā atirocati vaṇṇena ceva yasasā ca. yaṁnūnāhaṁ bhagavantaṁ sammukhā sāruppāya gāthāya abhitthaveyyan”-ti.

atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “paṭibhāti maṁ, bhagavā, paṭibhāti maṁ, sugatā” ti. “paṭibhātu taṁ, vaṅgīsā” ti bhagavā avoca. atha kho āyasmā vaṅgīso bhagavantaṁ sammukhā sāruppāya gāthāya abhitthavi --

“cando yathā vigatavalāhake nabhe,

virocati vigatamalova bhāṇumā.

evampi aṅgīrasa tvaṁ mahāmuni,

atirocasi yasasā sabbalokan”-ti..

12. vaṅgīsasuttaṁ

220. ekaṁ samayaṁ āyasmā vaṅgīso sāvatthiyaṁ viharati jetavane anāthapiṇḍikassa ārāme. tena kho pana samayena āyasmā vaṅgīso aciraarahattappatto hutvā {hoti (sī0 syā0 kaṁ0)} vimuttisukhaṁ paṭisaṁvedī {vimuttisukhapaṭisaṁvedī (sī0 pī0)} tāyaṁ velāyaṁ imā gāthāyo abhāsi --

“kāveyyamattā vicarimha pubbe, gāmā gāmaṁ purā puraṁ.

athaddasāma sambuddhaṁ, saddhā no upapajjatha..

“so me dhammamadesesi, khandhāyatanadhātuyo {khandhe āyatanāni dhātuyo (syā0 kaṁ0 pī0 ka0)}.

tassāhaṁ dhammaṁ sutvāna, pabbajiṁ anagāriyaṁ..

“bahunnaṁ vata atthāya, bodhiṁ ajjhagamā muni.

bhikkhūnaṁ bhikkhunīnañca, ye niyāmagataddasā..

“svāgataṁ vata me āsi, mama buddhassa santike.

tisso vijjā anuppattā, kataṁ buddhassa sāsanaṁ..

“pubbenivāsaṁ jānāmi, dibbacakkhuṁ visodhitaṁ.

tevijjo iddhipattomhi, cetopariyāyakovido” ti..

vaṅgīsasaṁyuttaṁ samattaṁ.

tassuddānaṁ --

nikkhantaṁ arati ceva, pesalā atimaññanā.

ānandena subhāsitā, sāriputtapavāraṇā.

parosahassaṁ koṇḍañño, moggallānena gaggarā.

vaṅgīsena dvādasāti..

9. vanasaṁyuttaṁ

1. vivekasuttaṁ

221. evaṁ me sutaṁ -- ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. tena kho pana samayena so bhikkhu divāvihāragato pāpake akusale vitakke vitakketi gehanissite. atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāhi ajjhabhāsi --

“vivekakāmosi vanaṁ paviṭṭho,

atha te mano niccharatī bahiddhā.

jano janasmiṁ vinayassu chandaṁ,

tato sukhī hohisi vītarāgo..

“aratiṁ pajahāsi sato, bhavāsi sataṁ taṁ sārayāmase.

pātālarajo hi duttaro, mā taṁ kāmarajo avāhari..

“sakuṇo yathā paṁsukunthito {paṁsukuṇṭhito (ka0), paṁsukuṇḍito (sī0 syā0 kaṁ0 pī0)}, vidhunaṁ pātayati sitaṁ rajaṁ.

evaṁ bhikkhu padhānavā satimā, vidhunaṁ pātayati sitaṁ raja” ntntti..

atha kho so bhikkhu tāya devatāya saṁvejito saṁvegamāpādīti.

2. upaṭṭhānasuttaṁ

222. ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. tena kho pana samayena so bhikkhu divāvihāragato supati. atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāhi ajjhabhāsi --

“uṭṭhehi bhikkhu kiṁ sesi, ko attho supitena {supinena (sī0)} te.

āturassa hi kā niddā, sallaviddhassa ruppato..

“yāya saddhāya pabbajito {yāya saddhāpabbajito (sī0 syā0 kaṁ0)}, agārasmānagāriyaṁ.

tameva saddhaṁ brūhehi, mā niddāya vasaṁ gamī” ti..

“aniccā addhuvā kāmā, yesu mandova mucchito.

baddhesu {khandhesu (sī0)} muttaṁ asitaṁ, kasmā pabbajitaṁ tape..

“chandarāgassa vinayā, avijjāsamatikkamā.

taṁ ñāṇaṁ paramodānaṁ {pariyodātaṁ (sī0 pī0), paramodātaṁ (syā0 kaṁ0), paramavodānaṁ (sī0 aṭṭha0)}, kasmā pabbajitaṁ tape..

“chetvā {bhetvā (sī0 syā0 kaṁ0 pī0)} avijjaṁ vijjāya, āsavānaṁ parikkhayā.

asokaṁ anupāyāsaṁ, kasmā pabbajitaṁ tape..

“āraddhavīriyaṁ pahitattaṁ, niccaṁ daḷhaparakkamaṁ.

nibbānaṁ abhikaṅkhantaṁ, kasmā pabbajitaṁ tape” ti..

3. kassapagottasuttaṁ

223. ekaṁ samayaṁ āyasmā kassapagotto kosalesu viharati aññatarasmiṁ vanasaṇḍe. tena kho pana samayena āyasmā kassapagotto divāvihāragato aññataraṁ chetaṁ ovadati. atha kho yā tasmiṁ vanasaṇḍe adhivatthā devatā āyasmantaṁ kassapagottaṁ saṁvejetukāmā yenāyasmā kassapagotto tenupasaṅkami; upasaṅkamitvā āyasmantaṁ kassapagottaṁ gāthāhi ajjhabhāsi --

“giriduggacaraṁ chetaṁ, appapaññaṁ acetasaṁ.

akāle ovadaṁ bhikkhu, mandova paṭibhāti maṁ..

“suṇāti na vijānāti, āloketi na passati.

dhammasmiṁ bhaññamānasmiṁ, atthaṁ bālo na bujjhati..

“sacepi dasa pajjote, dhārayissasi kassapa.

neva dakkhati rūpāni, cakkhu hissa na vijjatī” ti..

atha kho āyasmā kassapagotto tāya devatāya saṁvejito saṁvegamāpādīti.

4. sambahulasuttaṁ

224. ekaṁ samayaṁ sambahulā bhikkhū kosalesu viharanti aññatarasmiṁ vanasaṇḍe. atha kho te bhikkhū vassaṁvuṭṭhā {vassaṁvutthā (sī0 syā0 kaṁ0 pī0)} temāsaccayena cārikaṁ pakkamiṁsu. atha kho yā tasmiṁ vanasaṇḍe adhivatthā devatā te bhikkhū apassantī paridevamānā tāyaṁ velāyaṁ imaṁ gāthaṁ abhāsi --

“arati viya mejja khāyati,

bahuke disvāna vivitte āsane.

te cittakathā bahussutā,

kome gotamasāvakā gatā” ti..

evaṁ vutte, aññatarā devatā taṁ devataṁ gāthāya paccabhāsi --

“māgadhaṁ gatā kosalaṁ gatā, ekacciyā pana vajjibhūmiyā.

magā viya asaṅgacārino, aniketā viharanti bhikkhavo” ti..

5. ānandasuttaṁ

225. ekaṁ samayaṁ āyasmā ānando kosalesu viharati aññatarasmiṁ vanasaṇḍe. tena kho pana samayena āyasmā ānando ativelaṁ gihisaññattibahulo viharati. atha kho yā tasmiṁ vanasaṇḍe adhivatthā devatā āyasmato ānandassa anukampikā atthakāmā āyasmantaṁ ānandaṁ saṁvejetukāmā yenāyasmā ānando tenupasaṅkami; upasaṅkamitvā āyasmantaṁ ānandaṁ gāthāya ajjhabhāsi --

“rukkhamūlagahanaṁ pasakkiya, nibbānaṁ hadayasmiṁ opiya.

jhā gotama mā pamādo {mā ca pamādo (sī0 pī0)}, kiṁ te biḷibiḷikā karissatī” ti..

atha kho āyasmā ānando tāya devatāya saṁvejito saṁvegamāpādīti.

6. anuruddhasuttaṁ

226. ekaṁ samayaṁ āyasmā anuruddho kosalesu viharati aññatarasmiṁ vanasaṇḍe. atha kho aññatarā tāvatiṁsakāyikā devatā jālinī nāma āyasmato anuruddhassa purāṇadutiyikā yenāyasmā anuruddho tenupasaṅkami; upasaṅkamitvā āyasmantaṁ anuruddhaṁ gāthāya ajjhabhāsi --

“tattha cittaṁ paṇidhehi, yattha te vusitaṁ pure.

tāvatiṁsesu devesu, sabbakāmasamiddhisu.

purakkhato parivuto, devakaññāhi sobhasī” ti..

“duggatā devakaññāyo, sakkāyasmiṁ patiṭṭhitā.

te cāpi duggatā sattā, devakaññāhi patthitā” ti..

“na te sukhaṁ pajānanti, ye na passanti nandanaṁ.

āvāsaṁ naradevānaṁ, tidasānaṁ yasassinan”-ti..

“na tvaṁ bāle vijānāsi, yathā arahataṁ vaco.

aniccā sabbasaṅkhārā, uppādavayadhammino.

uppajjitvā nirujjhanti, tesaṁ vūpasamo sukho..

“natthi dāni punāvāso, devakāyasmi jālini.

vikkhīṇo jātisaṁsāro, natthi dāni punabbhavo” ti..

7. nāgadattasuttaṁ

227. ekaṁ samayaṁ āyasmā nāgadatto kosalesu viharati aññatarasmiṁ vanasaṇḍe. tena kho pana samayena āyasmā nāgadatto atikālena gāmaṁ pavisati, atidivā paṭikkamati. atha kho yā tasmiṁ vanasaṇḍe adhivatthā devatā āyasmato nāgadattassa anukampikā atthakāmā āyasmantaṁ nāgadattaṁ saṁvejetukāmā yenāyasmā nāgadatto tenupasaṅkami; upasaṅkamitvā āyasmantaṁ nāgadattaṁ gāthāhi ajjhabhāsi --

“kāle pavisa nāgadatta, divā ca āgantvā ativelacārī.

saṁsaṭṭho gahaṭṭhehi, samānasukhadukkho..

“bhāyāmi nāgadattaṁ suppagabbhaṁ, kulesu vinibaddhaṁ.

mā heva maccurañño balavato, antakassa vasaṁ upesī” ti {vasameyyāti (sī0 pī0), vasamesīti (syā0 kaṁ0)}..

atha kho āyasmā nāgadatto tāya devatāya saṁvejito saṁvegamāpādīti.

8. kulagharaṇīsuttaṁ

228. ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. tena kho pana samayena so bhikkhu aññatarasmiṁ kule ativelaṁ ajjhogāḷhappatto viharati. atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yā tasmiṁ kule kulagharaṇī, tassā vaṇṇaṁ abhinimminitvā yena so bhikkhu tenupasaṅkami; upasaṅkamitvā taṁ bhikkhuṁ gāthāya ajjhabhāsi --

“nadītīresu saṇṭhāne, sabhāsu rathiyāsu ca.

janā saṅgamma mantenti, mañca tañca {tvañca (ka0)} kimantaran”-ti..

“bahūhi saddā paccūhā, khamitabbā tapassinā.

na tena maṅku hotabbaṁ, na hi tena kilissati..

“yo ca saddaparittāsī, vane vātamigo yathā.

lahucittoti taṁ āhu, nāssa sampajjate vatan”-ti..

9. vajjiputtasuttaṁ

229. ekaṁ samayaṁ aññataro vajjiputtako bhikkhu vesāliyaṁ viharati aññatarasmiṁ vanasaṇḍe. tena kho pana samayena vesāliyaṁ vajjiputtako sabbaratticāro hoti. atha kho so bhikkhu vesāliyā tūriya-tāḷita-vādita-nigghosasaddaṁ sutvā paridevamāno tāyaṁ velāyaṁ imaṁ gāthaṁ abhāsi --

“ekakā mayaṁ araññe viharāma,

apaviddhaṁva {apaviṭṭhaṁva (syā0 kaṁ0)} vanasmiṁ dārukaṁ.

etādisikāya rattiyā,

ko su nāmamhehi {nāma amhehi (sī0 pī0)} pāpiyo” ti..

atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāya ajjhabhāsi --

“ekakova tvaṁ araññe viharasi, apaviddhaṁva vanasmiṁ dārukaṁ.

tassa te bahukā pihayanti, nerayikā viya saggagāminan”-ti..

atha kho so bhikkhu tāya devatāya saṁvejito saṁvegamāpādīti.

10. sajjhāyasuttaṁ

230. ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. tena kho pana samayena so bhikkhu yaṁ sudaṁ pubbe ativelaṁ sajjhāyabahulo viharati so aparena samayena appossukko tuṇhībhūto saṅkasāyati. atha kho yā tasmiṁ vanasaṇḍe adhivatthā devatā tassa bhikkhuno dhammaṁ asuṇantī yena so bhikkhu tenupasaṅkami; upasaṅkamitvā taṁ bhikkhuṁ gāthāya ajjhabhāsi --

“kasmā tuvaṁ dhammapadāni bhikkhu, nādhīyasi bhikkhūhi saṁvasanto.

sutvāna dhammaṁ labhatippasādaṁ, diṭṭheva dhamme labhatippasaṁsan”-ti..

“ahu pure dhammapadesu chando, yāva virāgena samāgamimha.

yato virāgena samāgamimha, yaṁ kiñci diṭṭhaṁva sutaṁ mutaṁ vā.

aññāya nikkhepanamāhu santo” ti..

11. akusalavitakkasuttaṁ

231. ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. tena kho pana samayena so bhikkhu divāvihāragato pāpake akusale vitakke vitakketi, seyyathidaṁ -- kāmavitakkaṁ, byāpādavitakkaṁ, vihiṁsāvitakkaṁ. atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāhi ajjhabhāsi --

“ayoniso manasikārā, so vitakkehi khajjasi.

ayoniso {ayoniṁ (pī0 ka0)} paṭinissajja, yoniso anucintaya..

“satthāraṁ dhammamārabbha, saṅghaṁ sīlāni attano.

adhigacchasi pāmojjaṁ, pītisukhamasaṁsayaṁ.

tato pāmojjabahulo, dukkhassantaṁ karissasī” ti..

atha kho so bhikkhu tāya devatāya saṁvejito saṁvegamāpādīti.

12. majjhanhikasuttaṁ

232. ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. atha kho tasmiṁ vanasaṇḍe adhivatthā devatā yena so bhikkhu tenupasaṅkami; upasaṅkamitvā tassa bhikkhuno santike imaṁ gāthaṁ abhāsi --

“ṭhite majjhanhike kāle, sannisīvesu {sannisinnesu (syā0 kaṁ0 pī0)} pakkhisu.

saṇateva brahāraññaṁ, taṁ bhayaṁ paṭibhāti maṁ..

“ṭhite majjhanhike kāle, sannisīvesu pakkhisu.

saṇateva brahāraññaṁ, sā rati paṭibhāti man”-ti..

13. pākatindriyasuttaṁ

233. ekaṁ samayaṁ sambahulā bhikkhū kosalesu viharanti aññatarasmiṁ vanasaṇḍe uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā. atha kho yā tasmiṁ vanasaṇḍe adhivatthā devatā tesaṁ bhikkhūnaṁ anukampikā atthakāmā te bhikkhū saṁvejetukāmā yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi --

“sukhajīvino pure āsuṁ, bhikkhū gotamasāvakā.

anicchā piṇḍamesanā, anicchā sayanāsanaṁ.

loke aniccataṁ ñatvā, dukkhassantaṁ akaṁsu te..

“dupposaṁ katvā attānaṁ, gāme gāmaṇikā viya.

bhutvā bhutvā nipajjanti, parāgāresu mucchitā..

“saṅghassa añjaliṁ katvā, idhekacce vadāmahaṁ.

apaviddhā {apaviṭṭhā (syā0 kaṁ0)} anāthā te, yathā petā tatheva te..

“ye kho pamattā viharanti, te me sandhāya bhāsitaṁ.

ye appamattā viharanti, namo tesaṁ karomahan”-ti..

atha kho te bhikkhū tāya devatāya saṁvejitā saṁvegamāpādunti.

14. gandhatthenasuttaṁ

234. ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. tena kho pana samayena so bhikkhu pacchābhattaṁ piṇḍapātapaṭikkanto pokkharaṇiṁ ogāhetvā padumaṁ upasiṅghati. atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāya ajjhabhāsi --

“yametaṁ vārijaṁ pupphaṁ, adinnaṁ upasiṅghasi.

ekaṅgametaṁ theyyānaṁ, gandhatthenosi mārisā” ti..

“na harāmi na bhañjāmi, ārā siṅghāmi vārijaṁ.

atha kena nu vaṇṇena, gandhatthenoti vuccati..

“yvāyaṁ bhisāni khanati, puṇḍarīkāni bhañjati.

evaṁ ākiṇṇakammanto, kasmā eso na vuccatī” ti..

“ākiṇṇaluddo puriso, dhāticelaṁva makkhito.

tasmiṁ me vacanaṁ natthi, tvañcārahāmi vattave..

“anaṅgaṇassa posassa, niccaṁ sucigavesino.

vālaggamattaṁ pāpassa, abbhāmattaṁva khāyatī” ti..

“addhā maṁ yakkha jānāsi, atho me anukampasi.

punapi yakkha vajjāsi, yadā passasi edisan”-ti..

“neva taṁ upajīvāma, napi te bhatakāmhase.

tvameva bhikkhu jāneyya, yena gaccheyya suggati” nti..

atha kho so bhikkhu tāya devatāya saṁvejito saṁvegamāpādīti.

vanasaṁyuttaṁ samattaṁ.

tassuddānaṁ --

vivekaṁ upaṭṭhānañca, kassapagottena sambahulā.

ānando anuruddho ca, nāgadattañca kulagharaṇī..

vajjiputto ca vesālī, sajjhāyena ayoniso.

majjhanhikālamhi pākatindriya, padumapupphena cuddasa bhaveti..

10. yakkhasaṁyuttaṁ

1. indakasuttaṁ

235. evaṁ me sutaṁ -- ekaṁ samayaṁ bhagavā rājagahe viharati indakūṭe pabbate, indakassa yakkhassa bhavane. atha kho indako yakkho yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“rūpaṁ na jīvanti vadanti buddhā, kathaṁ nvayaṁ vindatimaṁ sarīraṁ.

kutassa aṭṭhīyakapiṇḍameti, kathaṁ nvayaṁ sajjati gabbharasmi” nti..

“paṭhamaṁ kalalaṁ hoti, kalalā hoti abbudaṁ.

abbudā jāyate pesi, pesi nibbattatī ghano.

ghanā pasākhā jāyanti, kesā lomā nakhāpi ca..

“yañcassa bhuñjatī mātā, annaṁ pānañca bhojanaṁ.

tena so tattha yāpeti, mātukucchigato naro” ti..

2. sakkanāmasuttaṁ

236. ekaṁ samayaṁ bhagavā rājagahe viharati gijjhakūṭe pabbate. atha kho sakkanāmako yakkho yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi --

“sabbaganthappahīnassa, vippamuttassa te sato.

samaṇassa na taṁ sādhu, yadaññamanusāsasī” ti {yadaññamanusāsatīti (sī0 syā0 kaṁ0 pī0)}..

“yena kenaci vaṇṇena, saṁvāso sakka jāyati.

na taṁ arahati sappañño, manasā anukampituṁ..

“manasā ce pasannena, yadaññamanusāsati.

na tena hoti saṁyutto, yānukampā {sānukampā (sī0 pī0)} anuddayā” ti..

3. sūcilomasuttaṁ

237. ekaṁ samayaṁ bhagavā gayāyaṁ viharati ṭaṅkitamañce sūcilomassa yakkhassa bhavane. tena kho pana samayena kharo ca yakkho sūcilomo ca yakkho bhagavato avidūre atikkamanti. atha kho kharo yakkho sūcilomaṁ yakkhaṁ etadavoca -- “eso samaṇo” ti! “neso samaṇo, samaṇako eso”. “yāva jānāmi yadi vā so samaṇo yadi vā pana so samaṇako” ti.

atha kho sūcilomo yakkho yena bhagavā tenupasaṅkami; upasaṅkamitvā bhagavato kāyaṁ upanāmesi. atha kho bhagavā kāyaṁ apanāmesi. atha kho sūcilomo yakkho bhagavantaṁ etadavoca -- “bhāyasi maṁ samaṇā” ti? “na khvāhaṁ taṁ, āvuso, bhāyāmi; api ca te samphasso pāpako” ti. “pañhaṁ taṁ, samaṇa pucchissāmi. sace me na byākarissasi, cittaṁ vā te khipissāmi, hadayaṁ vā te phālessāmi, pādesu vā gahetvā pāragaṅgāya {pāraṁ gaṅgāya (ka0)} khipissāmī” ti. “na khvāhaṁ taṁ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo me cittaṁ vā khipeyya hadayaṁ vā phāleyya pādesu vā gahetvā pāragaṅgāya khipeyya; api ca tvaṁ, āvuso, puccha yadā kaṅkhasī” ti. atha kho sūcilomo yakkho bhagavantaṁ gāthāya ajjhabhāsi -- ( ) {(atha kho sūcilomo yakkho bhagavantaṁ gāthāya ajjhabhāsi.) (sī0)}

“rāgo ca doso ca kutonidānā,

aratī ratī lomahaṁso kutojā.

kuto samuṭṭhāya manovitakkā,

kumārakā dhaṅkamivossajantī” ti..

“rāgo ca doso ca itonidānā,

aratī ratī lomahaṁso itojā.

ito samuṭṭhāya manovitakkā,

kumārakā dhaṅkamivossajanti..

“snehajā attasambhūtā, nigrodhasseva khandhajā.

puthū visattā kāmesu, māluvāva vitatā {vitthatā (syā0 kaṁ0)} vane..

“ye naṁ pajānanti yatonidānaṁ,

te naṁ vinodenti suṇohi yakkha.

te duttaraṁ oghamimaṁ taranti,

atiṇṇapubbaṁ apunabbhavāyā” ti..

4. maṇibhaddasuttaṁ

238. ekaṁ samayaṁ bhagavā magadhesu viharati maṇimālike cetiye maṇibhaddassa yakkhassa bhavane. atha kho maṇibhaddo yakkho yena bhagavā tenupasaṅkami; upasaṅkamitvā bhagavato santike imaṁ gāthaṁ abhāsi --

“satīmato sadā bhaddaṁ, satimā sukhamedhati.

satīmato suve seyyo, verā ca parimuccatī” ti..

“satīmato sadā bhaddaṁ, satimā sukhamedhati.

satīmato suve seyyo, verā na parimuccati..

“yassa sabbamahorattaṁ {rattiṁ (syā0 kaṁ0 ka0)}, ahiṁsāya rato mano.

mettaṁ so sabbabhūtesu, veraṁ tassa na kenacī” ti..

5. sānusuttaṁ

239. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarissā upāsikāya sānu nāma putto yakkhena gahito hoti. atha kho sā upāsikā paridevamānā tāyaṁ velāyaṁ imā gāthāyo abhāsi --

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāgataṁ..

“uposathaṁ upavasanti, brahmacariyaṁ caranti ye.

na tehi yakkhā kīḷanti, iti me arahataṁ sutaṁ.

sā dāni ajja passāmi, yakkhā kīḷanti sānunā” ti..

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāgataṁ.

uposathaṁ upavasanti, brahmacariyaṁ caranti ye..

“na tehi yakkhā kīḷanti, sāhu te arahataṁ sutaṁ.

sānuṁ pabuddhaṁ vajjāsi, yakkhānaṁ vacanaṁ idaṁ.

mākāsi pāpakaṁ kammaṁ, āvi vā yadi vā raho..

“sace ca {saceva (syā0 kaṁ0 pī0 ka0), yañceva (sī0)} pāpakaṁ kammaṁ, karissasi karosi vā.

na te dukkhā pamutyatthi, uppaccāpi palāyato” ti..

“mataṁ vā amma rodanti, yo vā jīvaṁ na dissati.

jīvantaṁ amma passantī, kasmā maṁ amma rodasī” ti..

“mataṁ vā putta rodanti, yo vā jīvaṁ na dissati.

yo ca kāme cajitvāna, punarāgacchate idha.

taṁ vāpi putta rodanti, puna jīvaṁ mato hi so..

“kukkuḷā ubbhato tāta, kukkuḷaṁ {kukkuḷe (sī0)} patitumicchasi.

narakā ubbhato tāta, narakaṁ patitumicchasi..

“abhidhāvatha bhaddante, kassa ujjhāpayāmase.

ādittā nīhataṁ {nibbhataṁ (syā0 kaṁ0 ka0), nibhataṁ (pī0 ka0)} bhaṇḍaṁ, puna ḍayhitumicchasī” ti..

6. piyaṅkarasuttaṁ

240. ekaṁ samayaṁ āyasmā anuruddho sāvatthiyaṁ viharati jetavane anāthapiṇḍikassa ārāme. tena kho pana samayena āyasmā anuruddho rattiyā paccūsasamayaṁ paccuṭṭhāya dhammapadāni bhāsati. atha kho piyaṅkaramātā yakkhinī puttakaṁ evaṁ tosesi --

“mā saddaṁ kari piyaṅkara, bhikkhu dhammapadāni bhāsati.

api {api (sī0)} ca dhammapadaṁ vijāniya, paṭipajjema hitāya no siyā..

“pāṇesu ca saṁyamāmase, sampajānamusā na bhaṇāmase.

sikkhema susīlyamattano {susīlamattano (sī0 ka0)}, api muccema pisācayoniyā” ti..

7. punabbasusuttaṁ

241. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. atha kho punabbasumātā yakkhinī puttake evaṁ tosesi --

“tuṇhī uttarike hohi, tuṇhī hohi punabbasu.

yāvāhaṁ buddhaseṭṭhassa, dhammaṁ sossāmi satthuno..

“nibbānaṁ bhagavā āha, sabbaganthappamocanaṁ.

ativelā ca me hoti, asmiṁ dhamme piyāyanā..

“piyo loke sako putto, piyo loke sako pati.

tato piyatarā mayhaṁ, assa dhammassa magganā..

“na hi putto pati vāpi, piyo dukkhā pamocaye.

yathā saddhammassavanaṁ, dukkhā moceti pāṇinaṁ..

“loke dukkhaparetasmiṁ, jarāmaraṇasaṁyute.

jarāmaraṇamokkhāya, yaṁ dhammaṁ abhisambudhaṁ.

taṁ dhammaṁ sotumicchāmi, tuṇhī hohi punabbasū” ti..

“ammā na byāharissāmi, tuṇhībhūtāyamuttarā.

dhammameva nisāmehi, saddhammassavanaṁ sukhaṁ.

saddhammassa anaññāya, ammā dukkhaṁ carāmase..

“esa devamanussānaṁ, sammūḷhānaṁ pabhaṅkaro.

buddho antimasārīro, dhammaṁ deseti cakkhumā” ti..

“sādhu kho paṇḍito nāma, putto jāto uresayo.

putto me buddhaseṭṭhassa, dhammaṁ suddhaṁ piyāyati..

“punabbasu sukhī hohi, ajjāhamhi samuggatā.

diṭṭhāni ariyasaccāni, uttarāpi suṇātu me” ti..

8. sudattasuttaṁ

242. ekaṁ samayaṁ bhagavā rājagahe viharati sītavane. tena kho pana samayena anāthapiṇḍiko gahapati rājagahaṁ anuppatto hoti kenacideva karaṇīyena. assosi kho anāthapiṇḍiko gahapati -- “buddho kira loke uppanno” ti. tāvadeva ca pana bhagavantaṁ dassanāya upasaṅkamitukāmo hoti. athassa anāthapiṇḍikassa gahapatissa etadahosi -- “akālo kho ajja bhagavantaṁ dassanāya upasaṅkamituṁ. sve dānāhaṁ kālena bhagavantaṁ dassanāya gamissāmī” ti buddhagatāya satiyā nipajji. rattiyā sudaṁ tikkhattuṁ vuṭṭhāsi pabhātanti maññamāno. atha kho anāthapiṇḍiko gahapati yena sivathikadvāraṁ {sīvathikadvāraṁ (sī0 syā0 kaṁ0 pī0)} tenupasaṅkami. amanussā dvāraṁ vivariṁsu. atha kho anāthapiṇḍikassa gahapatissa nagaramhā nikkhamantassa āloko antaradhāyi, andhakāro pāturahosi, bhayaṁ chambhitattaṁ lomahaṁso udapādi, tatova puna nivattitukāmo ahosi. atha kho sivako {sīvako (sī0 pī0)} yakkho antarahito saddamanussāvesi --

“sataṁ hatthī sataṁ assā, sataṁ assatarīrathā.

sataṁ kaññāsahassāni, āmukkamaṇikuṇḍalā.

ekassa padavītihārassa, kalaṁ nāgghanti soḷasiṁ..

“abhikkama gahapati, abhikkama gahapati.

abhikkamanaṁ te seyyo, no paṭikkamanan”-ti..

atha kho anāthapiṇḍikassa gahapatissa andhakāro antaradhāyi, āloko pāturahosi, yaṁ ahosi bhayaṁ chambhitattaṁ lomahaṁso, so paṭippassambhi. dutiyampi kho anāthapiṇḍikassa gahapatissa āloko antaradhāyi, andhakāro pāturahosi, bhayaṁ chambhitattaṁ lomahaṁso udapādi, tatova puna nivattitukāmo ahosi. dutiyampi kho sivako yakkho antarahito saddamanussāvesi --

“sataṁ hatthī sataṁ assā ...pe0 ...

kalaṁ nāgghanti soḷasiṁ..

“abhikkama gahapati, abhikkama gahapati.

abhikkamanaṁ te seyyo, no paṭikkamanan”-ti..

atha kho anāthapiṇḍikassa gahapatissa andhakāro antaradhāyi, āloko pāturahosi, yaṁ ahosi bhayaṁ chambhitattaṁ lomahaṁso, so paṭippassambhi. tatiyampi kho anāthapiṇḍikassa gahapatissa āloko antaradhāyi, andhakāro pāturahosi, bhayaṁ chambhitattaṁ lomahaṁso udapādi, tatova puna nivattitukāmo ahosi. tatiyampi kho sivako yakkho antarahito saddamanussāvesi --

“sataṁ hatthī sataṁ assā ...pe0 ...

kalaṁ nāgghanti soḷasiṁ..

“abhikkama gahapati, abhikkama gahapati.

abhikkamanaṁ te seyyo, no paṭikkamanan”-ti..

atha kho anāthapiṇḍikassa gahapatissa andhakāro antaradhāyi, āloko pāturahosi, yaṁ ahosi bhayaṁ chambhitattaṁ lomahaṁso, so paṭippassambhi. atha kho anāthapiṇḍiko gahapati yena sītavanaṁ yena bhagavā tenupasaṅkami.

tena kho pana samayena bhagavā rattiyā paccūsasamayaṁ paccuṭṭhāya abbhokāse caṅkamati. addasā kho bhagavā anāthapiṇḍikaṁ gahapatiṁ dūratova āgacchantaṁ. disvāna caṅkamā orohitvā paññatte āsane nisīdi. nisajja kho bhagavā anāthapiṇḍikaṁ gahapatiṁ etadavoca -- “ehi sudattā” ti. atha kho anāthapiṇḍiko gahapati, nāmena maṁ bhagavā ālapatīti, haṭṭho udaggo tattheva bhagavato pādesu sirasā nipatitvā bhagavantaṁ etadavoca -- “kacci, bhante, bhagavā sukhamasayitthā” ti?

“sabbadā ve sukhaṁ seti, brāhmaṇo parinibbuto.

yo na limpati kāmesu, sītibhūto nirūpadhi..

“sabbā āsattiyo chetvā, vineyya hadaye daraṁ.

upasanto sukhaṁ seti, santiṁ pappuyya cetasā” ti {cetasoti (sī0)}..

9. paṭhamasukkāsuttaṁ

243. ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena sukkā bhikkhunī mahatiyā parisāya parivutā dhammaṁ deseti. atha kho sukkāya bhikkhuniyā abhippasanno yakkho rājagahe rathikāya rathikaṁ siṅghāṭakena siṅghāṭakaṁ upasaṅkamitvā tāyaṁ velāyaṁ imā gāthāyo abhāsi --

“kiṁ me katā rājagahe manussā, madhupītāva seyare.

ye sukkaṁ na payirupāsanti, desentiṁ amataṁ padaṁ..

“tañca pana appaṭivānīyaṁ, asecanakamojavaṁ.

pivanti maññe sappaññā, valāhakamiva panthagū” ti {valāhakamivaddhagūti (sī0)}..

10. dutiyasukkāsuttaṁ

244. ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena aññataro upāsako sukkāya bhikkhuniyā bhojanaṁ adāsi. atha kho sukkāya bhikkhuniyā abhippasanno yakkho rājagahe rathikāya rathikaṁ siṅghāṭakena siṅghāṭakaṁ upasaṅkamitvā tāyaṁ velāyaṁ imaṁ gāthaṁ abhāsi --

“puññaṁ vata pasavi bahuṁ, sappañño vatāyaṁ upāsako.

yo sukkāya adāsi bhojanaṁ, sabbaganthehi vippamuttiyā” ti {vippamuttāyāti (syā0 kaṁ0)}..

11. cīrāsuttaṁ

245. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena aññataro upāsako cīrāya {cirāya (ka0)} bhikkhuniyā cīvaraṁ adāsi. atha kho cīrāya bhikkhuniyā abhippasanno yakkho rājagahe rathikāya rathikaṁ siṅghāṭakena siṅghāṭakaṁ upasaṅkamitvā tāyaṁ velāyaṁ imaṁ gāthaṁ abhāsi --

“puññaṁ vata pasavi bahuṁ, sappañño vatāyaṁ upāsako.

yo cīrāya adāsi cīvaraṁ, sabbayogehi vippamuttiyā” ti {vippamuttāyāti (syā0 kaṁ0)}..

12. āḷavakasuttaṁ

246. evaṁ me sutaṁ -- ekaṁ samayaṁ bhagavā āḷaviyaṁ viharati āḷavakassa yakkhassa bhavane. atha kho āḷavako yakkho yena bhagavā tenupasaṅkami; upasaṅkamitvā bhagavantaṁ etadavoca -- “nikkhama, samaṇā” ti. “sādhāvuso” ti bhagavā nikkhami. “pavisa, samaṇā” ti. “sādhāvuso” ti bhagavā pāvisi. dutiyampi kho āḷavako yakkho bhagavantaṁ etadavoca -- “nikkhama, samaṇā” ti. “sādhāvuso” ti bhagavā nikkhami. “pavisa, samaṇā” ti. “sādhāvuso” ti bhagavā pāvisi. tatiyampi kho āḷavako yakkho bhagavantaṁ etadavoca -- “nikkhama, samaṇā” ti. “sādhāvuso” ti bhagavā nikkhami. “pavisa, samaṇā” ti. “sādhāvuso” ti bhagavā pāvisi. catutthampi kho āḷavako yakkho bhagavantaṁ etadavoca -- “nikkhama, samaṇā” ti. “na khvāhaṁ taṁ, āvuso, nikkhamissāmi. yaṁ te karaṇīyaṁ taṁ karohī” ti. “pañhaṁ taṁ, samaṇa, pucchissāmi. sace me na byākarissasi, cittaṁ vā te khipissāmi, hadayaṁ vā te phālessāmi, pādesu vā gahetvā pāragaṅgāya khipissāmī” ti. “na khvāhaṁ taṁ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, ye me cittaṁ vā khipeyya hadayaṁ vā phāleyya, pādesu vā gahetvā pāragaṅgāya khipeyya. api ca tvaṁ, āvuso, puccha yadā kaṅkhasī” ti {(atha kho āḷavako yakkho bhagavantaṁ gāthāya ajjhabhāsi.) (sī0)}.

“kiṁsūdha vittaṁ purisassa seṭṭhaṁ, kiṁsu suciṇṇaṁ sukhamāvahāti.

kiṁsu have sādutaraṁ rasānaṁ, kathaṁjīviṁ jīvitamāhu seṭṭhan”-ti..

“saddhīdha vittaṁ purissa seṭṭhaṁ, dhammo suciṇṇo sukhamāvahāti.

saccaṁ have sādutaraṁ rasānaṁ, paññājīviṁ jīvitamāhu seṭṭhan”-ti..

“kathaṁsu tarati oghaṁ, kathaṁsu tarati aṇṇavaṁ.

kathaṁsu dukkhamacceti, kathaṁsu parisujjhatī” ti..

“saddhāya tarati oghaṁ, appamādena aṇṇavaṁ.

vīriyena dukkhamacceti, paññāya parisujjhatī” ti..

“kathaṁsu labhate paññaṁ, kathaṁsu vindate dhanaṁ.

kathaṁsu kittiṁ pappoti, kathaṁ mittāni ganthati.

asmā lokā paraṁ lokaṁ, kathaṁ pecca na socatī” ti..

“saddahāno arahataṁ, dhammaṁ nibbānapattiyā.

sussūsaṁ {sussūsā (sī0 pī0)} labhate paññaṁ, appamatto vicakkhaṇo..

“patirūpakārī dhuravā, uṭṭhātā vindate dhanaṁ.

saccena kittiṁ pappoti, dadaṁ mittāni ganthati.

asmā lokā paraṁ lokaṁ, evaṁ pecca na socati..

“yassete caturo dhammā, saddhassa gharamesino.

saccaṁ dammo dhiti cāgo, sa ve pecca na socati..

“iṅgha aññepi pucchassu, puthū samaṇabrāhmaṇe.

yadi saccā dammā cāgā, khantyā bhiyyodha vijjatī” ti..

“kathaṁ nu dāni puccheyyaṁ, puthū samaṇabrāhmaṇe.

yohaṁ {sohaṁ (sī0), svāhaṁ (ka0)} ajja pajānāmi, yo attho samparāyiko..

“atthāya vata me buddho, vāsāyāḷavimāgamā {māgato (pī0 ka0)}.

yohaṁ {sohaṁ (sī0)} ajja pajānāmi, yattha dinnaṁ mahapphalaṁ..

“so ahaṁ vicarissāmi, gāmā gāmaṁ purā puraṁ.

namassamāno sambuddhaṁ, dhammassa ca sudhammatan”-ti..

yakkhasaṁyuttaṁ samattaṁ.

tassuddānaṁ --

indako sakka sūci ca, maṇibhaddo ca sānu ca.

piyaṅkara punabbasu sudatto ca, dve sukkā cīraāḷavīti dvādasa..

11. sakkasaṁyuttaṁ

1. paṭhamavaggo

1. suvīrasuttaṁ

247. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“bhūtapubbaṁ, bhikkhave, asurā deve abhiyaṁsu. atha kho, bhikkhave, sakko devānamindo suvīraṁ devaputtaṁ āmantesi -- `ete, tāta suvīra, asurā deve abhiyanti. gaccha, tāta suvīra, asure paccuyyāhī'ti. `evaṁ bhaddantavā'ti kho, bhikkhave, suvīro devaputto sakkassa devānamindassa paṭissutvā pamādaṁ āpādesi {āharesi (katthaci) navaṅguttare sīhanādasuttepi}. dutiyampi kho, bhikkhave, sakko devānamindo suvīraṁ devaputtaṁ āmantesi -- `ete, tāta suvīra, asurā deve abhiyanti. gaccha, tāta suvīra, asure paccuyyāhī'ti. `evaṁ bhaddantavā'ti kho, bhikkhave, suvīro devaputto sakkassa devānamindassa paṭissutvā dutiyampi pamādaṁ āpādesi. tatiyampi kho, bhikkhave, sakko devānamindo suvīraṁ devaputtaṁ āmantesi -- `ete, tāta suvīra, asurā deve abhiyanti. gaccha, tāta suvīra, asure paccuyyāhī'ti. `evaṁ bhaddantavā'ti kho, bhikkhave, suvīro devaputto sakkassa devānamindassa paṭissutvā tatiyampi pamādaṁ āpādesi. atha kho, bhikkhave, sakko devānamindo suvīraṁ devaputtaṁ gāthāya ajjhabhāsi --

“anuṭṭhahaṁ avāyāmaṁ, sukhaṁ yatrādhigacchati.

suvīra tattha gacchāhi, mañca tattheva pāpayā” ti..

“alasvassa {alasa'ssa (sī0 pī0), alasvāyaṁ (syā0 kaṁ0)} anuṭṭhātā, na ca kiccāni kāraye.

sabbakāmasamiddhassa, taṁ me sakka varaṁ disā” ti..

“yatthālaso anuṭṭhātā, accantaṁ sukhamedhati.

suvīra tattha gacchāhi, mañca tattheva pāpayā” ti..

“akammunā {akammanā (sī0 pī0)} devaseṭṭha, sakka vindemu yaṁ sukhaṁ.

asokaṁ anupāyāsaṁ, taṁ me sakka varaṁ disā” ti..

“sace atthi akammena, koci kvaci na jīvati.

nibbānassa hi so maggo, suvīra tattha gacchāhi.

mañca tattheva pāpayā” ti..

“so hi nāma, bhikkhave, sakko devānamindo sakaṁ puññaphalaṁ upajīvamāno devānaṁ tāvatiṁsānaṁ issariyādhipaccaṁ rajjaṁ kārento uṭṭhānavīriyassa vaṇṇavādī bhavissati. idha kho taṁ, bhikkhave, sobhetha, yaṁ tumhe evaṁ svākkhāte dhammavinaye pabbajitā samānā uṭṭhaheyyātha ghaṭeyyātha vāyameyyātha appattassa pattiyā anadhigatassa adhigamāya, asacchikatassa sacchikiriyāyā” ti.

2. susīmasuttaṁ

248. sāvatthiyaṁ. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“bhūtapubbaṁ, bhikkhave, asurā deve abhiyaṁsu. atha kho, bhikkhave, sakko devānamindo susīmaṁ {susimaṁ (syā0 kaṁ0 ka0)} devaputtaṁ āmantesi -- `ete, tāta susīma, asurā deve abhiyanti. gaccha, tāta susīma, asure paccuyyāhī'ti. `evaṁ bhaddantavā'ti kho, bhikkhave, susīmo devaputto sakkassa devānamindassa paṭissutvā pamādaṁ āpādesi. dutiyampi kho, bhikkhave, sakko devānamindo susīmaṁ devaputtaṁ āmantesi ...pe0 ... dutiyampi pamādaṁ āpādesi. tatiyampi kho, bhikkhave, sakko devānamindo susīmaṁ devaputtaṁ āmantesi ...pe0 ... tatiyampi pamādaṁ āpādesi. atha kho, bhikkhave, sakko devānamindo susīmaṁ devaputtaṁ gāthāya ajjhabhāsi --

“anuṭṭhahaṁ avāyāmaṁ, sukhaṁ yatrādhigacchati.

susīma tattha gacchāhi, mañca tattheva pāpayā” ti..

“alasvassa anuṭṭhātā, na ca kiccāni kāraye.

sabbakāmasamiddhassa, taṁ me sakka varaṁ disā” ti..

“yatthālaso anuṭṭhātā, accantaṁ sukhamedhati.

susīma tattha gacchāhi, mañca tattheva pāpayā” ti..

“akammunā devaseṭṭha, sakka vindemu yaṁ sukhaṁ.

asokaṁ anupāyāsaṁ, taṁ me sakka varaṁ disā” ti..

“sace atthi akammena, koci kvaci na jīvati.

nibbānassa hi so maggo, susīma tattha gacchāhi.

mañca tattheva pāpayā” ti..

“so hi nāma, bhikkhave, sakko devānamindo sakaṁ puññaphalaṁ upajīvamāno devānaṁ tāvatiṁsānaṁ issariyādhipaccaṁ rajjaṁ kārento uṭṭhānavīriyassa vaṇṇavādī bhavissati. idha kho taṁ, bhikkhave, sobhetha, yaṁ tumhe evaṁ svākkhāte dhammavinaye pabbajitā samānā uṭṭhaheyyātha ghaṭeyyātha vāyameyyātha appattassa pattiyā, anadhigatassa adhigamāya, asacchikatassa sacchikiriyāyā” ti.

3. dhajaggasuttaṁ

249. sāvatthiyaṁ. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“bhūtapubbaṁ, bhikkhave, devāsurasaṅgāmo samupabyūḷho ahosi. atha kho, bhikkhave, sakko devānamindo deve tāvatiṁse āmantesi --

`sace, mārisā, devānaṁ saṅgāmagatānaṁ uppajjeyya bhayaṁ vā chambhitattaṁ vā lomahaṁso vā, mameva tasmiṁ samaye dhajaggaṁ ullokeyyātha. mamañhi vo dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati'.

`no ce me dhajaggaṁ ullokeyyātha, atha pajāpatissa devarājassa dhajaggaṁ ullokeyyātha. pajāpatissa hi vo devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati'.

`no ce pajāpatissa devarājassa dhajaggaṁ ullokeyyātha, atha varuṇassa devarājassa dhajaggaṁ ullokeyyātha. varuṇassa hi vo devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati'.

`no ce varuṇassa devarājassa dhajaggaṁ ullokeyyātha, atha īsānassa devarājassa dhajaggaṁ ullokeyyātha. īsānassa hi vo devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissatī” 'ti.

“taṁ kho pana, bhikkhave, sakkassa vā devānamindassa dhajaggaṁ ullokayataṁ, pajāpatissa vā devarājassa dhajaggaṁ ullokayataṁ, varuṇassa vā devarājassa dhajaggaṁ ullokayataṁ, īsānassa vā devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyethāpi nopi pahīyetha {no pahīyetha (ka0)}.

“taṁ kissa hetu? sakko hi, bhikkhave, devānamindo avītarāgo avītadoso avītamoho bhīru chambhī utrāsī palāyīti.

“ahañca kho, bhikkhave, evaṁ vadāmi -- `sace tumhākaṁ, bhikkhave, araññagatānaṁ vā rukkhamūlagatānaṁ vā suññāgāragatānaṁ vā uppajjeyya bhayaṁ vā chambhitattaṁ vā lomahaṁso vā, mameva tasmiṁ samaye anussareyyātha -- itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā'ti. mamañhi vo, bhikkhave, anussarataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati.

“no ce maṁ anussareyyātha, atha dhammaṁ anussareyyātha -- `svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī'ti. dhammañhi vo, bhikkhave, anussarataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati.

“no ce dhammaṁ anussareyyātha, atha saṅghaṁ anussareyyātha -- `suppaṭipanno bhagavato sāvakasaṅgho ujuppaṭipanno bhagavato sāvakasaṅgho ñāyappaṭipanno bhagavato sāvakasaṅgho sāmīcippaṭipanno bhagavato sāvakasaṅgho, yadidaṁ cattāri purisayugāni aṭṭha purisapuggalā esa bhagavato sāvakasaṅgho, āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā'ti. saṅghañhi vo, bhikkhave, anussarataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati.

“taṁ kissa hetu? tathāgato hi, bhikkhave, arahaṁ sammāsambuddho vītarāgo vītadoso vītamoho abhīru acchambhī anutrāsī apalāyī” ti. idamavoca bhagavā. idaṁ vatvāna sugato athāparaṁ etadavoca satthā --

“araññe rukkhamūle vā, suññāgāreva bhikkhavo.

anussaretha {anussareyyātha (ka0) padasiddhi pana cintetabbā} sambuddhaṁ, bhayaṁ tumhāka no siyā..

“no ce buddhaṁ sareyyātha, lokajeṭṭhaṁ narāsabhaṁ.

atha dhammaṁ sareyyātha, niyyānikaṁ sudesitaṁ..

“no ce dhammaṁ sareyyātha, niyyānikaṁ sudesitaṁ.

atha saṅghaṁ sareyyātha, puññakkhettaṁ anuttaraṁ..

“evaṁ buddhaṁ sarantānaṁ, dhammaṁ saṅghañca bhikkhavo.

bhayaṁ vā chambhitattaṁ vā, lomahaṁso na hessatī” ti..

4. vepacittisuttaṁ

250. sāvatthinidānaṁ. “bhūtapubbaṁ, bhikkhave, devāsurasaṅgāmo samupabyūḷho ahosi. atha kho, bhikkhave, vepacitti asurindo asure āmantesi -- `sace, mārisā, devānaṁ asurasaṅgāme samupabyūḷhe asurā jineyyuṁ devā parājineyyuṁ {parājeyyuṁ (sī0 pī0)}, yena naṁ sakkaṁ devānamindaṁ kaṇṭhapañcamehi bandhanehi bandhitvā mama santike āneyyātha asurapura'nti. sakkopi kho, bhikkhave, devānamindo deve tāvatiṁse āmantesi -- `sace, mārisā, devānaṁ asurasaṅgāme samupabyūḷhe devā jineyyuṁ asurā parājineyyuṁ, yena naṁ vepacittiṁ asurindaṁ kaṇṭhapañcamehi bandhanehi bandhitvā mama santike āneyyātha sudhammasabha” 'nti. tasmiṁ kho pana, bhikkhave, saṅgāme devā jiniṁsu, asurā parājiniṁsu {parājiṁsu (sī0 pī0)}. atha kho, bhikkhave, devā tāvatiṁsā vepacittiṁ asurindaṁ kaṇṭhapañcamehi bandhanehi bandhitvā sakkassa devānamindassa santike ānesuṁ sudhammasabhaṁ. tatra sudaṁ, bhikkhave, vepacitti asurindo kaṇṭhapañcamehi bandhanehi baddho sakkaṁ devānamindaṁ sudhammasabhaṁ pavisantañca nikkhamantañca asabbhāhi pharusāhi vācāhi akkosati paribhāsati. atha kho, bhikkhave, mātali saṅgāhako sakkaṁ devānamindaṁ gāthāhi ajjhabhāsi --

“bhayā nu maghavā sakka, dubbalyā no titikkhasi.

suṇanto pharusaṁ vācaṁ, sammukhā vepacittino” ti..

“nāhaṁ bhayā na dubbalyā, khamāmi vepacittino.

kathañhi mādiso viññū, bālena paṭisaṁyuje” ti..

“bhiyyo bālā pabhijjeyyuṁ, no cassa paṭisedhako.

tasmā bhusena daṇḍena, dhīro bālaṁ nisedhaye” ti..

“etadeva ahaṁ maññe, bālassa paṭisedhanaṁ.

paraṁ saṅkupitaṁ ñatvā, yo sato upasammatī” ti..

“etadeva titikkhāya, vajjaṁ passāmi vāsava.

yadā naṁ maññati bālo, bhayā myāyaṁ titikkhati.

ajjhāruhati dummedho, gova bhiyyo palāyinan”-ti..

“kāmaṁ maññatu vā mā vā, bhayā myāyaṁ titikkhati.

sadatthaparamā atthā, khantyā bhiyyo na vijjati..

“yo have balavā santo, dubbalassa titikkhati.

tamāhu paramaṁ khantiṁ, niccaṁ khamati dubbalo..

“abalaṁ taṁ balaṁ āhu, yassa bālabalaṁ balaṁ.

balassa dhammaguttassa, paṭivattā na vijjati..

“tasseva tena pāpiyo, yo kuddhaṁ paṭikujjhati.

kuddhaṁ appaṭikujjhanto, saṅgāmaṁ jeti dujjayaṁ..

“ubhinnamatthaṁ carati, attano ca parassa ca.

paraṁ saṅkupitaṁ ñatvā, yo sato upasammati..

“ubhinnaṁ tikicchantānaṁ, attano ca parassa ca.

janā maññanti bāloti, ye dhammassa akovidā” ti..

“so hi nāma, bhikkhave, sakko devānamindo sakaṁ puññaphalaṁ upajīvamāno devānaṁ tāvatiṁsānaṁ issariyādhipaccaṁ rajjaṁ kārento khantisoraccassa vaṇṇavādī bhavissati. idha kho taṁ, bhikkhave, sobhetha yaṁ tumhe evaṁ svākkhāte dhammavinaye pabbajitā samānā khamā ca bhaveyyātha soratā cā” ti.

5. subhāsitajayasuttaṁ

251. sāvatthinidānaṁ. “bhūtapubbaṁ, bhikkhave, devāsurasaṅgāmo samupabyūḷho ahosi. atha kho, bhikkhave, vepacitti asurindo sakkaṁ devānamindaṁ etadavoca -- `hotu, devānaminda, subhāsitena jayo'ti. `hotu, vepacitti, subhāsitena jayo'ti. atha kho, bhikkhave, devā ca asurā ca pārisajje ṭhapesuṁ -- `ime no subhāsitadubbhāsitaṁ ājānissantī'ti. atha kho, bhikkhave, vepacittiṁ asurindo sakkaṁ devānamindaṁ etadavoca -- `bhaṇa, devānaminda, gātha'nti. evaṁ vutte, bhikkhave, sakko devānamindo vepacitti asurindaṁ etadavoca -- `tumhe khvettha, vepacitti, pubbadevā. bhaṇa, vepacitti, gātha'nti. evaṁ vutte, bhikkhave, vepacitti asurindo imaṁ gāthaṁ abhāsi --

“bhiyyo bālā pabhijjeyyuṁ, no cassa paṭisedhako.

tasmā bhusena daṇḍena, dhīro bālaṁ nisedhaye” ti..

“bhāsitāya kho pana, bhikkhave, vepacittinā asurindena gāthāya asurā anumodiṁsu, devā tuṇhī ahesuṁ. atha kho, bhikkhave, vepacitti asurindo sakkaṁ devānamindaṁ etadavoca -- `bhaṇa, devānaminda, gātha'nti. evaṁ vutte, bhikkhave, sakko devānamindo imaṁ gāthaṁ abhāsi --

“etadeva ahaṁ maññe, bālassa paṭisedhanaṁ.

paraṁ saṅkupitaṁ ñatvā, yo sato upasammatī” ti..

“bhāsitāya kho pana, bhikkhave, sakkena devānamindena gāthāya, devā anumodiṁsu, asurā tuṇhī ahesuṁ. atha kho, bhikkhave, sakko devānamindo vepacittiṁ asurindaṁ etadavoca -- `bhaṇa, vepacitti, gātha'nti. evaṁ vutte, bhikkhave, vepacitti asurindo imaṁ gāthaṁ abhāsi --

“etadeva titikkhāya, vajjaṁ passāmi vāsava.

yadā naṁ maññati bālo, bhayā myāyaṁ titikkhati.

ajjhāruhati dummedho, gova bhiyyo palāyinan”-ti..

“bhāsitāya kho pana, bhikkhave, vepacittinā asurindena gāthāya asurā anumodiṁsu, devā tuṇhī ahesuṁ. atha kho, bhikkhave, vepacitti asurindo sakkaṁ devānamindaṁ etadavoca -- `bhaṇa, devānaminda, gātha'nti. evaṁ vutte, bhikkhave, sakko devānamindo imā gāthāyo abhāsi --

“kāmaṁ maññatu vā mā vā, bhayā myāyaṁ titikkhati.

sadatthaparamā atthā, khantyā bhiyyo na vijjati..

“yo have balavā santo, dubbalassa titikkhati.

tamāhu paramaṁ khantiṁ, niccaṁ khamati dubbalo..

“abalaṁ taṁ balaṁ āhu, yassa bālabalaṁ balaṁ.

balassa dhammaguttassa, paṭivattā na vijjati..

“tasseva tena pāpiyo, yo kuddhaṁ paṭikujjhati.

kuddhaṁ appaṭikujjhanto, saṅgāmaṁ jeti dujjayaṁ..

“ubhinnamatthaṁ carati, attano ca parassa ca.

paraṁ saṅkupitaṁ ñatvā, yo sato upasammati..

“ubhinnaṁ tikicchantānaṁ, attano ca parassa ca.

janā maññanti bāloti, ye dhammassa akovidā” ti..

“bhāsitāsu kho pana, bhikkhave, sakkena devānamindena gāthāsu, devā anumodiṁsu, asurā tuṇhī ahesuṁ. atha kho, bhikkhave, devānañca asurānañca pārisajjā etadavocuṁ -- `bhāsitā kho vepacittinā asurindena gāthāyo. tā ca kho sadaṇḍāvacarā sasatthāvacarā, iti bhaṇḍanaṁ iti viggaho iti kalaho. bhāsitā kho {bhāsitā kho pana (sī0)} sakkena devānamindena gāthāyo. tā ca kho adaṇḍāvacarā asatthāvacarā, iti abhaṇḍanaṁ iti aviggaho iti akalaho. sakkassa devānamindassa subhāsitena jayo'ti. iti kho, bhikkhave sakkassa devānamindassa subhāsitena jayo ahosī” ti.

6. kulāvakasuttaṁ

252. sāvatthiyaṁ. “bhūtapubbaṁ, bhikkhave, devāsurasaṅgāmo samupabyūḷho ahosi. tasmiṁ kho pana, bhikkhave, saṅgāme asurā jiniṁsu, devā parājiniṁsu. parājitā ca kho, bhikkhave, devā apāyaṁsveva uttarenamukhā, abhiyaṁsveva ne asurā. atha kho, bhikkhave, sakko devānamindo mātali saṅgāhakaṁ gāthāya ajjhabhāsi --

“kulāvakā mātali simbalismiṁ,

īsāmukhena parivajjayassu.

kāmaṁ cajāma asuresu pāṇaṁ,

māyime dijā vikulāvakā {vikulāvā (syā0 kaṁ0 ka0)} ahesu” nti..

“`evaṁ bhaddantavā'ti kho, bhikkhave, mātali saṅgāhako sakkassa devānamindassa paṭissutvā sahassayuttaṁ ājaññarathaṁ paccudāvattesi. atha kho, bhikkhave, asurānaṁ etadahosi -- `paccudāvatto kho dāni sakkassa devānamindassa sahassayutto ājaññaratho. dutiyampi kho devā asurehi saṅgāmessantīti bhītā asurapurameva pāvisiṁsu. iti kho, bhikkhave, sakkassa devānamindassa dhammena jayo ahosī” 'ti.

7. nadubbhiyasuttaṁ

253. sāvatthiyaṁ. “bhūtapubbaṁ, bhikkhave, sakkassa devānamindassa rahogatassa paṭisallīnassa evaṁ cetaso parivitakko udapādi -- `yopi me assa supaccatthiko tassapāhaṁ na dubbheyya'nti. atha kho, bhikkhave, vepacitti asurindo sakkassa devānamindassa cetasā cetoparivitakkamaññāya yena sakko devānamindo tenupasaṅkami. addasā kho, bhikkhave, sakko devānamindo vepacittiṁ asurindaṁ dūratova āgacchantaṁ. disvāna vepacittiṁ asurindaṁ etadavoca -- `tiṭṭha, vepacitti, gahitosī” 'ti.

“yadeva te, mārisa, pubbe cittaṁ, tadeva tvaṁ mā pajahāsī” ti {tadeva tvaṁ mārisa pahāsīti (sī0 syā0 kaṁ0)}.

“sapassu ca me, vepacitti, adubbhāyā” ti {adrubbhāya (ka0)}.

“yaṁ musā bhaṇato pāpaṁ, yaṁ pāpaṁ ariyūpavādino.

mittadduno ca yaṁ pāpaṁ, yaṁ pāpaṁ akataññuno.

tameva pāpaṁ phusatu {phusati (sī0 pī0)}, yo te dubbhe sujampatī” ti..

8. verocanaasurindasuttaṁ

254. sāvatthiyaṁ jetavane. tena kho pana samayena bhagavā divāvihāragato hoti paṭisallīno. atha kho sakko ca devānamindo verocano ca asurindo yena bhagavā tenupasaṅkamiṁsu; upasaṅkamitvā paccekaṁ dvārabāhaṁ nissāya aṭṭhaṁsu. atha kho verocano asurindo bhagavato santike imaṁ gāthaṁ abhāsi --

“vāyametheva puriso, yāva atthassa nipphadā.

nipphannasobhano {sobhino (sī0), sobhaṇo (pī0 ka0)} attho {atthā (sī0)}, verocanavaco idan”-ti..

“vāyametheva puriso, yāva atthassa nipphadā.

nipphannasobhano attho {nipphannasobhino atthā (sī0 syā0 kaṁ0)}, khantyā bhiyyo na vijjatī” ti..

“sabbe sattā atthajātā, tattha tattha yathārahaṁ.

saṁyogaparamā tveva, sambhogā sabbapāṇinaṁ.

nipphannasobhano attho, verocanavaco idan”-ti..

“sabbe sattā atthajātā, tattha tattha yathārahaṁ.

saṁyogaparamā tveva, sambhogā sabbapāṇinaṁ.

nipphannasobhano attho, khantyā bhiyyo na vijjatī” ti..

9. araññāyatanaisisuttaṁ

255. sāvatthiyaṁ. “bhūtapubbaṁ, bhikkhave, sambahulā isayo sīlavanto kalyāṇadhammā araññāyatane paṇṇakuṭīsu sammanti. atha kho, bhikkhave, sakko ca devānamindo vepacitti ca asurindo yena te isayo sīlavanto kalyāṇadhammā tenupasaṅkamiṁsu. atha kho, bhikkhave, vepacitti asurindo paṭaliyo {aṭaliyo (sī0 syā0 kaṁ0 pī0), āṭaliyo (ka0) ma0 ni0 2.410} upāhanā ārohitvā khaggaṁ olaggetvā chattena dhāriyamānena aggadvārena assamaṁ pavisitvā te isayo sīlavante kalyāṇadhamme apabyāmato karitvā atikkami. atha kho, bhikkhave, sakko devānamindo paṭaliyo upāhanā orohitvā khaggaṁ aññesaṁ datvā chattaṁ apanāmetvā dvāreneva assamaṁ pavisitvā te isayo sīlavante kalyāṇadhamme anuvātaṁ pañjaliko namassamāno aṭṭhāsi”. atha kho, bhikkhave, te isayo sīlavanto kalyāṇadhammā sakkaṁ devānamindaṁ gāthāya ajjhabhāsiṁsu --

“gandho isīnaṁ ciradikkhitānaṁ,

kāyā cuto gacchati mālutena.

ito paṭikkamma sahassanetta,

gandho isīnaṁ asuci devarājā” ti..

“gandho isīnaṁ ciradikkhitānaṁ,

kāyā cuto gacchatu {gacchati (sī0 syā0 kaṁ0)} mālutena,

sucitrapupphaṁ sirasmiṁva mālaṁ.

gandhaṁ etaṁ paṭikaṅkhāma bhante,

na hettha devā paṭikūlasaññino” ti..

10. samuddakasuttaṁ

256. sāvatthiyaṁ. “bhūtapubbaṁ, bhikkhave, sambahulā isayo sīlavanto kalyāṇadhammā samuddatīre paṇṇakuṭīsu sammanti. tena kho pana samayena devāsurasaṅgāmo samupabyūḷho ahosi. atha kho, bhikkhave, tesaṁ isīnaṁ sīlavantānaṁ kalyāṇadhammānaṁ etadahosi -- `dhammikā kho devā, adhammikā asurā. siyāpi no asurato bhayaṁ. yaṁnūna mayaṁ sambaraṁ asurindaṁ upasaṅkamitvā abhayadakkhiṇaṁ yāceyyāmā” 'ti. “atha kho, bhikkhave, te isayo sīlavanto kalyāṇadhammā -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya evameva -- samuddatīre paṇṇakuṭīsu antarahitā sambarassa asurindassa sammukhe pāturahesuṁ. atha kho, bhikkhave, te isayo sīlavanto kalyāṇadhammā sambaraṁ asurindaṁ gāthāya ajjhabhāsiṁsu --

“isayo sambaraṁ pattā, yācanti abhayadakkhiṇaṁ.

kāmaṁkaro hi te dātuṁ, bhayassa abhayassa vā” ti..

“isīnaṁ abhayaṁ natthi, duṭṭhānaṁ sakkasevinaṁ.

abhayaṁ yācamānānaṁ, bhayameva dadāmi vo” ti..

“abhayaṁ yācamānānaṁ, bhayameva dadāsi no.

paṭiggaṇhāma te etaṁ, akkhayaṁ hotu te bhayaṁ..

“yādisaṁ vapate bījaṁ, tādisaṁ harate phalaṁ.

kalyāṇakārī kalyāṇaṁ, pāpakārī ca pāpakaṁ.

pavuttaṁ tāta te bījaṁ, phalaṁ paccanubhossasī” ti..

“atha kho, bhikkhave, te isayo sīlavanto kalyāṇadhammā sambaraṁ asurindaṁ abhisapitvā -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya evameva -- sambarassa asurindassa sammukhe antarahitā samuddatīre paṇṇakuṭīsu pāturahesuṁ. atha kho, bhikkhave, sambaro asurindo tehi isīhi sīlavantehi kalyāṇadhammehi abhisapito rattiyā sudaṁ tikkhattuṁ ubbijjī” ti.

paṭhamo vaggo.

tassuddānaṁ --

suvīraṁ susīmañceva, dhajaggaṁ vepacittino.

subhāsitaṁ jayañceva, kulāvakaṁ nadubbhiyaṁ.

verocana asurindo, isayo araññakañceva.

isayo ca samuddakāti..

2. dutiyavaggo

1. vatapadasuttaṁ

257. sāvatthiyaṁ. “sakkassa, bhikkhave, devānamindassa pubbe manussabhūtassa satta vatapadāni {vattapadāni (ka0)} samattāni samādinnāni ahesuṁ, yesaṁ samādinnattā sakko sakkattaṁ ajjhagā. katamāni satta vatapadāni? yāvajīvaṁ mātāpettibharo assaṁ, yāvajīvaṁ kule jeṭṭhāpacāyī assaṁ, yāvajīvaṁ saṇhavāco assaṁ, yāvajīvaṁ apisuṇavāco assaṁ, yāvajīvaṁ vigatamalamaccherena cetasā agāraṁ ajjhāvaseyyaṁ muttacāgo payatapāṇi vossaggarato yācayogo dānasaṁvibhāgarato, yāvajīvaṁ saccavāco assaṁ, yāvajīvaṁ akkodhano assaṁ -- sacepi me kodho uppajjeyya, khippameva naṁ paṭivineyyan”-ti. “sakkassa, bhikkhave, devānamindassa pubbe manussabhūtassa imāni satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagā” ti.

“mātāpettibharaṁ jantuṁ, kule jeṭṭhāpacāyinaṁ.

saṇhaṁ sakhilasambhāsaṁ, pesuṇeyyappahāyinaṁ..

“maccheravinaye yuttaṁ, saccaṁ kodhābhibhuṁ naraṁ.

taṁ ve devā tāvatiṁsā, āhu sappuriso itī” ti..

2. sakkanāmasuttaṁ

258. sāvatthiyaṁ jetavane. tatra kho bhagavā bhikkhū etadavoca -- “sakko, bhikkhave, devānamindo pubbe manussabhūto samāno magho nāma māṇavo ahosi, tasmā maghavāti vuccati.

“sakko, bhikkhave, devānamindo pubbe manussabhūto samāno pure {pure pure (sī0 pī0)} dānaṁ adāsi, tasmā purindadoti vuccati.

“sakko, bhikkhave, devānamindo pubbe manussabhūto samāno sakkaccaṁ dānaṁ adāsi, tasmā sakkoti vuccati.

“sakko, bhikkhave, devānamindo pubbe manussabhūto samāno āvasathaṁ adāsi, tasmā vāsavoti vuccati.

“sakko, bhikkhave, devānamindo sahassampi atthānaṁ muhuttena cinteti, tasmā sahassakkhoti vuccati.

“sakkassa, bhikkhave, devānamindassa sujā nāma asurakaññā pajāpati, tasmā sujampatīti vuccati.

“sakko, bhikkhave, devānamindo devānaṁ tāvatiṁsānaṁ issariyādhipaccaṁ rajjaṁ kāreti, tasmā devānamindoti vuccati.

“sakkassa, bhikkhave devānamindassa pubbe manussabhūtassa satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagā. katamāni satta vatapadāni? yāvajīvaṁ mātāpettibharo assaṁ, yāvajīvaṁ kule jeṭṭhāpacāyī assaṁ, yāvajīvaṁ saṇhavāco assaṁ, yāvajīvaṁ apisuṇavāco assaṁ, yāvajīvaṁ vigatamalamaccherena cetasā agāraṁ ajjhāvaseyyaṁ muttacāgo payatapāṇi vossaggarato yācayogo dānasaṁvibhāgarato, yāvajīvaṁ saccavāco assaṁ, yāvajīvaṁ akkodhano assaṁ -- sacepi me kodho uppajjeyya, khippameva naṁ paṭivineyyan”-ti. “sakkassa, bhikkhave, devānamindassa pubbe manussabhūtassa imāni satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagā” ti.

“mātāpettibharaṁ jantuṁ, kule jeṭṭhāpacāyinaṁ.

saṇhaṁ sakhilasambhāsaṁ, pesuṇeyyappahāyinaṁ..

“maccheravinaye yuttaṁ, saccaṁ kodhābhibhuṁ naraṁ.

taṁ ve devā tāvatiṁsā, āhu sappuriso itī” ti..

3. mahālisuttaṁ

259. evaṁ me sutaṁ -- ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. atha kho mahāli licchavī yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho mahāli licchavī bhagavantaṁ etadavoca --

“diṭṭho kho, bhante, bhagavatā sakko devānamindo” ti?

“diṭṭho kho me, mahāli, sakko devānamindo” ti.

“so hi nūna, bhante, sakkapatirūpako bhavissati. duddaso hi, bhante, sakko devānamindo” ti.

“sakkañca khvāhaṁ, mahāli, pajānāmi sakkakaraṇe ca dhamme, yesaṁ dhammānaṁ samādinnattā sakko sakkattaṁ ajjhagā, tañca pajānāmi.

“sakko, mahāli, devānamindo pubbe manussabhūto samāno magho nāma māṇavo ahosi, tasmā maghavāti vuccati.

“sakko, mahāli, devānamindo pubbe manussabhūto samāno sakkaccaṁ dānaṁ adāsi, tasmā sakkoti vuccati.

“sakko, mahāli, devānamindo pubbe manussabhūto samāno pure dānaṁ adāsi, tasmā purindadoti vuccati.

“sakko, mahāli, devānamindo pubbe manussabhūto samāno āvasathaṁ adāsi, tasmā vāsavoti vuccati.

“sakko, mahāli, devānamindo sahassampi atthānaṁ muhuttena cinteti, tasmā sahassakkhoti vuccati.

“sakkassa, mahāli, devānamindassa sujā nāma asurakaññā pajāpati, tasmā sujampatīti vuccati.

“sakko, mahāli, devānamindo devānaṁ tāvatiṁsānaṁ issariyādhipaccaṁ rajjaṁ kāreti, tasmā devānamindoti vuccati.

“sakkassa, mahāli, devānamindassa pubbe manussabhūtassa satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagā. katamāni satta vatapadāni? yāvajīvaṁ mātāpettibharo assaṁ, yāvajīvaṁ kule jeṭṭhāpacāyī assaṁ, yāvajīvaṁ saṇhavāco assaṁ, yāvajīvaṁ apisuṇavāco assaṁ, yāvajīvaṁ vigatamalamaccherena cetasā agāraṁ ajjhāvaseyyaṁ muttacāgo payatapāṇi vossaggarato yācayogo dānasaṁvibhāgarato, yāvajīvaṁ saccavāco assaṁ, yāvajīvaṁ akkodhano assaṁ -- sacepi me kodho uppajeyya, khippameva naṁ paṭivineyyan”-ti. “sakkassa, mahāli, devānamindassa pubbe manussabhūtassa imāni satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagā” ti.

“mātāpettibharaṁ jantuṁ, kule jeṭṭhāpacāyinaṁ.

saṇhaṁ sakhilasambhāsaṁ, pesuṇeyyappahāyinaṁ..

“maccheravinaye yuttaṁ, saccaṁ kodhābhibhuṁ naraṁ.

taṁ ve devā tāvatiṁsā, āhu sappuriso itī” ti..

4. daliddasuttaṁ

260. ekaṁ samayaṁ bhagavā rājagahe viharati veḷuvane kalandakanivāpe. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“bhūtapubbaṁ, bhikkhave, aññataro puriso imasmiṁyeva rājagahe manussadaliddo {manussadaḷiddo (sī0 syā0 kaṁ0)} ahosi manussakapaṇo manussavarāko. so tathāgatappavedite dhammavinaye saddhaṁ samādiyi, sīlaṁ samādiyi, sutaṁ samādiyi, cāgaṁ samādiyi, paññaṁ samādiyi. so tathāgatappavedite dhammavinaye saddhaṁ samādiyitvā sīlaṁ samādiyitvā sutaṁ samādiyitvā cāgaṁ samādiyitvā paññaṁ samādiyitvā kāyassa bhedā paraṁ maraṇā sugatiṁ saggaṁ lokaṁ upapajji devānaṁ tāvatiṁsānaṁ sahabyataṁ. so aññe deve atirocati vaṇṇena ceva yasasā ca. tatra sudaṁ, bhikkhave, devā tāvatiṁsā ujjhāyanti khiyyanti vipācenti -- `acchariyaṁ vata bho, abbhutaṁ vata bho! ayañhi devaputto pubbe manussabhūto samāno manussadaliddo ahosi manussakapaṇo manussavarāko; so kāyassa bhedā paraṁ maraṇā sugatiṁ saggaṁ lokaṁ upapanno devānaṁ tāvatiṁsānaṁ sahabyataṁ. so aññe deve atirocati vaṇṇena ceva yasasā cā” 'ti.

“atha kho, bhikkhave, sakko devānamindo deve tāvatiṁse āmantesi -- `mā kho tumhe, mārisā, etassa devaputtassa ujjhāyittha. eso kho, mārisā, devaputto pubbe manussabhūto samāno tathāgatappavedite dhammavinaye saddhaṁ samādiyi, sīlaṁ samādiyi, sutaṁ samādiyi, cāgaṁ samādiyi, paññaṁ samādiyi. so tathāgatappavedite dhammavinaye saddhaṁ samādiyitvā sīlaṁ samādiyitvā sutaṁ samādiyitvā cāgaṁ samādiyitvā paññaṁ samādiyitvā kāyassa bhedā paraṁ maraṇā sugatiṁ saggaṁ lokaṁ upapanno devānaṁ tāvatiṁsānaṁ sahabyataṁ. so aññe deve atirocati vaṇṇena ceva yasasā cā” 'ti. atha kho, bhikkhave, sakko devānamindo deve tāvatiṁse anunayamāno tāyaṁ velāyaṁ imā gāthāyo abhāsi --

“yassa saddhā tathāgate, acalā suppatiṭṭhitā.

sīlañca yassa kalyāṇaṁ, ariyakantaṁ pasaṁsitaṁ..

“saṅghe pasādo yassatthi, ujubhūtañca dassanaṁ.

adaliddoti taṁ āhu, amoghaṁ tassa jīvitaṁ..

“tasmā saddhañca sīlañca, pasādaṁ dhammadassanaṁ.

anuyuñjetha medhāvī, saraṁ buddhāna sāsanan”-ti..

5. rāmaṇeyyakasuttaṁ

261. sāvatthiyaṁ jetavane. atha kho sakko devānamindo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho sakko devānamindo bhagavantaṁ etadavoca -- “kiṁ nu kho, bhante, bhūmirāmaṇeyyakan”-ti?

“ārāmacetyā vanacetyā, pokkharañño sunimmitā.

manussarāmaṇeyyassa, kalaṁ nāgghanti soḷasiṁ..

“gāme vā yadi vāraññe, ninne vā yadi vā thale.

yattha arahanto viharanti, taṁ bhūmirāmaṇeyyakan”-ti..

6. yajamānasuttaṁ

262. ekaṁ samayaṁ bhagavā rājagahe viharati gijjhakūṭe pabbate. atha kho sakko devānamindo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho sakko devānamindo bhagavantaṁ gāthāya ajjhabhāsi --

“yajamānānaṁ manussānaṁ, puññapekkhāna pāṇinaṁ.

karotaṁ opadhikaṁ puññaṁ, kattha dinnaṁ mahapphalan”-ti..

“cattāro ca paṭipannā, cattāro ca phale ṭhitā.

esa saṅgho ujubhūto, paññāsīlasamāhito..

“yajamānānaṁ manussānaṁ, puññapekkhāna pāṇinaṁ.

karotaṁ opadhikaṁ puññaṁ, saṅghe dinnaṁ mahapphalan”-ti..

7. buddhavandanāsuttaṁ

263. sāvatthiyaṁ jetavane. tena kho pana samayena bhagavā divāvihāragato hoti paṭisallīno. atha kho sakko ca devānamindo brahmā ca sahampati yena bhagavā tenupasaṅkamiṁsu; upasaṅkamitvā paccekaṁ dvārabāhaṁ nissāya aṭṭhaṁsu. atha kho sakko devānamindo bhagavato santike imaṁ gāthaṁ abhāsi --

“uṭṭhehi vīra vijitasaṅgāma,

pannabhāra anaṇa vicara loke.

cittañca te suvimuttaṁ,

cando yathā pannarasāya ratti” nti..

“na kho, devānaminda, tathāgatā evaṁ vanditabbā. evañca kho, devānaminda, tathāgatā vanditabbā --

“uṭṭhehi vīra vijitasaṅgāma,

satthavāha anaṇa vicara loke.

desassu bhagavā dhammaṁ,

aññātāro bhavissantī” ti..

8. gahaṭṭhavandanāsuttaṁ

264. sāvatthiyaṁ. tatra ...pe0 ... etadavoca -- “bhūtapubbaṁ, bhikkhave, sakko devānamindo mātaliṁ saṅgāhakaṁ āmantesi -- `yojehi, samma mātali, sahassayuttaṁ ājaññarathaṁ. uyyānabhūmiṁ gacchāma subhūmiṁ dassanāyā'ti. `evaṁ bhaddantavā'ti kho, bhikkhave, mātali saṅgāhako sakkassa devānamindassa paṭissutvā sahassayuttaṁ ājaññarathaṁ yojetvā sakkassa devānamindassa paṭivedesi -- `yutto kho te, mārisa, sahassayutto ājaññaratho. yassa dāni kālaṁ maññasī” 'ti. atha kho, bhikkhave, sakko devānamindo vejayantapāsādā orohanto añjaliṁ katvā {pañjaliko (pī0), pañjaliṁ katvā (ka0)} sudaṁ puthuddisā namassati. atha kho, bhikkhave, mātali saṅgāhako sakkaṁ devānamindaṁ gāthāya ajjhabhāsi --

“taṁ namassanti tevijjā, sabbe bhummā ca khattiyā.

cattāro ca mahārājā, tidasā ca yasassino.

atha ko nāma so yakkho, yaṁ tvaṁ sakka namassasī” ti..

“maṁ namassanti tevijjā, sabbe bhummā ca khattiyā.

cattāro ca mahārājā, tidasā ca yasassino..

“ahañca sīlasampanne, cirarattasamāhite.

sammāpabbajite vande, brahmacariyaparāyane..

“ye gahaṭṭhā puññakarā, sīlavanto upāsakā.

dhammena dāraṁ posenti, te namassāmi mātalī” ti..

“seṭṭhā hi kira lokasmiṁ, ye tvaṁ sakka namassasi.

ahampi te namassāmi, ye namassasi vāsavā” ti..

“idaṁ vatvāna maghavā, devarājā sujampati.

puthuddisā namassitvā, pamukho rathamāruhī” ti..

9. satthāravandanāsuttaṁ

265. sāvatthiyaṁ jetavane. “bhūtapubbaṁ, bhikkhave, sakko devānamindo mātaliṁ saṅgāhakaṁ āmantesi -- `yojehi, samma mātali, sahassayuttaṁ ājaññarathaṁ, uyyānabhūmiṁ gacchāma subhūmiṁ dassanāyā'ti. `evaṁ bhaddantavā'ti kho, bhikkhave, mātali saṅgāhako sakkassa devānamindassa paṭissutvā sahassayuttaṁ ājaññarathaṁ yojetvā sakkassa devānamindassa paṭivedesi -- `yutto kho te, mārisa, sahassayutto ājaññaratho. yassa dāni kālaṁ maññasī” 'ti. atha kho, bhikkhave, sakko devānamindo vejayantapāsādā orohanto añjaliṁ katvā sudaṁ bhagavantaṁ namassati. atha kho, bhikkhave, mātali saṅgāhako sakkaṁ devānamindaṁ gāthāya ajjhabhāsi --

“yañhi devā manussā ca, taṁ namassanti vāsava.

atha ko nāma so yakkho, yaṁ tvaṁ sakka namassasī” ti..

“yo idha sammāsambuddho, asmiṁ loke sadevake.

anomanāmaṁ satthāraṁ, taṁ namassāmi mātali..

“yesaṁ rāgo ca doso ca, avijjā ca virājitā.

khīṇāsavā arahanto, te namassāmi mātali..

“ye rāgadosavinayā, avijjāsamatikkamā.

sekkhā apacayārāmā, appamattānusikkhare.

te namassāmi mātalī” ti..

“seṭṭhā hi kira lokasmiṁ, ye tvaṁ sakka namassasi.

ahampi te namassāmi, ye namassasi vāsavā” ti..

“idaṁ vatvāna maghavā, devarājā sujampati.

bhagavantaṁ namassitvā, pamukho rathamāruhī” ti..

10. saṅghavandanāsuttaṁ

266. sāvatthiyaṁ jetavane. tatra kho ...pe0 ... etadavoca -- “bhūtapubbaṁ, bhikkhave, sakko devānamindo mātaliṁ saṅgāhakaṁ āmantesi -- `yojehi, samma mātali, sahassayuttaṁ ājaññarathaṁ, uyyānabhūmiṁ gacchāma subhūmiṁ dassanāyā'ti. `evaṁ bhaddantavā'ti kho, bhikkhave, mātali saṅgāhako sakkassa devānamindassa paṭissutvā, sahassayuttaṁ ājaññarathaṁ yojetvā sakkassa devānamindassa paṭivedesi -- `yutto kho te, mārisa, sahassayutto ājaññaratho, yassa dāni kālaṁ maññasī” 'ti. atha kho, bhikkhave, sakko devānamindo vejayantapāsādā orohanto añjaliṁ katvā sudaṁ bhikkhusaṅghaṁ namassati. atha kho, bhikkhave, mātali saṅgāhako sakkaṁ devānamindaṁ gāthāya ajjhabhāsi --

“tañhi ete namasseyyuṁ, pūtidehasayā narā.

nimuggā kuṇapamhete, khuppipāsasamappitā..

“kiṁ nu tesaṁ pihayasi, anāgārāna vāsava.

ācāraṁ isinaṁ brūhi, taṁ suṇoma vaco tavā” ti..

“etaṁ tesaṁ pihayāmi, anāgārāna mātali.

yamhā gāmā pakkamanti, anapekkhā vajanti te..

“na tesaṁ koṭṭhe openti, na kumbhi {na kumbhā (syā0 kaṁ0 pī0 ka0)} na kaḷopiyaṁ {khaḷopiyaṁ (sī0)}.

paraniṭṭhitamesānā {paraniṭṭhitamesanā (syā0 kaṁ0 ka0)}, tena yāpenti subbatā..

“sumantamantino dhīrā, tuṇhībhūtā samañcarā.

devā viruddhā asurehi, puthu maccā ca mātali..

“aviruddhā viruddhesu, attadaṇḍesu nibbutā.

sādānesu anādānā, te namassāmi mātalī” ti..

“seṭṭhā hi kira lokasmiṁ, ye tvaṁ sakka namassasi.

ahampi te namassāmi, ye namassasi vāsavā” ti..

“idaṁ vatvāna maghavā, devarājā sujampati.

bhikkhusaṅghaṁ namassitvā, pamukho rathamāruhī” ti..

dutiyo vaggo.

tassuddānaṁ --

devā pana {va tapadena (sī0 syā0 kaṁ0)} tayo vuttā, daliddañca rāmaṇeyyakaṁ.

yajamānañca vandanā, tayo sakkanamassanāti..

3. tatiyavaggo

1. chetvāsuttaṁ

267. sāvatthiyaṁ jetavane. atha kho sakko devānamindo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho sakko devānamindo bhagavantaṁ gāthāya ajjhabhāsi --

“kiṁsu chetvā sukhaṁ seti, kiṁsu chetvā na socati.

kissassu ekadhammassa, vadhaṁ rocesi gotamā” ti..

“kodhaṁ chetvā sukhaṁ seti, kodhaṁ chetvā na socati.

kodhassa visamūlassa, madhuraggassa vāsava.

vadhaṁ ariyā pasaṁsanti, tañhi chetvā na socatī” ti..

2. dubbaṇṇiyasuttaṁ

268. sāvatthiyaṁ jetavane. tatra kho ...pe0 ... etadavoca -- “bhūtapubbaṁ, bhikkhave, aññataro yakkho dubbaṇṇo okoṭimako sakkassa devānamindassa āsane nisinno ahosi. tatra sudaṁ, bhikkhave, devā tāvatiṁsā ujjhāyanti khiyyanti vipācenti -- `acchariyaṁ vata bho, abbhutaṁ vata, bho! ayaṁ yakkho dubbaṇṇo okoṭimako sakkassa devānamindassa āsane nisinno” 'ti! yathā yathā kho, bhikkhave, devā tāvatiṁsā ujjhāyanti khiyyanti vipācenti, tathā tathā so yakkho abhirūpataro ceva hoti dassanīyataro ca pāsādikataro ca.

“atha kho, bhikkhave, devā tāvatiṁsā yena sakko devānamindo tenupasaṅkamiṁsu; upasaṅkamitvā sakkaṁ devānamindaṁ etadavocuṁ -- `idha te, mārisa, aññataro yakkho dubbaṇṇo okoṭimako sakkassa devānamindassa āsane nisinno. tatra sudaṁ, mārisa, devā tāvatiṁsā ujjhāyanti khiyyanti vipācenti -- acchariyaṁ vata, bho, abbhutaṁ vata, bho! ayaṁ yakkho dubbaṇṇo okoṭimako sakkassa devānamindassa āsane nisinnoti. yathā yathā kho, mārisa, devā ujjhāyanti khiyyanti vipācenti, tathā tathā so yakkho abhirūpataro ceva hoti dassanīyataro ca pāsādikataro cāti. so hi nūna, mārisa, kodhabhakkho yakkho bhavissatī” 'ti.

“atha kho, bhikkhave, sakko devānamindo yena so kodhabhakkho yakkho tenupasaṅkami; upasaṅkamitvā ekaṁsaṁ uttarāsaṅgaṁ karitvā dakkhiṇajāṇumaṇḍalaṁ pathaviyaṁ nihantvā yena so kodhabhakkho yakkho tenañjaliṁ paṇāmetvā tikkhattuṁ nāmaṁ sāveti -- `sakkohaṁ mārisa, devānamindo, sakkohaṁ, mārisa, devānamindo'ti. yathā yathā kho, bhikkhave, sakko devānamindo nāmaṁ sāvesi, tathā tathā so yakkho dubbaṇṇataro ceva ahosi okoṭimakataro ca. dubbaṇṇataro ceva hutvā okoṭimakataro ca tatthevantaradhāyī” ti. atha kho, bhikkhave, sakko devānamindo sake āsane nisīditvā deve tāvatiṁse anunayamāno tāyaṁ velāyaṁ imā gāthāyo abhāsi --

“na sūpahatacittomhi, nāvattena suvānayo.

na vo cirāhaṁ kujjhāmi, kodho mayi nāvatiṭṭhati..

“kuddhāhaṁ na pharusaṁ brūmi, na ca dhammāni kittaye.

sanniggaṇhāmi attānaṁ, sampassaṁ atthamattano” ti..

3. sambarimāyāsuttaṁ

269. sāvatthiyaṁ ...pe0 ... bhagavā etadavoca -- “bhūtapubbaṁ, bhikkhave, vepacitti asurindo ābādhiko ahosi dukkhito bāḷhagilāno. atha kho bhikkhave, sakko devānamindo yena vepacitti asurindo tenupasaṅkami gilānapucchako. addasā kho, bhikkhave, vepacitti asurindo sakkaṁ devānamindaṁ dūratova āgacchantaṁ. disvāna sakkaṁ devānamindaṁ etadavoca -- `tikiccha maṁ devānamindā'ti. `vācehi maṁ, vepacitti, sambarimāya'nti. `na tāvāhaṁ vācemi, yāvāhaṁ, mārisa, asure paṭipucchāmī” 'ti. “atha kho, bhikkhave, vepacitti asurindo asure paṭipucchi -- `vācemahaṁ, mārisā, sakkaṁ devānamindaṁ sambarimāya'nti? `mā kho tvaṁ, mārisa, vācesi sakkaṁ devānamindaṁ sambarimāya” 'nti. atha kho, bhikkhave, vepacitti asurindo sakkaṁ devānamindaṁ gāthāya ajjhabhāsi --

“māyāvī maghavā sakka, devarāja sujampati.

upeti nirayaṁ ghoraṁ, sambarova sataṁ saman”-ti..

4. accayasuttaṁ

270. sāvatthiyaṁ ...pe0 ... ārāme. tena kho pana samayena dve bhikkhū sampayojesuṁ. tatreko bhikkhu accasarā. atha kho so bhikkhu tassa bhikkhuno santike accayaṁ accayato deseti; so bhikkhu nappaṭiggaṇhāti. atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “idha, bhante, dve bhikkhū sampayojesuṁ, tatreko bhikkhu accasarā. atha kho so, bhante, bhikkhu tassa bhikkhuno santike accayaṁ accayato deseti, so bhikkhu nappaṭiggaṇhātī” ti.

“dveme, bhikkhave, bālā. yo ca accayaṁ accayato na passati, yo ca accayaṁ desentassa yathādhammaṁ nappaṭiggaṇhā” ti -- ime kho, bhikkhave, dve bālā. “dveme, bhikkhave, paṇḍitā. yo ca accayaṁ accayato passati, yo ca accayaṁ desentassa yathādhammaṁ paṭiggaṇhā” ti -- ime kho, bhikkhave, dve paṇḍitā.

“bhūtapubbaṁ, bhikkhave, sakko devānamindo sudhammāyaṁ sabhāyaṁ deve tāvatiṁse anunayamāno tāyaṁ velāyaṁ imaṁ gāthaṁ abhāsi --

“kodho vo vasamāyātu, mā ca mittehi vo jarā.

agarahiyaṁ mā garahittha, mā ca bhāsittha pesuṇaṁ.

atha pāpajanaṁ kodho, pabbatovābhimaddatī” ti..

5. akkodhasuttaṁ

271. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho bhagavā bhikkhū ...pe0 ... bhagavā etadavoca -- “bhūtapubbaṁ, bhikkhave, sakko devānamindo sudhammāyaṁ sabhāyaṁ deve tāvatiṁse anunayamāno tāyaṁ velāyaṁ imaṁ gāthaṁ abhāsi --

“mā vo kodho ajjhabhavi, mā ca kujjhittha kujjhataṁ.

akkodho avihiṁsā ca, ariyesu ca paṭipadā {vasatī sadā (sī0 syā0 kaṁ0 pī0)}.

atha pāpajanaṁ kodho, pabbatovābhimaddatī” ti..

tatiyo vaggo.

tassuddānaṁ --

chetvā dubbaṇṇiyamāyā, accayena akodhano.

desitaṁ buddhaseṭṭhena, idañhi sakkapañcakanti..

sakkasaṁyuttaṁ samattaṁ.

sagāthāvaggo paṭhamo.

tassuddānaṁ --

devatā devaputto ca, rājā māro ca bhikkhunī.

brahmā brāhmaṇa vaṅgīso, vanayakkhena vāsavoti..

sagāthāvaggasaṁyuttapāḷi niṭṭhitā. 