.. namo tassa bhagavato arahato sammāsambuddhassa..

saṁyuttanikāyo

nidānavaggo

1. nidānasaṁyuttaṁ

1. buddhavaggo

1. paṭiccasamuppādasuttaṁ

1. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca -- “paṭiccasamuppādaṁ vo, bhikkhave, desessāmi; taṁ suṇātha, sādhukaṁ manasi karotha; bhāsissāmī” ti. “evaṁ, bhante” ti kho te bhikkhū bhagavato paccassosuṁ. bhagavā etadavoca --

“katamo ca, bhikkhave, paṭiccasamuppādo? avijjāpaccayā, bhikkhave, saṅkhārā; saṅkhārapaccayā viññāṇaṁ; viññāṇapaccayā nāmarūpaṁ; nāmarūpapaccayā saḷāyatanaṁ; saḷāyatanapaccayā phasso; phassapaccayā vedanā; vedanāpaccayā taṇhā; taṇhāpaccayā upādānaṁ; upādānapaccayā bhavo; bhavapaccayā jāti ; jātipaccayā jarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hoti. ayaṁ vuccati, bhikkhave, paṭiccasamuppādo.

“avijjāya tveva asesavirāganirodhā saṅkhāranirodho; saṅkhāranirodhā viññāṇanirodho; viññāṇanirodhā nāmarūpanirodho; nāmarūpanirodhā saḷāyatananirodho; saḷāyatananirodhā phassanirodho; phassanirodhā vedanānirodho; vedanānirodhā taṇhānirodho; taṇhānirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṁ sokaparidevadukkhadomanassupāyāsā nirujjhanti. evametassa kevalassa dukkhakkhandhassa nirodho hotī” ti. idamavoca bhagavā. attamanā te bhikkhū bhagavato bhāsitaṁ abhinandunti. paṭhamaṁ.

2. vibhaṅgasuttaṁ

2. sāvatthiyaṁ viharati ...pe0 ... “paṭiccasamuppādaṁ vo, bhikkhave, desessāmi vibhajissāmi. taṁ suṇātha, sādhukaṁ manasi karotha; bhāsissāmī” ti. “evaṁ, bhante” ti kho te bhikkhū bhagavato paccassosuṁ. bhagavā etadavoca --

“katamo ca, bhikkhave, paṭiccasamuppādo? avijjāpaccayā, bhikkhave, saṅkhārā; saṅkhārapaccayā viññāṇaṁ; viññāṇapaccayā nāmarūpaṁ; nāmarūpapaccayā saḷāyatanaṁ; saḷāyatanapaccayā phasso; phassapaccayā vedanā; vedanāpaccayā taṇhā; taṇhāpaccayā upādānaṁ; upādānapaccayā bhavo; bhavapaccayā jāti ; jātipaccayā jarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hoti.

“katamañca, bhikkhave, jarāmaraṇaṁ? yā tesaṁ tesaṁ sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ valittacatā āyuno saṁhāni indriyānaṁ paripāko; ayaṁ vuccati jarā. yā tesaṁ tesaṁ sattānaṁ tamhā tamhā sattanikāyā cuti cavanatā bhedo antaradhānaṁ maccu maraṇaṁ kālakiriyā khandhānaṁ bhedo kaḷevarassa nikkhepo ( ) {(jīvitindriyassa upacchedo) (syā0 kaṁ0) evamuparipi, aṭṭhakathāyaṁ pana na dissati}, idaṁ vuccati maraṇaṁ. iti ayañca jarā, idañca maraṇaṁ. idaṁ vuccati, bhikkhave, jarāmaraṇaṁ.

“katamā ca, bhikkhave, jāti? yā tesaṁ tesaṁ sattānaṁ tamhi tamhi sattanikāye jāti sañjāti okkanti nibbatti abhinibbatti khandhānaṁ pātubhāvo āyatanānaṁ paṭilābho. ayaṁ vuccati, bhikkhave, jāti.

“katamo ca, bhikkhave, bhavo? tayo me, bhikkhave, bhavā -- kāmabhavo, rūpabhavo, arūpabhavo. ayaṁ vuccati, bhikkhave, bhavo.

“katamañca, bhikkhave, upādānaṁ? cattārimāni, bhikkhave, upādānāni -- kāmupādānaṁ, diṭṭhupādānaṁ, sīlabbatupādānaṁ, attavādupādānaṁ. idaṁ vuccati, bhikkhave, upādānaṁ.

“katamā ca, bhikkhave, taṇhā? chayime, bhikkhave, taṇhākāyā -- rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā. ayaṁ vuccati, bhikkhave, taṇhā.

“katamā ca, bhikkhave, vedanā? chayime, bhikkhave, vedanākāyā -- cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manosamphassajā vedanā. ayaṁ vuccati, bhikkhave, vedanā.

“katamo ca, bhikkhave, phasso? chayime, bhikkhave, phassakāyā -- cakkhusamphasso, sotasamphasso, ghānasamphasso, jivhāsamphasso, kāyasamphasso, manosamphasso. ayaṁ vuccati, bhikkhave, phasso.

“katamañca, bhikkhave, saḷāyatanaṁ? cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ -- idaṁ vuccati, bhikkhave, saḷāyatanaṁ.

“katamañca, bhikkhave, nāmarūpaṁ? vedanā, saññā, cetanā, phasso, manasikāro -- idaṁ vuccati nāmaṁ. cattāro ca mahābhūtā, catunnañca mahābhūtānaṁ upādāyarūpaṁ. idaṁ vuccati rūpaṁ. iti idañca nāmaṁ, idañca rūpaṁ. idaṁ vuccati, bhikkhave, nāmarūpaṁ.

“katamañca, bhikkhave, viññāṇaṁ? chayime, bhikkhave, viññāṇakāyā -- cakkhuviññāṇaṁ, sotaviññāṇaṁ, ghānaviññāṇaṁ, jivhāviññāṇaṁ, kāyaviññāṇaṁ, manoviññāṇaṁ. idaṁ vuccati, bhikkhave, viññāṇaṁ.

“katame ca, bhikkhave, saṅkhārā? tayome, bhikkhave, saṅkhārā -- kāyasaṅkhāro, vacīsaṅkhāro, cittasaṅkhāro. ime vuccanti, bhikkhave, saṅkhārā.

“katamā ca, bhikkhave, avijjā? yaṁ kho, bhikkhave, dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ. ayaṁ vuccati, bhikkhave, avijjā.

“iti kho, bhikkhave, avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotī” ti. dutiyaṁ.

3. paṭipadāsuttaṁ

3. sāvatthiyaṁ viharati ...pe0 ... “micchāpaṭipadañca vo, bhikkhave, desessāmi sammāpaṭipadañca. taṁ suṇātha, sādhukaṁ manasi karotha; bhāsissāmī” ti. “evaṁ bhante” ti kho te bhikkhū bhagavato paccassosuṁ. bhagavā etadavoca --

“katamā ca, bhikkhave, micchāpaṭipadā? avijjāpaccayā, bhikkhave, saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. ayaṁ vuccati, bhikkhave, micchāpaṭipadā.

“katamā ca, bhikkhave, sammāpaṭipadā? avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hoti. ayaṁ vuccati, bhikkhave, sammāpaṭipadā” ti. tatiyaṁ.

4. vipassīsuttaṁ

4. sāvatthiyaṁ viharati ...pe0 ... “vipassissa, bhikkhave, bhagavato arahato sammāsambuddhassa pubbeva sambodhā anabhisambuddhassa bodhisattasseva sato etadahosi -- `kicchaṁ vatāyaṁ loko āpanno jāyati ca jīyati ca mīyati ca cavati ca upapajjati ca. atha ca panimassa dukkhassa nissaraṇaṁ nappajānāti jarāmaraṇassa. kudāssu nāma imassa dukkhassa nissaraṇaṁ paññāyissati jarāmaraṇassā” 'ti?

“atha kho bhikkhave, vipassissa bodhisattassa etadahosi -- `kimhi nu kho sati jarāmaraṇaṁ hoti, kiṁpaccayā jarāmaraṇa'nti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `jātiyā kho sati jarāmaraṇaṁ hoti, jātipaccayā jarāmaraṇa” 'nti.

“atha kho, bhikkhave, vipassissa bodhisattassa etadahosi -- `kimhi nu kho sati jāti hoti, kiṁpaccayā jātī'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `bhave kho sati jāti hoti, bhavapaccayā jātī” 'ti.

“atha kho, bhikkhave, vipassissa bodhisattassa etadahosi -- `kimhi nu kho sati bhavo hoti, kiṁpaccayā bhavo'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `upādāne kho sati bhavo hoti, upādānapaccayā bhavo” 'ti.

“atha kho, bhikkhave, vipassissa bodhisattassa etadahosi -- `kimhi nu kho sati upādānaṁ hoti, kiṁpaccayā upādāna'nti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `taṇhāya kho sati upādānaṁ hoti, taṇhāpaccayā upādāna” 'nti.

“atha kho, bhikkhave, vipassissa bodhisattassa etadahosi -- `kimhi nu kho sati taṇhā hoti, kiṁpaccayā taṇhā'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `vedanāya kho sati taṇhā hoti, vedanāpaccayā taṇhā” 'ti.

“atha kho, bhikkhave, vipassissa bodhisattassa etadahosi -- `kimhi nu kho sati vedanā hoti, kiṁpaccayā vedanā'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `phasse kho sati vedanā hoti, phassapaccayā vedanā” 'ti.

“atha kho, bhikkhave, vipassissa bodhisattassa etadahosi -- `kimhi nu kho sati phasso hoti, kiṁpaccayā phasso'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `saḷāyatane kho sati phasso hoti, saḷāyatanapaccayā phasso” 'ti.

“atha kho, bhikkhave, vipassissa bodhisattassa etadahosi -- `kimhi nu kho sati saḷāyatanaṁ hoti, kiṁpaccayā saḷāyatana'nti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `nāmarūpe kho sati saḷāyatanaṁ hoti, nāmarūpapaccayā saḷāyatana” 'nti.

“atha kho, bhikkhave, vipassissa bodhisattassa etadahosi -- `kimhi nu kho sati nāmarūpaṁ hoti, kiṁpaccayā nāmarūpa'nti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `viññāṇe kho sati nāmarūpaṁ hoti, viññāṇapaccayā nāmarūpa” 'nti.

“atha kho, bhikkhave, vipassissa bodhisattassa etadahosi -- `kimhi nu kho sati viññāṇaṁ hoti, kiṁpaccayā viññāṇa'nti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `saṅkhāresu kho sati viññāṇaṁ hoti, saṅkhārapaccayā viññāṇa” 'nti.

“atha kho, bhikkhave, vipassissa bodhisattassa etadahosi -- `kimhi nu kho sati saṅkhārā honti, kiṁpaccayā saṅkhārā'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `avijjāya kho sati saṅkhārā honti, avijjāpaccayā saṅkhārā” 'ti.

“iti hidaṁ avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. `samudayo, samudayo'ti kho, bhikkhave, vipassissa bodhisattassa pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.

“atha kho, bhikkhave, vipassissa bodhisattassa etadahosi -- `kimhi nu kho asati jarāmaraṇaṁ na hoti, kissa nirodhā jarāmaraṇanirodho'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `jātiyā kho asati jarāmaraṇaṁ na hoti, jātinirodhā jarāmaraṇanirodho” 'ti.

“atha kho, bhikkhave, vipassissa bodhisattassa etadahosi -- `kimhi nu kho asati jāti na hoti, kissa nirodhā jātinirodho'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `bhave kho asati jāti na hoti, bhavanirodhā jātinirodho” 'ti.

“atha kho, bhikkhave, vipassissa bodhisattassa etadahosi -- `kimhi nu kho asati bhavo na hoti, kissa nirodhā bhavanirodho'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `upādāne kho asati bhavo na hoti, upādānanirodhā bhavanirodho” 'ti.

“atha kho, bhikkhave, vipassissa bodhisattassa etadahosi -- `kimhi nu kho asati upādānaṁ na hoti, kissa nirodhā upādānanirodho'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `taṇhāya kho asati upādānaṁ na hoti, taṇhānirodhā upādānanirodho” 'ti.

“atha kho, bhikkhave, vipassissa bodhisattassa etadahosi -- `kimhi nu kho asati taṇhā na hoti, kissa nirodhā taṇhānirodho'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `vedanāya kho asati taṇhā na hoti, vedanānirodhā taṇhānirodho” 'ti.

“atha kho, bhikkhave, vipassissa bodhisattassa etadahosi -- `kimhi nu kho asati vedanā na hoti, kissa nirodhā vedanānirodho'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `phasse kho asati vedanā na hoti, phassanirodhā vedanānirodho” 'ti.

“atha kho, bhikkhave, vipassissa bodhisattassa etadahosi -- `kimhi nu kho asati phasso na hoti, kissa nirodhā phassanirodho'ti? atha kho bhikkhave, vipassissa bodhisattassa yoniso manasikārā ahu paññāya abhisamayo -- `saḷāyatane kho asati phasso na hoti, saḷāyatananirodhā phassanirodho” 'ti.

“atha kho, bhikkhave, vipassissa bodhisattassa etadahosi -- `kimhi nu kho asati saḷāyatanaṁ na hoti, kissa nirodhā saḷāyatananirodho'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `nāmarūpe kho asati saḷāyatanaṁ na hoti, nāmarūpanirodhā saḷāyatananirodho” 'ti.

“atha kho, bhikkhave, vipassissa bodhisattassa etadahosi -- `kimhi nu kho asati nāmarūpaṁ na hoti, kissa nirodhā nāmarūpanirodho'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `viññāṇe kho asati nāmarūpaṁ na hoti, viññāṇanirodhā nāmarūpanirodho” 'ti.

“atha kho, bhikkhave, vipassissa bodhisattassa etadahosi -- `kimhi nu kho asati viññāṇaṁ na hoti, kissa nirodhā viññāṇanirodho'ti? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `saṅkhāresu kho asati viññāṇaṁ na hoti, saṅkhāranirodhā viññāṇanirodho” 'ti.

“atha kho, bhikkhave, vipassissa bodhisattassa etadahosi -- `kimhi nu kho asati saṅkhārā na honti, kissa nirodhā saṅkhāranirodho'ti ? atha kho, bhikkhave, vipassissa bodhisattassa yoniso manasikārā ahu paññāya abhisamayo -- `avijjāya kho asati saṅkhārā na honti, avijjānirodhā saṅkhāranirodho” 'ti.

“iti hidaṁ avijjānirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotīti. `nirodho, nirodho'ti kho, bhikkhave, vipassissa bodhisattassa pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi”. catutthaṁ.

(sattannampi buddhānaṁ evaṁ vitthāretabbo).

5. sikhīsuttaṁ

5. sikhissa, bhikkhave, bhagavato arahato sammāsambuddhassa ...pe0 ....

6. vessabhūsuttaṁ

6. vessabhussa, bhikkhave, bhagavato arahato sammāsambuddhassa ...pe0 ....

7. kakusandhasuttaṁ

7. kakusandhassa, bhikkhave, bhagavato arahato sammāsambuddhassa ...pe0 ....

8. koṇāgamanasuttaṁ

8. koṇāgamanassa, bhikkhave, bhagavato arahato sammāsambuddhassa ...pe0 ....

9. kassapasuttaṁ

9. kassapassa, bhikkhave, bhagavato arahato sammāsambuddhassa ...pe0 ....

10. gotamasuttaṁ

10. “pubbeva me, bhikkhave, sambodhā anabhisambuddhassa bodhisattasseva sato etadahosi -- `kicchaṁ vatāyaṁ loko āpanno jāyati ca jīyati ca mīyati ca cavati ca upapajjati ca. atha ca panimassa dukkhassa nissaraṇaṁ nappajānāti jarāmaraṇassa. kudāssu nāma imassa dukkhassa nissaraṇaṁ paññāyissati jarāmaraṇassā” 'ti?

“tassa mayhaṁ, bhikkhave, etadahosi -- `kimhi nu kho sati jarāmaraṇaṁ hoti, kiṁpaccayā jarāmaraṇa'nti ? tassa mayhaṁ, bhikkhave, yoniso manasikārā ahu paññāya abhisamayo -- `jātiyā kho sati jarāmaraṇaṁ hoti, jātipaccayā jarāmaraṇa” 'nti.

“tassa mayhaṁ, bhikkhave, etadahosi -- `kimhi nu kho sati jāti hoti ...pe0 ... bhavo ... upādānaṁ ... taṇhā ... vedanā ... phasso ... saḷāyatanaṁ ... nāmarūpaṁ ... viññāṇaṁ ... saṅkhārā honti, kiṁpaccayā saṅkhārā'ti? tassa mayhaṁ, bhikkhave, yoniso manasikārā ahu paññāya abhisamayo -- `avijjāya kho sati saṅkhārā honti, avijjāpaccayā saṅkhārā” 'ti.

“iti hidaṁ avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. `samudayo, samudayo'ti kho me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.

“tassa mayhaṁ, bhikkhave, etadahosi -- `kimhi nu kho asati jarāmaraṇaṁ na hoti, kissa nirodhā jarāmaraṇanirodho'ti? tassa mayhaṁ, bhikkhave, yoniso manasikārā ahu paññāya abhisamayo -- `jātiyā kho asati jarāmaraṇaṁ na hoti, jātinirodhā jarāmaraṇanirodho” 'ti.

“tassa mayhaṁ, bhikkhave, etadahosi -- `kimhi nu kho asati jāti na hoti ...pe0 ... bhavo ... upādānaṁ ... taṇhā ... vedanā ... phasso ... saḷāyatanaṁ ... nāmarūpaṁ ... viññāṇaṁ ... saṅkhārā na honti, kissa nirodhā saṅkhāranirodho'ti? tassa mayhaṁ, bhikkhave, yoniso manasikārā ahu paññāya abhisamayo -- `avijjāya kho asati saṅkhārā na honti, avijjānirodhā saṅkhāranirodho” 'ti.

“iti hidaṁ avijjānirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hoti. `nirodho, nirodho'ti kho me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādī” ti. dasamo.

buddhavaggo paṭhamo.

tassuddānaṁ --

desanā vibhaṅgapaṭipadā ca,

vipassī sikhī ca vessabhū.

kakusandho koṇāgamano kassapo,

mahāsakyamuni ca gotamoti..

2. āhāravaggo

1. āhārasuttaṁ

11. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme ...pe0 ... etadavoca -- “cattārome, bhikkhave, āhārā bhūtānaṁ vā sattānaṁ ṭhitiyā sambhavesīnaṁ vā anuggahāya. katame cattāro? kabaḷīkāro {kabaḷiṁkāro (sī0 pī0), kavaḷīkāro (syā0 kaṁ0)} āhāro -- oḷāriko vā sukhumo vā, phasso dutiyo, manosañcetanā tatiyā, viññāṇaṁ catutthaṁ. ime kho, bhikkhave, cattāro āhārā bhūtānaṁ vā sattānaṁ ṭhitiyā sambhavesīnaṁ vā anuggahāya”.

“ime, bhikkhave, cattāro āhārā kiṁnidānā kiṁsamudayā kiṁjātikā kiṁpabhavā? ime cattāro āhārā taṇhānidānā taṇhāsamudayā taṇhājātikā taṇhāpabhavā. taṇhā cāyaṁ, bhikkhave, kiṁnidānā kiṁsamudayā kiṁjātikā kiṁpabhavā? taṇhā vedanānidānā vedanāsamudayā vedanājātikā vedanāpabhavā. vedanā cāyaṁ, bhikkhave, kiṁnidānā kiṁsamudayā kiṁjātikā kiṁpabhavā? vedanā phassanidānā phassasamudayā phassajātikā phassapabhavā. phasso cāyaṁ, bhikkhave, kiṁnidāno kiṁsamudayo kiṁjātiko kiṁpabhavo? phasso saḷāyatananidāno saḷāyatanasamudayo saḷāyatanajātiko saḷāyatanapabhavo. saḷāyatanañcidaṁ, bhikkhave, kiṁnidānaṁ kiṁsamudayaṁ kiṁjātikaṁ kiṁpabhavaṁ? saḷāyatanaṁ nāmarūpanidānaṁ nāmarūpasamudayaṁ nāmarūpajātikaṁ nāmarūpapabhavaṁ. nāmarūpañcidaṁ, bhikkhave, kiṁnidānaṁ kiṁsamudayaṁ kiṁjātikaṁ kiṁpabhavaṁ? nāmarūpaṁ viññāṇanidānaṁ viññāṇasamudayaṁ viññāṇajātikaṁ viññāṇapabhavaṁ. viññāṇañcidaṁ, bhikkhave, kiṁnidānaṁ kiṁsamudayaṁ kiṁjātikaṁ kiṁpabhavaṁ? viññāṇaṁ saṅkhāranidānaṁ saṅkhārasamudayaṁ saṅkhārajātikaṁ saṅkhārapabhavaṁ. saṅkhārā cime, bhikkhave, kiṁnidānā kiṁsamudayā kiṁjātikā kiṁpabhavā? saṅkhārā avijjānidānā avijjāsamudayā avijjājātikā avijjāpabhavā.

“iti kho, bhikkhave, avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotī” ti. paṭhamaṁ.

2. moḷiyaphaggunasuttaṁ

12. sāvatthiyaṁ viharati ...pe0 ... “cattārome, bhikkhave, āhārā bhūtānaṁ vā sattānaṁ ṭhitiyā sambhavesīnaṁ vā anuggahāya. katame cattāro? kabaḷīkāro āhāro -- oḷāriko vā sukhumo vā, phasso dutiyo, manosañcetanā tatiyā, viññāṇaṁ catutthaṁ. ime kho, bhikkhave, cattāro āhārā bhūtānaṁ vā sattānaṁ ṭhitiyā sambhavesīnaṁ vā anuggahāyā” ti.

evaṁ vutte, āyasmā moḷiyaphagguno bhagavantaṁ etadavoca -- “ko nu kho, bhante, viññāṇāhāraṁ āhāretī” ti? “no kallo pañho” ti bhagavā avoca -- “`āhāretī'ti ahaṁ na vadāmi. `āhāretī'ti cāhaṁ vadeyyaṁ, tatrassa kallo pañho -- `ko nu kho, bhante, āhāretī'ti ? evaṁ cāhaṁ na vadāmi. evaṁ maṁ avadantaṁ yo evaṁ puccheyya -- `kissa nu kho, bhante, viññāṇāhāro'ti, esa kallo pañho. tatra kallaṁ veyyākaraṇaṁ -- `viññāṇāhāro āyatiṁ punabbhavābhinibbattiyā paccayo, tasmiṁ bhūte sati saḷāyatanaṁ, saḷāyatanapaccayā phasso” 'ti.

“ko nu kho, bhante, phusatī” ti? “no kallo pañho” ti bhagavā avoca -- “`phusatī'ti ahaṁ na vadāmi. `phusatī'ti cāhaṁ vadeyyaṁ, tatrassa kallo pañho -- `ko nu kho, bhante, phusatī'ti? evaṁ cāhaṁ na vadāmi. evaṁ maṁ avadantaṁ yo evaṁ puccheyya -- `kiṁpaccayā nu kho, bhante, phasso'ti, esa kallo pañho. tatra kallaṁ veyyākaraṇaṁ -- `saḷāyatanapaccayā phasso, phassapaccayā vedanā” 'ti.

“ko nu kho, bhante, vedayatī” ti {vediyatīti (sī0 pī0 ka0)}? “no kallo pañho” ti bhagavā avoca -- “`vedayatī'ti ahaṁ na vadāmi. `vedayatī'ti cāhaṁ vadeyyaṁ, tatrassa kallo pañho -- `ko nu kho, bhante, vedayatī'ti? evaṁ cāhaṁ na vadāmi. evaṁ maṁ avadantaṁ yo evaṁ puccheyya -- `kiṁpaccayā nu kho, bhante, vedanā'ti, esa kallo pañho. tatra kallaṁ veyyākaraṇaṁ -- `phassapaccayā vedanā, vedanāpaccayā taṇhā” 'ti.

“ko nu kho, bhante, tasatī” ti {taṇhīyatīti (sī0 syā0 kaṁ0)}? “no kallo pañho” ti bhagavā avoca -- “`tasatī'ti ahaṁ na vadāmi. `tasatī'ti cāhaṁ vadeyyaṁ, tatrassa kallo pañho -- `ko nu kho, bhante, tasatī'ti? evaṁ cāhaṁ na vadāmi. evaṁ maṁ avadantaṁ yo evaṁ puccheyya -- `kiṁpaccayā nu kho, bhante, taṇhā'ti, esa kallo pañho. tatra kallaṁ veyyākaraṇaṁ -- `vedanāpaccayā taṇhā, taṇhāpaccayā upādāna” 'nti.

“ko nu kho, bhante, upādiyatī” ti? “no kallo pañho” ti bhagavā avoca -- “`upādiyatī'ti ahaṁ na vadāmi. `upādiyatī'ti cāhaṁ vadeyyaṁ, tatrassa kallo pañho -- `ko nu kho, bhante, upādiyatī'ti? evaṁ cāhaṁ na vadāmi. evaṁ maṁ avadantaṁ yo evaṁ puccheyya -- `kiṁpaccayā nu kho, bhante, upādāna'nti, esa kallo pañho. tatra kallaṁ veyyākaraṇaṁ -- `taṇhāpaccayā upādānaṁ; upādānapaccayā bhavo'ti ...pe0 ... evametassa kevalassa dukkhakkhandhassa samudayo hoti.

“channaṁ tveva, phagguna, phassāyatanānaṁ asesavirāganirodhā phassanirodho; phassanirodhā vedanānirodho; vedanānirodhā taṇhānirodho; taṇhānirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṁ sokaparidevadukkhadomanassupāyāsā nirujjhanti. evametassa kevalassa dukkhakkhandhassa nirodho hotī” ti. dutiyaṁ.

3. samaṇabrāhmaṇasuttaṁ

13. sāvatthiyaṁ viharati ...pe0 ... “ye hi keci, bhikkhave, samaṇā vā brāhmaṇā vā jarāmaraṇaṁ nappajānanti, jarāmaraṇasamudayaṁ nappajānanti, jarāmaraṇanirodhaṁ nappajānanti, jarāmaraṇanirodhagāminiṁ paṭipadaṁ nappajānanti; jātiṁ ...pe0 ... bhavaṁ ... upādānaṁ ... taṇhaṁ ... vedanaṁ ... phassaṁ ... saḷāyatanaṁ ... nāmarūpaṁ ... viññāṇaṁ ... saṅkhāre nappajānanti, saṅkhārasamudayaṁ nappajānanti, saṅkhāranirodhaṁ nappajānanti, saṅkhāranirodhagāminiṁ paṭipadaṁ nappajānanti, na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā; na ca pana te āyasmanto sāmaññatthaṁ vā brahmaññatthaṁ {brāhmaññatthaṁ (syā0 kaṁ0) moggallānabyākaraṇaṁ oloketabbaṁ} vā diṭṭheva dhamme sayaṁ abhiññā sacchikatvā upasampajja viharanti.

“ye ca kho keci, bhikkhave, samaṇā vā brāhmaṇā vā jarāmaraṇaṁ pajānanti, jarāmaraṇasamudayaṁ pajānanti, jarāmaraṇanirodhaṁ pajānanti, jarāmaraṇanirodhagāminiṁ paṭipadaṁ pajānanti; jātiṁ ...pe0 ... bhavaṁ ... upādānaṁ ... taṇhaṁ ... vedanaṁ ... phassaṁ ... saḷāyatanaṁ ... nāmarūpaṁ ... viññāṇaṁ ... saṅkhāre pajānanti, saṅkhārasamudayaṁ pajānanti, saṅkhāranirodhaṁ pajānanti, saṅkhāranirodhagāminiṁ paṭipadaṁ pajānanti, te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā; te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī” ti. tatiyaṁ.

4. dutiyasamaṇabrāhmaṇasuttaṁ

14. sāvatthiyaṁ viharati ...pe0 ... “ye hi keci, bhikkhave, samaṇā vā brāhmaṇā vā ime dhamme nappajānanti, imesaṁ dhammānaṁ samudayaṁ nappajānanti, imesaṁ dhammānaṁ nirodhaṁ nappajānanti, imesaṁ dhammānaṁ nirodhagāminiṁ paṭipadaṁ nappajānanti, katame dhamme nappajānanti, katamesaṁ dhammānaṁ samudayaṁ nappajānanti, katamesaṁ dhammānaṁ nirodhaṁ nappajānanti, katamesaṁ dhammānaṁ nirodhagāminiṁ paṭipadaṁ nappajānanti” ?

“jarāmaraṇaṁ nappajānanti, jarāmaraṇasamudayaṁ nappajānanti, jarāmaraṇanirodhaṁ nappajānanti, jarāmaraṇanirodhagāminiṁ paṭipadaṁ nappajānanti; jātiṁ ...pe0 ... bhavaṁ ... upādānaṁ ... taṇhaṁ ... vedanaṁ ... phassaṁ ... saḷāyatanaṁ ... nāmarūpaṁ ... viññāṇaṁ ... saṅkhāre nappajānanti, saṅkhārasamudayaṁ nappajānanti, saṅkhāranirodhaṁ nappajānanti, saṅkhāranirodhagāminiṁ paṭipadaṁ nappajānanti. ime dhamme nappajānanti, imesaṁ dhammānaṁ samudayaṁ nappajānanti, imesaṁ dhammānaṁ nirodhaṁ nappajānanti, imesaṁ dhammānaṁ nirodhagāminiṁ paṭipadaṁ nappajānanti. na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca pana te āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti.

“ye ca kho keci, bhikkhave, samaṇā vā brāhmaṇā vā ime dhamme pajānanti, imesaṁ dhammānaṁ samudayaṁ pajānanti, imesaṁ dhammānaṁ nirodhaṁ pajānanti, imesaṁ dhammānaṁ nirodhagāminiṁ paṭipadaṁ pajānanti, katame dhamme pajānanti, katamesaṁ dhammānaṁ samudayaṁ pajānanti, katamesaṁ dhammānaṁ nirodhaṁ pajānanti, katamesaṁ dhammānaṁ nirodhagāminiṁ paṭipadaṁ pajānanti?

“jarāmaraṇaṁ pajānanti, jarāmaraṇasamudayaṁ pajānanti, jarāmaraṇanirodhaṁ pajānanti, jarāmaraṇanirodhagāminiṁ paṭipadaṁ pajānanti; jātiṁ ...pe0 ... bhavaṁ ... upādānaṁ ... taṇhaṁ ... vedanaṁ ... phassaṁ ... saḷāyatanaṁ ... nāmarūpaṁ ... viññāṇaṁ ... saṅkhāre pajānanti, saṅkhārasamudayaṁ pajānanti, saṅkhāranirodhaṁ pajānanti, saṅkhāranirodhagāminiṁ paṭipadaṁ pajānanti. ime dhamme pajānanti, imesaṁ dhammānaṁ samudayaṁ pajānanti, imesaṁ dhammānaṁ nirodhaṁ pajānanti, imesaṁ dhammānaṁ nirodhagāminiṁ paṭipadaṁ pajānanti. te kho me, bhikkhave, samaṇā vā brāhmaṇā vā samaṇesu ceva samaṇasammatā, brāhmaṇesu ca brāhmaṇasammatā. te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī” ti. catutthaṁ.

5. kaccānagottasuttaṁ

15. sāvatthiyaṁ viharati. atha kho āyasmā kaccānagotto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā kaccānagotto bhagavantaṁ etadavoca -- “`sammādiṭṭhi sammādiṭṭhī'ti, bhante, vuccati. kittāvatā nu kho, bhante, sammādiṭṭhi hotī” ti?

“dvayanissito khvāyaṁ, kaccāna, loko yebhuyyena -- atthitañceva natthitañca. lokasamudayaṁ kho, kaccāna, yathābhūtaṁ sammappaññāya passato yā loke natthitā sā na hoti. lokanirodhaṁ kho, kaccāna, yathābhūtaṁ sammappaññāya passato yā loke atthitā sā na hoti. upayupādānābhinivesavinibandho {upāyupādānābhinivesavinibandho (sī0 syā0 kaṁ0 pī0)} khvāyaṁ, kaccāna, loko yebhuyyena. tañcāyaṁ upayupādānaṁ cetaso adhiṭṭhānaṁ abhinivesānusayaṁ na upeti na upādiyati nādhiṭṭhāti -- `attā me'ti. `dukkhameva uppajjamānaṁ uppajjati, dukkhaṁ nirujjhamānaṁ nirujjhatī'ti na kaṅkhati na vicikicchati aparapaccayā ñāṇamevassa ettha hoti. ettāvatā kho, kaccāna, sammādiṭṭhi hoti.

“`sabbaṁ atthī'ti kho, kaccāna, ayameko anto. `sabbaṁ natthī'ti ayaṁ dutiyo anto. ete te, kaccāna, ubho ante anupagamma majjhena tathāgato dhammaṁ deseti -- `avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotī” 'ti. pañcamaṁ.

6. dhammakathikasuttaṁ

16. sāvatthiyaṁ ...pe0 ... atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho so bhikkhu bhagavantaṁ etadavoca -- “`dhammakathiko dhammakathiko'ti, bhante, vuccati. kittāvatā nu kho, bhante, dhammakathiko hotī” ti?

“jarāmaraṇassa ce bhikkhu nibbidāya virāgāya nirodhāya dhammaṁ deseti, `dhammakathiko bhikkhū'ti alaṁ vacanāya. jarāmaraṇassa ce bhikkhu nibbidāya virāgāya nirodhāya paṭipanno hoti, `dhammānudhammappaṭipanno bhikkhū'ti alaṁ vacanāya. jarāmaraṇassa ce bhikkhu nibbidā virāgā nirodhā anupādāvimutto hoti, `diṭṭhadhammanibbānappatto bhikkhū'ti alaṁ vacanāya.

“jātiyā ce bhikkhu ...pe0 ... bhavassa ce bhikkhu ... upādānassa ce bhikkhu ... taṇhāya ce bhikkhu ... vedanāya ce bhikkhu ... phassassa ce bhikkhu ... saḷāyatanassa ce bhikkhu ... nāmarūpassa ce bhikkhu ... viññāṇassa ce bhikkhu ... saṅkhārānaṁ ce bhikkhu ... avijjāya ce bhikkhu nibbidāya virāgāya nirodhāya dhammaṁ deseti, `dhammakathiko bhikkhū'ti alaṁ vacanāya. avijjāya ce bhikkhu nibbidāya virāgāya nirodhāya paṭipanno hoti, `dhammānudhammappaṭipanno bhikkhū'ti alaṁ vacanāya. avijjāya ce bhikkhu nibbidā virāgā nirodhā anupādāvimutto hoti, `diṭṭhadhammanibbānappatto bhikkhū'ti alaṁ vacanāyā” ti.

7. acelakassapasuttaṁ

17. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. atha kho bhagavā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi. addasā kho acelo kassapo bhagavantaṁ dūratova āgacchantaṁ. disvāna yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. ekamantaṁ ṭhito kho acelo kassapo bhagavantaṁ etadavoca -- “puccheyyāma mayaṁ bhavantaṁ gotamaṁ kañcideva {kiñcideva (ka0)} desaṁ, sace no bhavaṁ gotamo okāsaṁ karoti pañhassa veyyākaraṇāyā” ti.

“akālo kho tāva, kassapa, pañhassa; antaragharaṁ paviṭṭhamhā” ti. dutiyampi kho acelo kassapo bhagavantaṁ etadavoca “puccheyyāma mayaṁ bhavantaṁ gotamaṁ kañcideva desaṁ, sace no bhavaṁ gotamo okāsaṁ karoti pañhassa veyyākaraṇāyā” ti. “akālo kho tāva, kassapa, pañhassa; antaragharaṁ paviṭṭhamhā” ti. tatiyampi kho acelo kassapo ...pe0 ... antaragharaṁ paviṭṭhamhāti. evaṁ vutte, acelo kassapo bhagavantaṁ etadavoca -- “na kho pana mayaṁ bhavantaṁ gotamaṁ bahudeva pucchitukāmā” ti. “puccha, kassapa, yadākaṅkhasī” ti.

“kiṁ nu kho, bho gotama, `sayaṁkataṁ dukkha'nti? `mā hevaṁ, kassapā'ti bhagavā avoca. `kiṁ pana, bho gotama, paraṁkataṁ dukkha'nti? `mā hevaṁ, kassapā'ti bhagavā avoca. `kiṁ nu kho, bho gotama, sayaṁkatañca paraṁkatañca dukkha'nti? `mā hevaṁ, kassapā'ti bhagavā avoca. `kiṁ pana bho gotama, asayaṁkāraṁ aparaṁkāraṁ adhiccasamuppannaṁ dukkha'nti? `mā hevaṁ, kassapā'ti bhagavā avoca. `kiṁ nu kho, bho gotama, natthi dukkha'nti? `na kho, kassapa, natthi dukkhaṁ. atthi kho, kassapa, dukkha'nti. `tena hi bhavaṁ gotamo dukkhaṁ na jānāti, na passatī'ti. `na khvāhaṁ, kassapa, dukkhaṁ na jānāmi, na passāmi. jānāmi khvāhaṁ, kassapa, dukkhaṁ; passāmi khvāhaṁ, kassapa, dukkha” 'nti.

“ki nu kho, bho gotama, `sayaṁkataṁ dukkha'nti iti puṭṭho samāno `mā hevaṁ, kassapā'ti vadesi. `kiṁ pana, bho gotama, paraṁkataṁ dukkha'nti iti puṭṭho samāno `mā hevaṁ, kassapā'ti vadesi. `kiṁ nu kho, bho gotama, sayaṁkatañca paraṁkatañca dukkha'nti iti puṭṭho samāno `mā hevaṁ, kassapā'ti vadesi. `kiṁ pana, bho gotama, asayaṁkāraṁ aparaṁkāraṁ adhiccasamuppannaṁ dukkha'nti iti puṭṭho samāno `mā hevaṁ, kassapā'ti vadesi. `kiṁ nu kho, bho gotama, natthi dukkha'nti iti puṭṭho samāno `na kho, kassapa, natthi dukkhaṁ, atthi kho, kassapa, dukkha'nti vadesi. `tena hi bhavaṁ gotamo dukkhaṁ na jānāti na passatī'ti iti puṭṭho samāno `na khvāhaṁ, kassapa, dukkhaṁ na jānāmi na passāmi. jānāmi khvāhaṁ, kassapa, dukkhaṁ; passāmi khvāhaṁ, kassapa, dukkha'nti vadesi. ācikkhatu ca {ayaṁ cakāro sī0 potthake natthi} me, bhante, bhagavā dukkhaṁ. desetu ca {ayaṁ cakāro sī0 potthake natthi} me, bhante, bhagavā dukkhan”-ti.

“`so karoti so paṭisaṁvedayatī'ti {paṭisaṁvediyatīti (sī0 pī0 ka0)} kho, kassapa, ādito sato `sayaṁkataṁ dukkha'nti iti vadaṁ sassataṁ etaṁ pareti. `añño karoti añño paṭisaṁvedayatī'ti kho, kassapa, vedanābhitunnassa sato `paraṁkataṁ dukkha'nti iti vadaṁ ucchedaṁ etaṁ pareti. ete te, kassapa, ubho ante anupagamma majjhena tathāgato dhammaṁ deseti -- `avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotī” 'ti.

evaṁ vutte, acelo kassapo bhagavantaṁ etadavoca -- “abhikkantaṁ, bhante, abhikkantaṁ, bhante! seyyathāpi, bhante, nikkujjitaṁ vā ukkujjeyya ...pe0 ... cakkhumanto rūpāni dakkhantīti; evamevaṁ bhagavatā anekapariyāyena dhammo pakāsito. esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca. labheyyāhaṁ, bhante, bhagavato santike pabbajjaṁ, labheyyaṁ upasampadan”-ti.

“yo kho, kassapa, aññatitthiyapubbo imasmiṁ dhammavinaye ākaṅkhati pabbajjaṁ, ākaṅkhati upasampadaṁ, so cattāro māse parivasati. catunnaṁ māsānaṁ accayena {accayena parivuṭṭhaparivāsaṁ (syā0 kaṁ0 pī0 ka0)} (parivutthaparivāsaṁ) āraddhacittā bhikkhū {bhikkhū ākaṅkhamānā (syā0 kaṁ0 pī0 ka0)} pabbājenti upasampādenti bhikkhubhāvāya. api ca mayā puggalavemattatā viditā” ti.

“sace, bhante, aññatitthiyapubbo imasmiṁ dhammavinaye ākaṅkhati pabbajjaṁ, ākaṅkhati upasampadaṁ, cattāro māse parivasati. catunnaṁ māsānaṁ accayena {accayena parivuṭṭhaparivāsaṁ (syā0 kaṁ0 pī0 ka0)} (parivutthaparivāsaṁ) āraddhacittā bhikkhū {bhikkhū ākaṅkhamānā (syā0 kaṁ0 pī0 ka0)} pabbājenti upasampādenti bhikkhubhāvāya. ahaṁ cattāri vassāni parivasissāmi, catunnaṁ vassānaṁ accayena {accayena parivuṭṭhaparivāsaṁ (syā0 kaṁ0 pī0 ka0)} (parivutthaparivāsaṁ) āraddhacittā bhikkhū pabbājentu upasampādentu bhikkhubhāvāyā” ti.

alattha kho acelo kassapo bhagavato santike pabbajjaṁ, alattha upasampadaṁ. acirūpasampanno ca panāyasmā kassapo eko vūpakaṭṭho appamatto ātāpī pahitatto viharanto nacirasseva -- yassatthāya kulaputtā sammadeva agārasmā anagāriyaṁ pabbajanti tadanuttaraṁ -- brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “khīṇā jāti vusitaṁ brahmacariyaṁ, kataṁ karaṇīyaṁ, nāparaṁ itthattāyā” ti abbhaññāsi. aññataro ca panāyasmā kassapo arahataṁ ahosīti. sattamaṁ.

8. timbarukasuttaṁ

18. sāvatthiyaṁ viharati. atha kho timbaruko paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho timbaruko paribbājako bhagavantaṁ etadavoca --

“`kiṁ nu kho, bho gotama, sayaṁkataṁ sukhadukkha'nti? `mā hevaṁ, timbarukā'ti bhagavā avoca. `kiṁ pana, bho gotama, paraṁkataṁ sukhadukkha'nti? `mā hevaṁ, timbarukā'ti bhagavā avoca. `kiṁ nu kho, bho gotama, sayaṁkatañca paraṁkatañca sukhadukkha'nti? `mā hevaṁ, timbarukā'ti bhagavā avoca. `kiṁ pana, bho gotama, asayaṁkāraṁ aparaṁkāraṁ adhiccasamuppannaṁ sukhadukkha'nti? `mā hevaṁ, timbarukā'ti bhagavā avoca. `kiṁ nu kho, bho gotama, natthi sukhadukkha'nti? `na kho, timbaruka, natthi sukhadukkhaṁ; atthi kho, timbaruka, sukhadukkha'nti. `tena hi bhavaṁ gotamo sukhadukkhaṁ na jānāti, na passatī'ti? `na khvāhaṁ, timbaruka, sukhadukkhaṁ na jānāmi, na passāmi. jānāmi khvāhaṁ, timbaruka, sukhadukkhaṁ; passāmi khvāhaṁ, timbaruka, sukhadukkha” 'nti.

“`kiṁ nu kho, bho gotama, sayaṁkataṁ sukhadukkha'nti iti puṭṭho samāno `mā hevaṁ, timbarukā'ti vadesi. `kiṁ pana, bho gotama, paraṁkataṁ sukhadukkha'nti iti puṭṭho samāno `mā hevaṁ, timbarukā'ti vadesi. `kiṁ nu kho, bho gotama, sayaṁkatañca paraṁkatañca sukhadukkha'nti iti puṭṭho samāno `mā hevaṁ, timbarukā'ti vadesi. `kiṁ pana, bho gotama, asayaṁkāraṁ aparaṁkāraṁ adhiccasamuppannaṁ sukhadukkha'nti iti puṭṭho samāno `mā hevaṁ, timbarukā'ti vadesi. `kiṁ nu kho, bho gotama, natthi sukhadukkha'nti iti puṭṭho samāno `na kho, timbaruka, natthi sukhadukkhaṁ; atthi kho, timbaruka, sukhadukkha'nti vadesi. `tena hi bhavaṁ gotamo sukhadukkhaṁ na jānāti, na passatī'ti iti puṭṭho samāno `na khvāhaṁ, timbaruka, sukhadukkhaṁ na jānāmi, na passāmi. jānāmi khvāhaṁ, timbaruka, sukhadukkhaṁ; passāmi khvāhaṁ, timbaruka, sukhadukkha'nti vadesi. ācikkhatu ca me bhavaṁ gotamo sukhadukkhaṁ. desetu ca me bhavaṁ gotamo sukhadukkhan”-ti.

“`sā vedanā, so vedayatī'ti kho, timbaruka, ādito sato `sayaṁkataṁ sukhadukkha'nti evampāhaṁ na vadāmi. `aññā vedanā, añño vedayatī'ti kho, timbaruka, vedanābhitunnassa sato `paraṁkataṁ sukhadukkha'nti evampāhaṁ na vadāmi. ete te, timbaruka, ubho ante anupagamma majjhena tathāgato dhammaṁ deseti -- `avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotī” 'ti.

evaṁ vutte, timbaruko paribbājako bhagavantaṁ etadavoca -- “abhikkantaṁ, bho gotama ...pe0 ... esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti. aṭṭhamaṁ.

9. bālapaṇḍitasuttaṁ

19. sāvatthiyaṁ viharati ...pe0 ... “avijjānīvaraṇassa, bhikkhave, bālassa taṇhāya sampayuttassa evamayaṁ kāyo samudāgato. iti ayañceva kāyo bahiddhā ca nāmarūpaṁ, itthetaṁ dvayaṁ, dvayaṁ paṭicca phasso saḷevāyatanāni {saḷāyatanāni (ka0)}, yehi phuṭṭho bālo sukhadukkhaṁ paṭisaṁvedayati etesaṁ vā aññatarena”.

“avijjānīvaraṇassa, bhikkhave, paṇḍitassa taṇhāya sampayuttassa evamayaṁ kāyo samudāgato. iti ayañceva kāyo bahiddhā ca nāmarūpaṁ, itthetaṁ dvayaṁ, dvayaṁ paṭicca phasso saḷevāyatanāni, yehi phuṭṭho paṇḍito sukhadukkhaṁ paṭisaṁvedayati etesaṁ vā aññatarena”.

“tatra, bhikkhave, ko viseso ko adhippayāso {adhippāyo (sī0 pī0 ka0), adhippāyaso (syā0 kaṁ0) adhi + pa + yasu + ṇa + sī = adhippayāso} kiṁ nānākaraṇaṁ paṇḍitassa bālenā” ti? “bhagavaṁmūlakā no, bhante, dhammā, bhagavaṁnettikā, bhagavaṁpaṭisaraṇā. sādhu vata, bhante, bhagavantaṁyeva paṭibhātu etassa bhāsitassa attho. bhagavato sutvā bhikkhū dhāressantī” ti.

“tena hi, bhikkhave, suṇātha, sādhukaṁ manasi karotha, bhāsissāmī” ti. “evaṁ, bhante” ti kho te bhikkhū bhagavato paccassosuṁ. bhagavā etadavoca --

“yāya ca, bhikkhave, avijjāya nivutassa bālassa yāya ca taṇhāya sampayuttassa ayaṁ kāyo samudāgato, sā ceva avijjā bālassa appahīnā sā ca taṇhā aparikkhīṇā. taṁ kissa hetu? na, bhikkhave, bālo acari brahmacariyaṁ sammā dukkhakkhayāya. tasmā bālo kāyassa bhedā kāyūpago hoti, so kāyūpago samāno na parimuccati jātiyā jarāmaraṇena sokehi paridevehi dukkhehi domanassehi upāyāsehi. na parimuccati dukkhasmāti vadāmi.

“yāya ca, bhikkhave, avijjāya nivutassa paṇḍitassa yāya ca taṇhāya sampayuttassa ayaṁ kāyo samudāgato, sā ceva avijjā paṇḍitassa pahīnā, sā ca taṇhā parikkhīṇā. taṁ kissa hetu? acari, bhikkhave, paṇḍito brahmacariyaṁ sammā dukkhakkhayāya. tasmā paṇḍito kāyassa bhedā na kāyūpago hoti. so akāyūpago samāno parimuccati jātiyā jarāmaraṇena sokehi paridevehi dukkhehi domanassehi upāyāsehi. parimuccati dukkhasmāti vadāmi. ayaṁ kho, bhikkhave, viseso, ayaṁ adhippayāso, idaṁ nānākaraṇaṁ paṇḍitassa bālena yadidaṁ brahmacariyavāso” ti. navamaṁ.

10. paccayasuttaṁ

20. sāvatthiyaṁ viharati ...pe0 ... “paṭiccasamuppādañca vo, bhikkhave, desessāmi paṭiccasamuppanne ca dhamme. taṁ suṇātha, sādhukaṁ manasi karotha, bhāsissāmī” ti. “evaṁ, bhante” ti kho te bhikkhū bhagavato paccassosuṁ. bhagavā etadavoca --

“katamo ca, bhikkhave, paṭiccasamuppādo? jātipaccayā, bhikkhave, jarāmaraṇaṁ. uppādā vā tathāgatānaṁ anuppādā vā tathāgatānaṁ, ṭhitāva sā dhātu dhammaṭṭhitatā dhammaniyāmatā idappaccayatā. taṁ tathāgato abhisambujjhati abhisameti. abhisambujjhitvā abhisametvā ācikkhati deseti paññāpeti paṭṭhapeti vivarati vibhajati uttānīkaroti. `passathā'ti cāha -- `jātipaccayā, bhikkhave, jarāmaraṇaṁ” '.

“bhavapaccayā, bhikkhave, jāti ...pe0 ... upādānapaccayā, bhikkhave, bhavo ... taṇhāpaccayā, bhikkhave, upādānaṁ ... vedanāpaccayā, bhikkhave, taṇhā ... phassapaccayā, bhikkhave, vedanā ... saḷāyatanapaccayā, bhikkhave, phasso ... nāmarūpapaccayā, bhikkhave, saḷāyatanaṁ ... viññāṇapaccayā, bhikkhave, nāmarūpaṁ ... saṅkhārapaccayā, bhikkhave, viññāṇaṁ ... avijjāpaccayā, bhikkhave, saṅkhārā uppādā vā tathāgatānaṁ anuppādā vā tathāgatānaṁ, ṭhitāva sā dhātu dhammaṭṭhitatā dhammaniyāmatā idappaccayatā. taṁ tathāgato abhisambujjhati abhisameti. abhisambujjhitvā abhisametvā ācikkhati deseti paññāpeti paṭṭhapeti vivarati vibhajati uttānīkaroti. `passathā'ti cāha `avijjāpaccayā, bhikkhave, saṅkhārā'. iti kho, bhikkhave, yā tatra tathatā avitathatā anaññathatā idappaccayatā -- ayaṁ vuccati, bhikkhave, paṭiccasamuppādo.

“katame ca, bhikkhave, paṭiccasamuppannā dhammā? jarāmaraṇaṁ, bhikkhave, aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammaṁ. jāti, bhikkhave, aniccā saṅkhatā paṭiccasamuppannā khayadhammā vayadhammā virāgadhammā nirodhadhammā. bhavo, bhikkhave, anicco saṅkhato paṭiccasamuppanno khayadhammo vayadhammo virāgadhammo nirodhadhammo. upādānaṁ bhikkhave ...pe0 ... taṇhā, bhikkhave ... vedanā, bhikkhave ... phasso, bhikkhave ... saḷāyatanaṁ, bhikkhave ... nāmarūpaṁ, bhikkhave ... viññāṇaṁ, bhikkhave ... saṅkhārā, bhikkhave ... avijjā, bhikkhave, aniccā saṅkhatā paṭiccasamuppannā khayadhammā vayadhammā virāgadhammā nirodhadhammā. ime vuccanti, bhikkhave, paṭiccasamuppannā dhammā.

“yato kho, bhikkhave, ariyasāvakassa `ayañca paṭiccasamuppādo, ime ca paṭiccasamuppannā dhammā' yathābhūtaṁ sammappaññāya sudiṭṭhā honti, so vata pubbantaṁ vā paṭidhāvissati -- `ahosiṁ nu kho ahaṁ {nu khvāhaṁ (syā0 kaṁ0 pī0 ka0)} atītamaddhānaṁ, nanu kho ahosiṁ atītamaddhānaṁ, kiṁ nu kho ahosiṁ atītamaddhānaṁ, kathaṁ nu kho ahosiṁ atītamaddhānaṁ, kiṁ hutvā kiṁ ahosiṁ nu kho ahaṁ atītamaddhāna'nti; aparantaṁ vā upadhāvissati {apadhāvissati (ka0)} -- `bhavissāmi nu kho ahaṁ anāgatamaddhānaṁ, nanu kho bhavissāmi anāgatamaddhānaṁ, kiṁ nu kho bhavissāmi anāgatamaddhānaṁ, kathaṁ nu kho bhavissāmi anāgatamaddhānaṁ, kiṁ hutvā kiṁ bhavissāmi nu kho ahaṁ anāgatamaddhāna'nti; etarahi vā paccuppannaṁ addhānaṁ ajjhattaṁ kathaṁkathī bhavissati -- `ahaṁ nu khosmi, no nu khosmi, kiṁ nu khosmi, kathaṁ nu khosmi, ayaṁ nu kho satto kuto āgato, so kuhiṁ gamissatī'ti -- netaṁ ṭhānaṁ vijjati. taṁ kissa hetu? tathāhi, bhikkhave, ariyasāvakassa ayañca paṭiccasamuppādo ime ca paṭiccasamuppannā dhammā yathābhūtaṁ sammappaññāya sudiṭṭhā” ti. dasamaṁ.

āhāravaggo dutiyo.

tassuddānaṁ --

āhāraṁ phagguno ceva, dve ca samaṇabrāhmaṇā.

kaccānagotto dhammakathikaṁ, acelaṁ timbarukena ca.

bālapaṇḍitato ceva, dasamo paccayena cāti..

3. dasabalavaggo

1. dasabalasuttaṁ

21. sāvatthiyaṁ viharati ...pe0 ... “dasabalasamannāgato, bhikkhave, tathāgato catūhi ca vesārajjehi samannāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti -- iti rūpaṁ iti rūpassa samudayo iti rūpassa atthaṅgamo, iti vedanā iti vedanāya samudayo iti vedanāya atthaṅgamo, iti saññā iti saññāya samudayo iti saññāya atthaṅgamo, iti saṅkhārā iti saṅkhārānaṁ samudayo iti saṅkhārānaṁ atthaṅgamo, iti viññāṇaṁ iti viññāṇassa samudayo iti viññāṇassa atthaṅgamo. iti imasmiṁ sati idaṁ hoti, imassuppādā idaṁ uppajjati. imasmiṁ asati idaṁ na hoti, imassa nirodhā idaṁ nirujjhati. yadidaṁ avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotī” ti. paṭhamaṁ.

2. dutiyadasabalasuttaṁ

22. sāvatthiyaṁ viharati ...pe0 ... “dasabalasamannāgato, bhikkhave, tathāgato catūhi ca vesārajjehi samannāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavattetti -- `iti rūpaṁ iti rūpassa samudayo iti rūpassa atthaṅgamo, iti vedanā iti vedanāya samudayo iti vedanāya atthaṅgamo, iti saññā iti saññāya samudayo iti saññāya atthaṅgamo, iti saṅkhārā iti saṅkhārānaṁ samudayo iti saṅkhārānaṁ atthaṅgamo, iti viññāṇaṁ iti viññāṇassa samudayo iti viññāṇassa atthaṅgamo. iti imasmiṁ sati idaṁ hoti, imassuppādā idaṁ uppajjati; imasmiṁ asati idaṁ na hoti imassa nirodhā idaṁ nirujjhati. yadidaṁ avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hoti” '.

“evaṁ svākkhāto, bhikkhave, mayā dhammo uttāno vivaṭo pakāsito chinnapilotiko. evaṁ svākkhāte kho, bhikkhave, mayā dhamme uttāne vivaṭe pakāsite chinnapilotike alameva saddhāpabbajitena kulaputtena vīriyaṁ ārabhituṁ -- `kāmaṁ taco ca nhāru {nahāru (sī0 syā0 kaṁ0 pī0)} ca aṭṭhi ca avasissatu, sarīre upasussatu {avasussatu ma0 ni0 2.184} maṁsalohitaṁ. yaṁ taṁ purisathāmena purisavīriyena purisaparakkamena pattabbaṁ, na taṁ apāpuṇitvā vīriyassa saṇṭhānaṁ bhavissatī” 'ti.

“dukkhaṁ, bhikkhave, kusīto viharati vokiṇṇo pāpakehi akusalehi dhammehi, mahantañca sadatthaṁ parihāpeti. āraddhavīriyo ca kho, bhikkhave, sukhaṁ viharati pavivitto pāpakehi akusalehi dhammehi, mahantañca sadatthaṁ paripūreti. na, bhikkhave, hīnena aggassa patti hoti. aggena ca kho, bhikkhave, aggassa patti hoti. maṇḍapeyyamidaṁ, bhikkhave, brahmacariyaṁ, satthā sammukhībhūto. tasmātiha, bhikkhave, vīriyaṁ ārabhatha appattassa pattiyā, anadhigatassa adhigamāya, asacchikatassa sacchikiriyāya. `evaṁ no ayaṁ amhākaṁ pabbajjā avañjhā bhavissati saphalā saudrayā. yesañca {yesaṁ (sī0 syā0 kaṁ0), yesaṁ hi (pī0 ka0)} mayaṁ paribhuñjāma cīvara-piṇḍapātasenāsana-gilānappaccayabhesajjaparikkhāraṁ tesaṁ te kārā amhesu mahapphalā bhavissanti mahānisaṁsā'ti -- evañhi vo, bhikkhave, sikkhitabbaṁ. attatthaṁ vā hi, bhikkhave, sampassamānena alameva appamādena sampādetuṁ; paratthaṁ vā hi, bhikkhave, sampassamānena alameva appamādena sampādetuṁ; ubhayatthaṁ vā hi, bhikkhave, sampassamānena alameva appamādena sampādetu” nti. dutiyaṁ.

3. upanisasuttaṁ

23. sāvatthiyaṁ viharati ...pe0 ... “jānato ahaṁ, bhikkhave, passato āsavānaṁ khayaṁ vadāmi, no ajānato no apassato. kiñca, bhikkhave, jānato kiṁ passato āsavānaṁ khayo hoti ? iti rūpaṁ iti rūpassa samudayo iti rūpassa atthaṅgamo, iti vedanā ...pe0 ... iti saññā ... iti saṅkhārā ... iti viññāṇaṁ iti viññāṇassa samudayo iti viññāṇassa atthaṅgamoti. evaṁ kho, bhikkhave, jānato evaṁ passato āsavānaṁ khayo hoti”.

“yampissa taṁ, bhikkhave, khayasmiṁ khayeññāṇaṁ, tampi saupanisaṁ vadāmi, no anupanisaṁ. kā ca, bhikkhave, khayeñāṇassa upanisā? `vimuttī'tissa vacanīyaṁ. vimuttimpāhaṁ {vimuttimpahaṁ (sī0 syā0 kaṁ0)}, bhikkhave, saupanisaṁ vadāmi, no anupanisaṁ. kā ca, bhikkhave, vimuttiyā upanisā? `virāgo'tissa vacanīyaṁ. virāgampāhaṁ, bhikkhave, saupanisaṁ vadāmi, no anupanisaṁ. kā ca, bhikkhave, virāgassa upanisā? `nibbidā'tissa vacanīyaṁ. nibbidampāhaṁ, bhikkhave, saupanisaṁ vadāmi, no anupanisaṁ. kā ca, bhikkhave, nibbidāya upanisā? `yathābhūtañāṇadassana'ntissa vacanīyaṁ. yathābhūtañāṇadassanampāhaṁ, bhikkhave, saupanisaṁ vadāmi, no anupanisaṁ. kā ca, bhikkhave, yathābhūtañāṇadassanassa upanisā? `samādhī'tissa vacanīyaṁ. samādhimpāhaṁ, bhikkhave, saupanisaṁ vadāmi, no anupanisaṁ.

“kā ca, bhikkhave, samādhissa upanisā? `sukha'ntissa vacanīyaṁ. sukhampāhaṁ, bhikkhave, saupanisaṁ vadāmi, no anupanisaṁ. kā ca, bhikkhave, sukhassa upanisā? `passaddhī'tissa vacanīyaṁ. passaddhimpāhaṁ, bhikkhave, saupanisaṁ vadāmi, no anupanisaṁ. kā ca, bhikkhave, passaddhiyā upanisā? `pītī'tissa vacanīyaṁ. pītimpāhaṁ, bhikkhave, saupanisaṁ vadāmi, no anupanisaṁ. kā ca, bhikkhave, pītiyā upanisā? `pāmojja'ntissa vacanīyaṁ. pāmojjampāhaṁ, bhikkhave, saupanisaṁ vadāmi, no anupanisaṁ. kā ca, bhikkhave, pāmojjassa upanisā? `saddhā'tissa vacanīyaṁ. saddhampāhaṁ, bhikkhave, saupanisaṁ vadāmi, no anupanisaṁ.

“kā ca, bhikkhave, saddhāya upanisā? `dukkha'ntissa vacanīyaṁ. dukkhampāhaṁ, bhikkhave, saupanisaṁ vadāmi, no anupanisaṁ. kā ca, bhikkhave, dukkhassa upanisā? `jātī'tissa vacanīyaṁ. jātimpāhaṁ, bhikkhave, saupanisaṁ vadāmi, no anupanisaṁ. kā ca, bhikkhave, jātiyā upanisā? `bhavo'tissa vacanīyaṁ. bhavampāhaṁ, bhikkhave, saupanisaṁ vadāmi, no anupanisaṁ. kā ca, bhikkhave, bhavassa upanisā? `upādāna'ntissa vacanīyaṁ. upādānampāhaṁ, bhikkhave, saupanisaṁ vadāmi, no anupanisaṁ. kā ca, bhikkhave, upādānassa upanisā? `taṇhā'tissa vacanīyaṁ. taṇhampāhaṁ, bhikkhave, saupanisaṁ vadāmi, no anupanisaṁ.

“kā ca, bhikkhave, taṇhāya upanisā? `vedanā'tissa vacanīyaṁ ...pe0 ... `phasso'tissa vacanīyaṁ ... `saḷāyatana'ntissa vacanīyaṁ ... `nāmarūpa'ntissa vacanīyaṁ ... `viññāṇa'ntissa vacanīyaṁ ... `saṅkhārā'tissa vacanīyaṁ. saṅkhārepāhaṁ, bhikkhave, saupanise vadāmi, no anupanise. kā ca, bhikkhave, saṅkhārānaṁ upanisā? `avijjā'tissa vacanīyaṁ.

“iti kho, bhikkhave, avijjūpanisā saṅkhārā, saṅkhārūpanisaṁ viññāṇaṁ, viññāṇūpanisaṁ nāmarūpaṁ, nāmarūpūpanisaṁ saḷāyatanaṁ, saḷāyatanūpaniso phasso, phassūpanisā vedanā, vedanūpanisā taṇhā, taṇhūpanisaṁ upādānaṁ, upādānūpaniso bhavo, bhavūpanisā jāti, jātūpanisaṁ dukkhaṁ, dukkhūpanisā saddhā, saddhūpanisaṁ pāmojjaṁ, pāmojjūpanisā pīti, pītūpanisā passaddhi, passaddhūpanisaṁ sukhaṁ, sukhūpaniso samādhi, samādhūpanisaṁ yathābhūtañāṇadassanaṁ, yathābhūtañāṇadassanūpanisā nibbidā, nibbidūpaniso virāgo, virāgūpanisā vimutti, vimuttūpanisaṁ khayeñāṇaṁ.

“seyyathāpi, bhikkhave, uparipabbate thullaphusitake deve vassante taṁ udakaṁ yathāninnaṁ pavattamānaṁ pabbatakandarapadarasākhā paripūreti. pabbatakandarapadarasākhāparipūrā kusobbhe {kussubbhe (sī0 syā0 kaṁ0), kusubbhe (pī0) ṇvādi 129 suttaṁ oloketabbaṁ} paripūrenti. kusobbhā paripūrā mahāsobbhe paripūrenti. mahāsobbhā paripūrā kunnadiyo paripūrenti. kunnadiyo paripūrā mahānadiyo paripūrenti. mahānadiyo paripūrā mahāsamuddaṁ paripūrenti.

“evameva kho, bhikkhave, avijjūpanisā saṅkhārā, saṅkhārūpanisaṁ viññāṇaṁ, viññāṇūpanisaṁ nāmarūpaṁ, nāmarūpūpanisaṁ saḷāyatanaṁ, saḷāyatanūpaniso phasso, phassūpanisā vedanā, vedanūpanisā taṇhā, taṇhūpanisaṁ upādānaṁ, upādānūpaniso bhavo, bhavūpanisā jāti, jātūpanisaṁ dukkhaṁ, dukkhūpanisā saddhā, saddhūpanisaṁ pāmojjaṁ, pāmojjūpanisā pīti, pītūpanisā passaddhi, passaddhūpanisaṁ sukhaṁ, sukhūpaniso samādhi, samādhūpanisaṁ yathābhūtañāṇadassanaṁ, yathābhūtañāṇadassanūpanisā nibbidā, nibbidūpaniso virāgo, virāgūpanisā vimutti, vimuttūpanisaṁ khayeñāṇan”-ti. tatiyaṁ.

4. aññatitthiyasuttaṁ

24. rājagahe viharati veḷuvane. atha kho āyasmā sāriputto pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi. atha kho āyasmato sāriputtassa etadahosi -- “atippago kho tāva rājagahe piṇḍāya carituṁ. yaṁnūnāhaṁ yena aññatitthiyānaṁ paribbājakānaṁ ārāmo tenupasaṅkameyyan”-ti.

atha kho āyasmā sāriputto yena aññatitthiyānaṁ paribbājakānaṁ ārāmo tenupasaṅkami; upasaṅkamitvā tehi aññatitthiyehi paribbājakehi saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinnaṁ kho āyasmantaṁ sāriputtaṁ te aññatitthiyā paribbājakā etadavocuṁ --

“santāvuso, sāriputta, eke samaṇabrāhmaṇā kammavādā sayaṁkataṁ dukkhaṁ paññapenti. santi panāvuso sāriputta, eke samaṇabrāhmaṇā kammavādā paraṁkataṁ dukkhaṁ paññapenti. santāvuso sāriputta, eke samaṇabrāhmaṇā kammavādā sayaṁkatañca paraṁkatañca dukkhaṁ paññapenti. santi panāvuso sāriputta, eke samaṇabrāhmaṇā kammavādā asayaṁkāraṁ aparaṁkāraṁ adhiccasamuppannaṁ dukkhaṁ paññapenti. idha, panāvuso sāriputta, samaṇo gotamo kiṁvādī kimakkhāyī? kathaṁ byākaramānā ca mayaṁ vuttavādino ceva samaṇassa gotamassa assāma, na ca samaṇaṁ gotamaṁ abhūtena abbhācikkheyyāma, dhammassa cānudhammaṁ byākareyyāma, na ca koci sahadhammiko vādānupāto {vādānuvādo (ka0) dī0 ni0 1.381} gārayhaṁ ṭhānaṁ āgaccheyyā” ti?

“paṭiccasamuppannaṁ kho, āvuso, dukkhaṁ vuttaṁ bhagavatā. kiṁ paṭicca? phassaṁ paṭicca. iti vadaṁ vuttavādī ceva bhagavato assa, na ca bhagavantaṁ abhūtena abbhācikkheyya, dhammassa cānudhammaṁ byākareyya, na ca koci sahadhammiko vādānupāto gārayhaṁ ṭhānaṁ āgaccheyya.

“tatrāvuso, ye te samaṇabrāhmaṇā kammavādā sayaṁkataṁ dukkhaṁ paññapenti tadapi phassapaccayā. yepi te samaṇabrāhmaṇā kammavādā paraṁkataṁ dukkhaṁ paññapenti tadapi phassapaccayā. yepi te samaṇabrāhmaṇā kammavādā sayaṁkatañca paraṁkatañca dukkhaṁ paññapenti tadapi phassapaccayā. yepi te samaṇabrāhmaṇā kammavādā asayaṁkāraṁ aparaṁkāraṁ adhiccasamuppannaṁ dukkhaṁ paññapenti tadapi phassapaccayā.

“tatrāvuso, ye te samaṇabrāhmaṇā kammavādā sayaṁkataṁ dukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati. yepi te samaṇabrāhmaṇā kammavādā paraṁkataṁ dukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati. yepi te samaṇabrāhmaṇā kammavādā sayaṁkatañca paraṁkatañca dukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati. yepi te samaṇabrāhmaṇā kammavādā asayaṁkāraṁ aparaṁkāraṁ adhiccasamuppannaṁ dukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjatī” ti.

assosi kho āyasmā ānando āyasmato sāriputtassa tehi aññatitthiyehi paribbājakehi saddhiṁ imaṁ kathāsallāpaṁ. atha kho āyasmā ānando rājagahe piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando yāvatako āyasmato sāriputtassa tehi aññatitthiyehi paribbājakehi saddhiṁ ahosi kathāsallāpo taṁ sabbaṁ bhagavato ārocesi.

“sādhu sādhu, ānanda, yathā taṁ sāriputto sammā byākaramāno byākareyya. paṭiccasamuppannaṁ kho, ānanda, dukkhaṁ vuttaṁ mayā. kiṁ paṭicca? phassaṁ paṭicca. iti vadaṁ vuttavādī ceva me assa, na ca maṁ abhūtena abbhācikkheyya, dhammassa cānudhammaṁ byākareyya, na ca koci sahadhammiko vādānupāto gārayhaṁ ṭhānaṁ āgaccheyya.

“tatrānanda, ye te samaṇabrāhmaṇā kammavādā sayaṁkataṁ dukkhaṁ paññapenti tadapi phassapaccayā. yepi te ...pe0 ... yepi te ...pe0 ... yepi te samaṇabrāhmaṇā kammavādā asayaṁkāraṁ aparaṁkāraṁ adhiccasamuppannaṁ dukkhaṁ paññapenti tadapi phassapaccayā.

“tatrānanda, yepi te samaṇabrāhmaṇā kammavādā sayaṁkataṁ dukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati. yepi te ...pe0 ... yepi te ...pe0 ... yepi te samaṇabrāhmaṇā kammavādā asayaṁkāraṁ aparaṁkāraṁ adhiccasamuppannaṁ dukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati.

“ekamidāhaṁ, ānanda, samayaṁ idheva rājagahe viharāmi veḷuvane kalandakanivāpe. atha khvāhaṁ, ānanda, pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisiṁ. tassa mayhaṁ, ānanda, etadahosi -- `atippago kho tāva rājagahe piṇḍāya carituṁ. yaṁnūnāhaṁ yena aññatitthiyānaṁ paribbājakānaṁ ārāmo tenupasaṅkameyya” 'nti.

“atha khvāhaṁ, ānanda, yena aññatitthiyānaṁ paribbājakānaṁ ārāmo tenupasaṅkamiṁ; upasaṅkamitvā tehi aññatitthiyehi paribbājakehi saddhiṁ sammodiṁ. sammodanīyaṁ kathaṁ sāraṇīyaṁ vītisāretvā ekamantaṁ nisīdiṁ. ekamantaṁ nisinnaṁ kho maṁ, ānanda, te aññatitthiyā paribbājakā etadavocuṁ --

`santāvuso gotama, eke samaṇabrāhmaṇā kammavādā sayaṁkataṁ dukkhaṁ paññapenti. santi panāvuso gotama, eke samaṇabrāhmaṇā kammavādā paraṁkataṁ dukkhaṁ paññapenti. santāvuso gotama, eke samaṇabrāhmaṇā kammavādā sayaṁkatañca paraṁkatañca dukkhaṁ paññapenti. santi panāvuso gotama, eke samaṇabrāhmaṇā kammavādā asayaṁkāraṁ aparaṁkāraṁ adhiccasamuppannaṁ dukkhaṁ paññapenti. idha no āyasmā gotamo kiṁvādī kimakkhāyī? kathaṁ byākaramānā ca mayaṁ vuttavādino ceva āyasmato gotamassa assāma, na ca āyasmantaṁ gotamaṁ abhūtena abbhācikkheyyāma, dhammassa cānudhammaṁ byākareyyāma, na ca koci sahadhammiko vādānupāto gārayhaṁ ṭhānaṁ āgaccheyyā” 'ti?

“evaṁ vuttāhaṁ, ānanda, te aññatitthiye paribbājake etadavocaṁ -- `paṭiccasamuppannaṁ kho, āvuso, dukkhaṁ vuttaṁ mayā. kiṁ paṭicca? phassaṁ paṭicca. iti vadaṁ vuttavādī ceva me assa, na ca maṁ abhūtena abbhācikkheyya, dhammassa cānudhammaṁ byākareyya, na ca koci sahadhammiko vādānupāto gārayhaṁ ṭhānaṁ āgaccheyyā” 'ti.

“tatrāvuso, ye te samaṇabrāhmaṇā kammavādā sayaṁkataṁ dukkhaṁ paññapenti tadapi phassapaccayā. yepi te ...pe0 ... yepi te ...pe0 ... yepi te samaṇabrāhmaṇā kammavādā asayaṁkāraṁ aparaṁkāraṁ adhiccasamuppannaṁ dukkhaṁ paññapenti tadapi phassapaccayā.

“tatrāvuso, ye te samaṇabrāhmaṇā kammavādā sayaṁkataṁ dukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati. yepi te ...pe0 ... yepi te ...pe0 ... yepi te samaṇabrāhmaṇā kammavādā asayaṁkāraṁ aparaṁkāraṁ adhiccasamuppannaṁ dukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjatī” ti. “acchariyaṁ bhante, abbhutaṁ bhante ! yatra hi nāma ekena padena sabbo attho vutto bhavissati. siyā nu kho, bhante, esevattho vitthārena vuccamāno gambhīro ceva assa gambhīrāvabhāso cā” ti?

“tena hānanda, taññevettha paṭibhātū” ti. “sace maṁ, bhante, evaṁ puccheyyuṁ -- `jarāmaraṇaṁ, āvuso ānanda, kiṁnidānaṁ kiṁsamudayaṁ kiṁjātikaṁ kiṁpabhava'nti? evaṁ puṭṭhohaṁ, bhante, evaṁ byākareyyaṁ -- `jarāmaraṇaṁ kho, āvuso, jātinidānaṁ jātisamudayaṁ jātijātikaṁ jātipabhava'nti. evaṁ puṭṭhohaṁ, bhante, evaṁ byākareyyaṁ.

“sace maṁ, bhante, evaṁ puccheyyuṁ -- `jāti panāvuso ānanda, kiṁnidānā kiṁsamudayā kiṁjātikā kiṁpabhavā'ti? evaṁ puṭṭhohaṁ, bhante, evaṁ byākareyyaṁ -- `jāti kho, āvuso, bhavanidānā bhavasamudayā bhavajātikā bhavappabhavā'ti. evaṁ puṭṭhohaṁ, bhante, evaṁ byākareyyaṁ.

“sace maṁ, bhante, evaṁ puccheyyuṁ -- `bhavo panāvuso ānanda, kiṁnidāno kiṁsamudayo kiṁjātiko kiṁpabhavo'ti? evaṁ puṭṭhohaṁ, bhante, evaṁ byākareyyaṁ -- `bhavo kho, āvuso, upādānanidāno upādānasamudayo upādānajātiko upādānappabhavo'ti. evaṁ puṭṭhohaṁ, bhante, evaṁ byākareyyaṁ.

“sace maṁ, bhante, evaṁ puccheyyuṁ -- upādānaṁ panāvuso ...pe0 ... taṇhā panāvuso ...pe0 ... vedanā panāvuso ...pe0 ... sace maṁ, bhante, evaṁ puccheyyuṁ -- `phasso panāvuso ānanda, kiṁnidāno kiṁsamudayo kiṁjātiko kiṁpabhavo'ti? evaṁ puṭṭhohaṁ, bhante, evaṁ byākareyyaṁ -- `phasso kho, āvuso, saḷāyatananidāno saḷāyatanasamudayo saḷāyatanajātiko saḷāyatanappabhavo'ti. `channaṁtveva, āvuso, phassāyatanānaṁ asesavirāganirodhā phassanirodho; phassanirodhā vedanānirodho; vedanānirodhā taṇhānirodho; taṇhānirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṁ sokaparidevadukkhadomanassupāyāsā nirujjhanti. evametassa kevalassa dukkhakkhandhassa nirodho hotī'ti. evaṁ puṭṭhohaṁ, bhante, evaṁ byākareyyan”-ti. catutthaṁ.

5. bhūmijasuttaṁ

25. sāvatthiyaṁ viharati. atha kho āyasmā bhūmijo sāyanhasamayaṁ paṭisallānā vuṭṭhito yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho āyasmā bhūmijo āyasmantaṁ sāriputtaṁ etadavoca --

“santāvuso sāriputta, eke samaṇabrāhmaṇā kammavādā sayaṁkataṁ sukhadukkhaṁ paññapenti. santi panāvuso sāriputta, eke samaṇabrāhmaṇā kammavādā paraṁkataṁ sukhadukkhaṁ paññapenti. santāvuso sāriputta, eke samaṇabrāhmaṇā kammavādā sayaṁkatañca paraṁkatañca sukhadukkhaṁ paññapenti. santi panāvuso sāriputta, eke samaṇabrāhmaṇā kammavādā asayaṁkāraṁ aparaṁkāraṁ adhiccasamuppannaṁ sukhadukkhaṁ paññapenti. idha no, āvuso sāriputta, bhagavā kiṁvādī kimakkhāyī, kathaṁ byākaramānā ca mayaṁ vuttavādino ceva bhagavato assāma, na ca bhagavantaṁ abhūtena abbhācikkheyyāma, dhammassa cānudhammaṁ byākareyyāma, na ca koci sahadhammiko vādānupāto gārayhaṁ ṭhānaṁ āgaccheyyā” ti?

“paṭiccasamuppannaṁ kho, āvuso, sukhadukkhaṁ vuttaṁ bhagavatā. kiṁ paṭicca? phassaṁ paṭicca. iti vadaṁ vuttavādī ceva bhagavato assa, na ca bhagavantaṁ abhūtena abbhācikkheyya, dhammassa cānudhammaṁ byākareyya, na ca koci sahadhammiko vādānupāto gārayhaṁ ṭhānaṁ āgaccheyya.

“tatrāvuso, ye te samaṇabrāhmaṇā kammavādā sayaṁkataṁ sukhadukkhaṁ paññapenti, tadapi phassapaccayā. yepi te ...pe0 ... yepi te ...pe0 ... yepi te samaṇabrāhmaṇā kammavādā asayaṁkāraṁ aparaṁkāraṁ adhiccasamuppannaṁ sukhadukkhaṁ paññapenti, tadapi phassapaccayā.

“tatrāvuso, ye te samaṇabrāhmaṇā kammavādā sayaṁkataṁ sukhadukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati. yepi te ...pe0 ... yepi te ...pe0 ... yepi te samaṇabrāhmaṇā kammavādā asayaṁkāraṁ aparaṁkāraṁ adhiccasamuppannaṁ sukhadukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjatī” ti.

assosi kho āyasmā ānando āyasmato sāriputtassa āyasmatā bhūmijena saddhiṁ imaṁ kathāsallāpaṁ. atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando yāvatako āyasmato sāriputtassa āyasmatā bhūmijena saddhiṁ ahosi kathāsallāpo taṁ sabbaṁ bhagavato ārocesi.

“sādhu sādhu, ānanda, yathā taṁ sāriputto sammā byākaramāno byākareyya. paṭiccasamuppannaṁ kho, ānanda, sukhadukkhaṁ vuttaṁ mayā. kiṁ paṭicca? phassaṁ paṭicca. iti vadaṁ vuttavādī ceva me assa, na ca maṁ abhūtena abbhācikkheyya, dhammassa cānudhammaṁ byākareyya, na ca koci sahadhammiko vādānupāto gārayhaṁ ṭhānaṁ āgaccheyya.

“tatrānanda, ye te samaṇabrāhmaṇā kammavādā sayaṁkataṁ sukhadukkhaṁ paññapenti tadapi phassapaccayā. yepi te ...pe0 ... yepi te ...pe0 ... yepi te samaṇabrāhmaṇā kammavādā asayaṁkāraṁ aparaṁkāraṁ adhiccasamuppannaṁ sukhadukkhaṁ paññapenti tadapi phassapaccayā.

“tatrānanda, ye te samaṇabrāhmaṇā kammavādā sayaṁkataṁ sukhadukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati. yepi te ...pe0 ... yepi te ...pe0 ... yepi te samaṇabrāhmaṇākammavādā asayaṁkāraṁ aparaṁkāraṁ adhiccasamuppannaṁ sukhadukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati.

“kāye vā hānanda, sati kāyasañcetanāhetu uppajjati ajjhattaṁ sukhadukkhaṁ. vācāya vā hānanda, sati vacīsañcetanāhetu uppajjati ajjhattaṁ sukhadukkhaṁ. mane vā hānanda, sati manosañcetanāhetu uppajjati ajjhattaṁ sukhadukkhaṁ avijjāpaccayā ca.

“sāmaṁ vā taṁ, ānanda, kāyasaṅkhāraṁ abhisaṅkharoti, yaṁpaccayāssa {yaṁpaccayāya (syā0 kaṁ0), yaṁpaccayā yaṁ (ka0)} taṁ uppajjati ajjhattaṁ sukhadukkhaṁ. pare vā taṁ {pare vāssa taṁ (sī0 pī0), pare vāyataṁ (syā0 kaṁ0)}, ānanda, kāyasaṅkhāraṁ abhisaṅkharonti, yaṁpaccayāssa taṁ uppajjati ajjhattaṁ sukhadukkhaṁ. sampajāno vā taṁ, ānanda, kāyasaṅkhāraṁ abhisaṅkharoti yaṁpaccayāssa taṁ uppajjati ajjhattaṁ sukhadukkhaṁ. asampajāno vā taṁ, ānanda, kāyasaṅkhāraṁ abhisaṅkharoti yaṁpaccayāssa taṁ uppajjati ajjhattaṁ sukhadukkhaṁ.

“sāmaṁ vā taṁ, ānanda, vacīsaṅkhāraṁ abhisaṅkharoti yaṁpaccayāssa taṁ uppajjati ajjhattaṁ sukhadukkhaṁ. pare vā taṁ, ānanda, vacīsaṅkhāraṁ abhisaṅkharonti yaṁpaccayāssa taṁ uppajjati ajjhattaṁ sukhadukkhaṁ. sampajāno vā taṁ, ānanda ...pe0 ... asampajāno vā taṁ, ānanda, vacīsaṅkhāraṁ abhisaṅkharoti yaṁpaccayāssa taṁ uppajjati ajjhattaṁ sukhadukkhaṁ.

“sāmaṁ vā taṁ, ānanda, manosaṅkhāraṁ abhisaṅkharoti yaṁpaccayāssa taṁ uppajjati ajjhattaṁ sukhadukkhaṁ. pare vā taṁ, ānanda, manosaṅkhāraṁ abhisaṅkharonti yaṁpaccayāssa taṁ uppajjati ajjhattaṁ sukhadukkhaṁ. sampajāno vā taṁ, ānanda ...pe0 ... asampajāno vā taṁ, ānanda, manosaṅkhāraṁ abhisaṅkharoti yaṁpaccayāssa taṁ uppajjati ajjhattaṁ sukhadukkhaṁ.

“imesu, ānanda, dhammesu avijjā anupatitā. avijjāya tveva, ānanda, asesavirāganirodhā so kāyo na hoti yaṁpaccayāssa taṁ uppajjati ajjhattaṁ sukhadukkhaṁ. sā vācā na hoti yaṁpaccayāssa taṁ uppajjati ajjhattaṁ sukhadukkhaṁ. so mano na hoti yaṁpaccayāssa taṁ uppajjati ajjhattaṁ sukhadukkhaṁ. khettaṁ taṁ na hoti ...pe0 ... vatthu taṁ na hoti ...pe0 ... āyatanaṁ taṁ na hoti ...pe0 ... adhikaraṇaṁ taṁ na hoti yaṁpaccayāssa taṁ uppajjati ajjhattaṁ sukhadukkhan”-ti. pañcamaṁ.

6. upavāṇasuttaṁ

26. sāvatthiyaṁ viharati. atha kho āyasmā upavāṇo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā upavāṇo bhagavantaṁ etadavoca --

“santi, bhante, eke samaṇabrāhmaṇā sayaṁkataṁ dukkhaṁ paññapenti. santi pana, bhante, eke samaṇabrāhmaṇā paraṁkataṁ dukkhaṁ paññapenti. santi pana, bhante, eke samaṇabrāhmaṇā sayaṁkatañca paraṁkatañca dukkhaṁ paññapenti. santi pana, bhante, eke samaṇabrāhmaṇā asayaṁkāraṁ aparaṁkāraṁ adhiccasamuppannaṁ dukkhaṁ paññapenti. idha no, bhante, bhagavā kiṁvādī kimakkhāyī kathaṁ byākaramānā ca mayaṁ vuttavādino ceva bhagavato assāma, na ca bhagavantaṁ abhūtena abbhācikkheyyāma, dhammassa cānudhammaṁ byākareyyāma, na ca koci sahadhammiko vādānupāto gārayhaṁ ṭhānaṁ āgaccheyyā” ti?

“paṭiccasamuppannaṁ kho, upavāṇa, dukkhaṁ vuttaṁ mayā. kiṁ paṭicca? phassaṁ paṭicca. iti vadaṁ vuttavādī ceva me assa, na ca maṁ abhūtena abbhācikkheyya, dhammassa cānudhammaṁ byākareyya, na ca koci sahadhammiko vādānupāto gārayhaṁ ṭhānaṁ āgaccheyya.

“tatra, upavāṇa, ye te samaṇabrāhmaṇā sayaṁkataṁ dukkhaṁ paññapenti, tadapi phassapaccayā. yepi te ...pe0 ... yepi te ...pe0 ... yepi te samaṇabrāhmaṇā asayaṁkāraṁ aparaṁkāraṁ adhiccasamuppannaṁ dukkhaṁ paññapenti tadapi phassapaccayā.

“tatra, upavāṇa, ye te samaṇabrāhmaṇā sayaṁkataṁ dukkhaṁ paññapenti, te vata añña phassā paṭisaṁvedissantīti netaṁ ṭhānaṁ vijjati. yepi te ...pe0 ... yepi te ...pe0 ... yepi te samaṇabrāhmaṇā asayaṁkāraṁ aparaṁkāraṁ adhiccasamuppannaṁ dukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjatī” ti. chaṭṭhaṁ.

7. paccayasuttaṁ

27. sāvatthiyaṁ viharati ...pe0 ... “avijjāpaccayā, bhikkhave, saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti.

“katamañca, bhikkhave, jarāmaraṇaṁ? yā tesaṁ tesaṁ sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ valittacatā āyuno saṁhāni indriyānaṁ paripāko -- ayaṁ vuccati jarā. yā tesaṁ tesaṁ sattānaṁ tamhā tamhā sattanikāyā cuti cavanatā bhedo antaradhānaṁ maccu maraṇaṁ kālakiriyā khandhānaṁ bhedo kaḷevarassa nikkhepo; idaṁ vuccati maraṇaṁ. iti ayañca jarā idañca maraṇaṁ. idaṁ vuccati, bhikkhave, jarāmaraṇaṁ. jātisamudayā jarāmaraṇasamudayo; jātinirodhā jarāmaraṇanirodho. ayameva ariyo aṭṭhaṅgiko maggo jarāmaraṇanirodhagāminī paṭipadā. seyyathidaṁ -- sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.

“katamā ca, bhikkhave, jāti ...pe0 ... katamo ca, bhikkhave, bhavo ... katamañca, bhikkhave, upādānaṁ ... katamā ca, bhikkhave, taṇhā ... katamā ca, bhikkhave, vedanā ... katamo ca, bhikkhave, phasso ... katamañca, bhikkhave, saḷāyatanaṁ ... katamañca, bhikkhave, nāmarūpaṁ ... katamañca, bhikkhave, viññāṇaṁ ...?

“katame ca, bhikkhave, saṅkhārā? tayome, bhikkhave, saṅkhārā -- kāyasaṅkhāro, vacīsaṅkhāro, cittasaṅkhāro. ime vuccanti, bhikkhave, saṅkhārā. avijjāsamudayā saṅkhārasamudayo; avijjānirodhā saṅkhāranirodho. ayameva ariyo aṭṭhaṅgiko maggo saṅkhāranirodhagāminī paṭipadā. seyyathidaṁ -- sammādiṭṭhi ...pe0 ... sammāsamādhi.

“yato kho, bhikkhave, ariyasāvako evaṁ paccayaṁ pajānāti, evaṁ paccayasamudayaṁ pajānāti, evaṁ paccayanirodhaṁ pajānāti, evaṁ paccayanirodhagāminiṁ paṭipadaṁ pajānāti. ayaṁ vuccati, bhikkhave, ariyasāvako diṭṭhisampanno itipi, dassanasampanno itipi, āgato imaṁ saddhammaṁ itipi, passati imaṁ saddhammaṁ itipi, sekkhena ñāṇena samannāgato itipi, sekkhāya vijjāya samannāgato itipi, dhammasotaṁ samāpanno itipi, ariyo nibbedhikapañño itipi, amatadvāraṁ āhacca tiṭṭhati itipī” ti. sattamaṁ.

8. bhikkhusuttaṁ

28. sāvatthiyaṁ viharati ...pe0 ... “tatra kho ...pe0 ... idha, bhikkhave, bhikkhu jarāmaraṇaṁ pajānāti, jarāmaraṇasamudayaṁ pajānāti, jarāmaraṇanirodhaṁ pajānāti, jarāmaraṇanirodhagāminiṁ paṭipadaṁ pajānāti, jātiṁ pajānāti ...pe0 ... bhavaṁ pajānāti ... upādānaṁ pajānāti ... taṇhaṁ pajānāti ... vedanaṁ pajānāti ... phassaṁ pajānāti ... saḷāyatanaṁ pajānāti ... nāmarūpaṁ pajānāti ... viññāṇaṁ pajānāti ... saṅkhāre pajānāti, saṅkhārasamudayaṁ pajānāti, saṅkhāranirodhaṁ pajānāti, saṅkhāranirodhagāminiṁ paṭipadaṁ pajānāti.

“katamañca, bhikkhave, jarāmaraṇaṁ? yā tesaṁ tesaṁ sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ valittacatā āyuno saṁhāni indriyānaṁ paripāko -- ayaṁ vuccati jarā. yā tesaṁ tesaṁ sattānaṁ tamhā tamhā sattanikāyā cuti cavanatā bhedo antaradhānaṁ maccu maraṇaṁ kālakiriyā khandhānaṁ bhedo kaḷevarassa nikkhepo; idaṁ vuccati maraṇaṁ. iti ayaṁ ca jarā idañca maraṇaṁ. idaṁ vuccati, bhikkhave, jarāmaraṇaṁ. jātisamudayā jarāmaraṇasamudayo; jātinirodhā jarāmaraṇanirodho. ayameva ariyo aṭṭhaṅgiko maggo jarāmaraṇanirodhagāminī paṭipadā. seyyathidaṁ -- sammādiṭṭhi ...pe0 ... sammāsamādhi.

“katamā ca, bhikkhave, jāti ...pe0 ... katamo ca, bhikkhave, bhavo ... katamañca, bhikkhave, upādānaṁ ... vedanā ... phasso ... saḷāyatanaṁ ... nāmarūpaṁ ... viññāṇaṁ ....

“katame ca, bhikkhave, saṅkhārā? tayome, bhikkhave, saṅkhārā -- kāyasaṅkhāro, vacīsaṅkhāro, cittasaṅkhāro. ime vuccanti, bhikkhave, saṅkhārā. avijjāsamudayā saṅkhārasamudayo; avijjānirodhā saṅkhāranirodho. ayameva ariyo aṭṭhaṅgiko maggo saṅkhāranirodhagāminī paṭipadā. seyyathidaṁ -- sammādiṭṭhi ...pe0 ... sammāsamādhi.

“yato kho, bhikkhave, bhikkhu evaṁ jarāmaraṇaṁ pajānāti, evaṁ jarāmaraṇasamudayaṁ pajānāti, evaṁ jarāmaraṇanirodhaṁ pajānāti, evaṁ jarāmaraṇanirodhagāminiṁ paṭipadaṁ pajānāti, evaṁ jātiṁ pajānāti ...pe0 ... bhavaṁ ... upādānaṁ ... taṇhaṁ ... vedanaṁ ... phassaṁ ... saḷāyatanaṁ ... nāmarūpaṁ ... viññāṇaṁ ... saṅkhāre ... saṅkhārasamudayaṁ ... saṅkhāranirodhaṁ ... evaṁ saṅkhāranirodhagāminiṁ paṭipadaṁ pajānāti. ayaṁ vuccati, bhikkhave, bhikkhu diṭṭhisampanno itipi, dassanasampanno itipi, āgato imaṁ saddhammaṁ itipi, passati imaṁ saddhammaṁ itipi, sekkhena ñāṇena samannāgato itipi, sekkhāya vijjāya samannāgato itipi, dhammasotaṁ samāpanno itipi, ariyo nibbedhikapañño itipi, amatadvāraṁ āhacca tiṭṭhati itipī” ti. aṭṭhamaṁ.

9. samaṇabrāhmaṇasuttaṁ

29. sāvatthiyaṁ viharati ...pe0 ... “tatra kho ...pe0 ... ye hi keci, bhikkhave, samaṇā vā brāhmaṇā vā jarāmaraṇaṁ na parijānanti, jarāmaraṇasamudayaṁ na parijānanti, jarāmaraṇanirodhaṁ na parijānanti, jarāmaraṇanirodhagāminiṁ paṭipadaṁ na parijānanti, jātiṁ na parijānanti ...pe0 ... bhavaṁ ... upādānaṁ ... taṇhaṁ ... vedanaṁ ... phassaṁ ... saḷāyatanaṁ ... nāmarūpaṁ ... viññāṇaṁ ... saṅkhāre ... saṅkhārasamudayaṁ ... saṅkhāranirodhaṁ ... saṅkhāranirodhagāminiṁ paṭipadaṁ na parijānanti. na mete, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā. na ca panete āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti”.

“ye ca kho keci, bhikkhave, samaṇā vā brāhmaṇā vā jarāmaraṇaṁ parijānanti, jarāmaraṇasamudayaṁ parijānanti, jarāmaraṇanirodhaṁ parijānanti, jarāmaraṇanirodhagāminiṁ paṭipadaṁ parijānanti, jātiṁ parijānanti ...pe0 ... bhavaṁ ... upādānaṁ ... taṇhaṁ ... vedanaṁ ... phassaṁ ... saḷāyatanaṁ ... nāmarūpaṁ ... viññāṇaṁ ... saṅkhāre parijānanti, saṅkhārasamudayaṁ parijānanti, saṅkhāranirodhaṁ parijānanti, saṅkhāranirodhagāminiṁ paṭipadaṁ parijānanti. te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā. te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī” ti. navamaṁ.

10. dutiyasamaṇabrāhmaṇasuttaṁ

30. sāvatthiyaṁ viharati ...pe0 ... “tatra kho ...pe0 ... ye hi keci, bhikkhave, samaṇā vā brāhmaṇā vā jarāmaraṇaṁ nappajānanti, jarāmaraṇasamudayaṁ nappajānanti, jarāmaraṇanirodhaṁ nappajānanti, jarāmaraṇanirodhagāminiṁ paṭipadaṁ nappajānanti te vata jarāmaraṇaṁ samatikkamma ṭhassantīti netaṁ ṭhānaṁ vijjati. jātiṁ nappajānanti ...pe0 ... bhavaṁ ... upādānaṁ ... taṇhaṁ ... vedanaṁ ... phassaṁ ... saḷāyatanaṁ ... nāmarūpaṁ ... viññāṇaṁ ... saṅkhāre nappajānanti, saṅkhārasamudayaṁ nappajānanti, saṅkhāranirodhaṁ nappajānanti, saṅkhāranirodhagāminiṁ paṭipadaṁ nappajānanti te vata saṅkhāre samatikkamma ṭhassantīti netaṁ ṭhānaṁ vijjati”.

“ye ca kho keci, bhikkhave, samaṇā vā brāhmaṇā vā jarāmaraṇaṁ pajānanti, jarāmaraṇasamudayaṁ pajānanti, jarāmaraṇanirodhaṁ pajānanti, jarāmaraṇanirodhagāminiṁ paṭipadaṁ pajānanti te vata jarāmaraṇaṁ samatikkamma ṭhassantīti ṭhānametaṁ vijjati. jātiṁ pajānanti ...pe0 ... bhavaṁ ... upādānaṁ ... taṇhaṁ ... vedanaṁ ... phassaṁ ... saḷāyatanaṁ ... nāmarūpaṁ ... viññāṇaṁ ... saṅkhāre pajānanti, saṅkhārasamudayaṁ pajānanti, saṅkhāranirodhaṁ pajānanti, saṅkhāranirodhagāminiṁ paṭipadaṁ pajānanti. te vata saṅkhāre samatikkamma ṭhassantīti ṭhānametaṁ vijjatī” ti. dasamaṁ.

dasabalavaggo tatiyo.

tassuddānaṁ --

dve dasabalā upanisā ca, aññatitthiyabhūmijo.

upavāṇo paccayo bhikkhu, dve ca samaṇabrāhmaṇāti..

4. kaḷārakhattiyavaggo

1. bhūtasuttaṁ

31. ekaṁ samayaṁ bhagavā sāvatthiyaṁ viharati. tatra kho bhagavā āyasmantaṁ sāriputtaṁ āmantesi -- “vuttamidaṁ, sāriputta, pārāyane {pārāyaṇe (sī0)} ajitapañhe --

“ye ca saṅkhātadhammāse, ye ca sekkhā puthū idha.

tesaṁ me nipako iriyaṁ, puṭṭho pabrūhi mārisā” ti..

“imassa nu kho, sāriputta, saṁkhittena bhāsitassa kathaṁ vitthārena attho daṭṭhabbo” ti? evaṁ vutte, āyasmā sāriputto tuṇhī ahosi. dutiyampi kho bhagavā āyasmantaṁ sāriputtaṁ āmantesi ...pe0 ... dutiyampi kho āyasmā sāriputto tuṇhī ahosi. tatiyampi kho bhagavā āyasmantaṁ sāriputtaṁ āmantesi -- “vuttamidaṁ, sāriputta, pārāyane ajitapañhe --

“ye ca saṅkhātadhammāse, ye ca sekkhā puthū idha.

tesaṁ me nipako iriyaṁ, puṭṭho pabrūhi mārisā” ti..

“imassa nu kho, sāriputta, saṁkhittena bhāsitassa kathaṁ vitthārena attho daṭṭhabbo” ti? tatiyampi kho āyasmā sāriputto tuṇhī ahosi.

“bhūtamidanti, sāriputta, passasī” ti? bhūtamidanti, bhante, yathābhūtaṁ sammappaññāya passati. bhūtamidanti yathābhūtaṁ sammappaññāya disvā bhūtassa nibbidāya virāgāya nirodhāya paṭipanno hoti. tadāhārasambhavanti yathābhūtaṁ sammappaññāya passati. tadāhārasambhavanti yathābhūtaṁ sammappaññāya disvā āhārasambhavassa nibbidāya virāgāya nirodhāya paṭipanno hoti. tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya passati. tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya disvā nirodhadhammassa nibbidāya virāgāya nirodhāya paṭipanno hoti. evaṁ kho, bhante, sekkho hoti.

“kathañca, bhante, saṅkhātadhammo hoti? bhūtamidanti, bhante, yathābhūtaṁ sammappaññāya passati. bhūtamidanti yathābhūtaṁ sammappaññāya disvā bhūtassa nibbidā virāgā nirodhā anupādā vimutto hoti. tadāhārasambhavanti yathābhūtaṁ sammappaññāya passati. tadāhārasambhavanti yathābhūtaṁ sammappaññāya disvā āhārasambhavassa nibbidā virāgā nirodhā anupādā vimutto hoti. tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya passati. tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya disvā nirodhadhammassa nibbidā virāgā nirodhā anupādā vimutto hoti. evaṁ kho, bhante, saṅkhātadhammo hoti. iti kho, bhante, yaṁ taṁ vuttaṁ pārāyane ajitapañhe --

“ye ca saṅkhātadhammāse, ye ca sekkhā puthū idha.

tesaṁ me nipako iriyaṁ, puṭṭho pabrūhi mārisā” ti..

“imassa khvāhaṁ, bhante, saṁkhittena bhāsitassa evaṁ vitthārena atthaṁ ājānāmī” ti.

“sādhu sādhu, sāriputta, bhūtamidanti, sāriputta, yathābhūtaṁ sammappaññāya passati. bhūtamidanti yathābhūtaṁ sammappaññāya disvā bhūtassa nibbidāya virāgāya nirodhāya paṭippanno hoti. tadāhārasambhavanti yathābhūtaṁ sammappaññāya passati. tadāhārasambhavanti yathābhūtaṁ sammappaññāya disvā āhārasambhavassa nibbidāya virāgāya nirodhāya paṭipanno hoti. tadāhāranirodhā yaṁ bhūtaṁ nirodhadhammanti yathābhūtaṁ sammappaññāya passati. tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya disvā nirodhadhammassa nibbidāya virāgāya nirodhāya paṭipanno hoti. evaṁ kho, sāriputta, sekkho hoti.

“kathañca, sāriputta, saṅkhātadhammo hoti? bhūtamidanti, sāriputta, yathābhūtaṁ sammappaññāya passati. bhūtamidanti yathābhūtaṁ sammappaññāya disvā bhūtassa nibbidā virāgā nirodhā anupādā vimutto hoti. tadāhārasambhavanti yathābhūtaṁ sammappaññāya passati. tadāhārasambhavanti yathābhūtaṁ sammappaññāya disvā āhārasambhavassa nibbidā virāgā nirodhā anupādā vimutto hoti. tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya passati. tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññā disvā nirodhadhammassa nibbidā virāgā nirodhā anupādā vimutto hoti. evaṁ kho, sāriputta, saṅkhātadhammo hoti. iti kho, sāriputta, yaṁ taṁ vuttaṁ pārāyane ajitapañhe --

“ye ca saṅkhātadhammāse, ye ca sekkhā puthū idha.

tesaṁ me nipako iriyaṁ, puṭṭho pabrūhi mārisā” ti..

“imassa kho sāriputta saṁkhittena bhāsitassa evaṁ vitthārena attho daṭṭhabbo” ti. paṭhamaṁ.

2. kaḷārasuttaṁ

32. sāvatthiyaṁ viharati. atha kho kaḷārakhattiyo bhikkhu yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho kaḷārakhattiyo bhikkhu āyasmantaṁ sāriputtaṁ etadavoca -- “moḷiyaphagguno, āvuso sāriputta, bhikkhu sikkhaṁ paccakkhāya hīnāyāvattoti. na hi nūna so āyasmā imasmiṁ dhammavinaye assāsamalatthāti. tena hāyasmā sāriputto imasmiṁ dhammavinaye assāsaṁ patto” ti?

“na khvāhaṁ, āvuso, kaṅkhāmī” ti. “āyatiṁ, panāvuso” ti?

“na khvāhaṁ, āvuso, vicikicchāmī” ti.

atha kho kaḷārakhattiyo bhikkhu uṭṭhāyāsanā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho kaḷārakhattiyo bhikkhu bhagavantaṁ etadavoca -- “āyasmatā, bhante, sāriputtena aññā byākatā -- `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti pajānāmī” ti.

atha kho bhagavā aññataraṁ bhikkhuṁ āmantesi -- “ehi tvaṁ, bhikkhu, mama vacanena sāriputtaṁ āmantehi -- `satthā taṁ, āvuso sāriputta, āmantetī” 'ti. “evaṁ, bhante” ti kho so bhikkhu bhagavato paṭissutvā yenāyasmā sāriputto tenupasaṅkami; upasaṅkamitvā āyasmantaṁ sāriputtaṁ etadavoca -- “satthā taṁ, āvuso sāriputta, āmantetī” ti. “evaṁ, āvuso” ti kho āyasmā sāriputto tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ sāriputtaṁ bhagavā etadavoca -- “saccaṁ kira tayā, sāriputta, aññā byākatā -- `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti pajānāmī” ti? “na kho, bhante, etehi padehi etehi byañjanehi attho {attho ca (syā0 kaṁ0 ka0)} vutto” ti. “yena kenacipi, sāriputta, pariyāyena kulaputto aññaṁ byākaroti, atha kho byākataṁ byākatato daṭṭhabban”-ti. “nanu ahampi, bhante, evaṁ vadāmi -- `na kho, bhante, etehi padehi etehi byañjanehi attho vutto” 'ti.

“sace taṁ, sāriputta, evaṁ puccheyyuṁ -- `kathaṁ jānatā pana tayā, āvuso sāriputta, kathaṁ passatā aññā byākatā -- khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti pajānāmī'ti. evaṁ puṭṭho tvaṁ, sāriputta, kinti byākareyyāsī” ti?

“sace maṁ, bhante, evaṁ puccheyyuṁ -- `kathaṁ jānatā pana tayā, āvuso sāriputta, kathaṁ passatā aññā byākatā -- khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti pajānāmī'ti; evaṁ puṭṭhohaṁ {puṭṭho ahaṁ (syā0 kaṁ0), puṭṭhāhaṁ (pī0 ka0)}, bhante, evaṁ byākareyyaṁ -- `yaṁnidānā, āvuso, jāti, tassa nidānassa khayā khīṇasmiṁ khīṇāmhīti viditaṁ. khīṇāmhīti viditvā -- khīṇājāti vusitaṁ brahmacariyaṁ kataṁ karaṇīyaṁ nāparaṁ itthattāyāti pajānāmī'ti. evaṁ puṭṭhohaṁ, bhante, evaṁ byākareyyan”-ti.

“sace pana taṁ, sāriputta, evaṁ puccheyyuṁ -- `jāti panāvuso sāriputta, kiṁnidānā kiṁsamudayā kiṁjātikā kiṁpabhavā'ti? evaṁ puṭṭho taṁ, sāriputta, kinti byākareyyāsī” ti? “sace maṁ, bhante, evaṁ puccheyyuṁ -- `jāti panāvuso sāriputta, kiṁnidānā kiṁsamudayā kiṁjātikā kiṁpabhavā'ti? evaṁ puṭṭhohaṁ, bhante, evaṁ byākareyyaṁ -- `jāti kho, āvuso, bhavanidānā bhavasamudayā bhavajātikā bhavappabhavā'ti. evaṁ puṭṭhohaṁ, bhante, evaṁ byākareyyan”-ti.

“sace pana taṁ, sāriputta, evaṁ puccheyyuṁ -- `bhavo panāvuso sāriputta, kiṁnidāno kiṁsamudayo kiṁjātiko kiṁpabhavo'ti? evaṁ puṭṭho tvaṁ, sāriputta, kinti byākareyyāsī” ti? “sace maṁ, bhante, evaṁ puccheyyuṁ -- `bhavo panāvuso sāriputta, kiṁnidāno kiṁsamudayo kiṁjātiko kiṁpabhavo'ti ? evaṁ puṭṭhohaṁ, bhante, evaṁ byākareyyaṁ -- `bhavo kho, āvuso, upādānanidāno upādānasamudayo upādānajātiko upādānappabhavo'ti. evaṁ puṭṭhohaṁ, bhante, evaṁ byākareyyan”-ti.

“sace pana taṁ, sāriputta, evaṁ puccheyyuṁ -- `upādānaṁ panāvuso ...pe0 ... sace pana taṁ, sāriputta, evaṁ puccheyyuṁ -- taṇhā panāvuso sāriputta, kiṁnidānā kiṁsamudayā kiṁjātikā kiṁpabhavā'ti? evaṁ puṭṭho tvaṁ, sāriputta, kinti byākareyyāsī” ti? “sace maṁ, bhante, evaṁ puccheyyuṁ -- taṇhā panāvuso sāriputta, kiṁnidānā kiṁsamudayā kiṁjātikā kiṁpabhavā'ti? evaṁ puṭṭhohaṁ, bhante, evaṁ byākareyyaṁ -- `taṇhā kho, āvuso, vedanānidānā vedanāsamudayā vedanājātikā vedanāpabhavā'ti. evaṁ puṭṭhohaṁ, bhante, evaṁ byākareyyan”-ti.

“sace pana taṁ, sāriputta, evaṁ puccheyyuṁ -- `kathaṁ jānato pana te, āvuso sāriputta, kathaṁ passato yā vedanāsu nandī sā na upaṭṭhāsī'ti. evaṁ puṭṭho tvaṁ, sāriputta, kinti byākareyyāsī” ti? “sace maṁ, bhante, evaṁ puccheyyuṁ -- `kathaṁ jānato pana te, āvuso sāriputta, kathaṁ passato yā vedanāsu nandī sā na upaṭṭhāsī'ti evaṁ puṭṭhohaṁ, bhante, evaṁ byākareyyaṁ -- `tisso kho imā, āvuso, vedanā. katamā tisso? sukhā vedanā, dukkhā vedanā, adukkhamasukhā vedanā. imā kho, āvuso, tisso vedanā aniccā. yadaniccaṁ taṁ dukkhanti viditaṁ {viditā (ṭīkā)}, yā vedanāsu nandī sā na upaṭṭhāsī'ti. evaṁ, puṭṭhohaṁ, bhante, evaṁ byākareyyan”-ti.

“sādhu sādhu, sāriputta. ayampi kho, sāriputta, pariyāyo, etasseva atthassa saṁkhittena veyyākaraṇāya -- `yaṁ kiñci vedayitaṁ taṁ dukkhasmi” 'nti.

“sace pana taṁ, sāriputta, evaṁ puccheyyuṁ -- `kathaṁ vimokkhā pana tayā, āvuso sāriputta, aññā byākatā -- khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti pajānāmī'ti? evaṁ puṭṭho tvaṁ, sāriputta, kinti byākareyyāsī” ti? “sace maṁ, bhante, evaṁ puccheyyuṁ -- `kathaṁ vimokkhā pana tayā, āvuso sāriputta, aññā byākatā -- khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti pajānāmī'ti. evaṁ puṭṭhohaṁ, bhante, evaṁ byākareyyaṁ -- `ajjhattaṁ vimokkhā khvāhaṁ, āvuso, sabbupādānakkhayā tathā sato viharāmi yathā sataṁ viharantaṁ āsavā nānussavanti, attānañca nāvajānāmī'ti. evaṁ puṭṭhohaṁ, bhante, evaṁ byākareyyan”-ti.

“sādhu sādhu, sāriputta. ayampi kho sāriputta, pariyāyo etasseva atthassa saṁkhittena veyyākaraṇāya -- ye āsavā samaṇena vuttā tesvāhaṁ na kaṅkhāmi, te me pahīnāti na vicikicchāmī” ti. idamavoca bhagavā. idaṁ vatvā sugato uṭṭhāyāsanā vihāraṁ pāvisi.

tatra kho āyasmā sāriputto acirapakkantassa bhagavato bhikkhū āmantesi -- “pubbe appaṭisaṁviditaṁ maṁ, āvuso, bhagavā paṭhamaṁ pañhaṁ apucchi, tassa me ahosi dandhāyitattaṁ. yato ca kho me, āvuso, bhagavā paṭhamaṁ pañhaṁ anumodi, tassa mayhaṁ, āvuso, etadahosi -- divasaṁ cepi maṁ bhagavā etamatthaṁ puccheyya aññamaññehi padehi aññamaññehi pariyāyehi, divasampāhaṁ bhagavato etamatthaṁ byākareyyaṁ aññamaññehi padehi aññamaññehi pariyāyehi. rattiṁ cepi maṁ bhagavā etamatthaṁ puccheyya aññamaññehi padehi aññamaññehi pariyāyehi, rattimpāhaṁ bhagavato etamatthaṁ byākareyyaṁ aññamaññehi padehi aññamaññehi pariyāyehi. rattindivaṁ {rattidivaṁ (ka0)} cepi maṁ bhagavā etamatthaṁ puccheyya aññamaññehi padehi aññamaññehi pariyāyehi, rattindivampāhaṁ bhagavato etamatthaṁ byākareyyaṁ aññamaññehi padehi aññamaññehi pariyāyehi. dve rattindivāni cepi maṁ bhagavā etamatthaṁ puccheyya ...pe0 ... dve rattindivānipāhaṁ bhagavato etamatthaṁ byākareyyaṁ ...pe0 ... tīṇi rattindivāni cepi maṁ bhagavā etamatthaṁ puccheyya ...pe0 ... tīṇi rattindivānipāhaṁ bhagavato etamatthaṁ byākareyyaṁ ...pe0 ... cattāri rattindivāni cepi maṁ bhagavā etamatthaṁ puccheyya ...pe0 ... cattāri rattindivānipāhaṁ bhagavato etamatthaṁ byākareyyaṁ ...pe0 ... pañca rattindivāni cepi maṁ bhagavā etamatthaṁ puccheyya ...pe0 ... pañca rattindivānipāhaṁ bhagavato etamatthaṁ byākareyyaṁ ...pe0 ... cha rattindivāni cepi maṁ bhagavā etamatthaṁ puccheyya ...pe0 ... cha rattindivānipāhaṁ bhagavato etamatthaṁ byākareyyaṁ ...pe0 ... satta rattindivāni cepi maṁ bhagavā etamatthaṁ puccheyya aññamaññehi padehi aññamaññehi pariyāyehi, satta rattindivānipāhaṁ bhagavato etamatthaṁ byākareyyaṁ aññamaññehi padehi aññamaññehi pariyāyehī” ti.

atha kho kaḷārakhattiyo bhikkhu uṭṭhāyāsanā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho kaḷārakhattiyo bhikkhu bhagavantaṁ etadavoca -- “āyasmatā, bhante, sāriputtena sīhanādo nadito -- pubbe appaṭisaṁviditaṁ maṁ, āvuso, bhagavā paṭhamaṁ pañhaṁ apucchi, tassa me ahosi dandhāyitattaṁ. yato ca kho me, āvuso, bhagavā paṭhamaṁ pañhaṁ anumodi, tassa mayhaṁ, āvuso, etadahosi -- divasaṁ cepi maṁ bhagavā etamatthaṁ puccheyya aññamaññehi padehi aññamaññehi pariyāyehi, divasampāhaṁ bhagavato etamatthaṁ byākareyyaṁ aññamaññehi padehi aññamaññehi pariyāyehi; rattiṁ cepi ...pe0 ... rattindivaṁ cepi maṁ bhagavā ...pe0 ... dve rattindivāni cepi maṁ bhagavā ...pe0 ... tīṇi ... cattāri ... pañca ... cha ... satta rattindivāni cepi maṁ bhagavā etamatthaṁ puccheyya aññamaññehi padehi aññamaññehi pariyāyehi, satta rattindivānipāhaṁ bhagavato etamatthaṁ byākareyyaṁ aññamaññehi padehi aññamaññehi pariyāyehī” ti.

“sā hi, bhikkhu, sāriputtassa dhammadhātu suppaṭividdhā, yassā dhammadhātuyā suppaṭividdhattā divasaṁ cepāhaṁ sāriputtaṁ etamatthaṁ puccheyyaṁ aññamaññehi padehi aññamaññehi pariyāyehi, divasampi me sāriputto etamatthaṁ byākareyya aññamaññehi padehi aññamaññehi pariyāyehi. rattiṁ cepāhaṁ sāriputtaṁ etamatthaṁ puccheyyaṁ aññamaññehi padehi aññamaññehi pariyāyehi, rattimpi me sāriputto etamatthaṁ byākareyya ...pe0 ... rattindivaṁ cepāhaṁ sāriputtaṁ etamatthaṁ puccheyyaṁ, rattindivampi me sāriputto etamatthaṁ byākareyya ... dve rattindivāni cepāhaṁ sāriputtaṁ etamatthaṁ puccheyyaṁ, dve rattindivānipi me sāriputto etamatthaṁ byākareyya ... tīṇi rattindivāni cepāhaṁ sāriputtaṁ etamatthaṁ puccheyyaṁ, tīṇi rattindivānipi me sāriputto etamatthaṁ byākareyya ... cattāri rattindivāni cepāhaṁ sāriputtaṁ etamatthaṁ puccheyyaṁ, cattāri rattindivānipi me sāriputto etamatthaṁ byākareyya ... pañca rattindivāni cepāhaṁ sāriputtaṁ etamatthaṁ puccheyyaṁ, pañca rattindivānipi me sāriputto etamatthaṁ byākareyya ... cha rattindivāni cepāhaṁ sāriputtaṁ etamatthaṁ puccheyyaṁ, cha rattindivānipi me sāriputto etamatthaṁ byākareyya ... satta rattindivāni cepāhaṁ sāriputtaṁ etamatthaṁ puccheyyaṁ aññamaññehi padehi aññamaññehi pariyāyehi, satta rattindivānipi me sāriputto etamatthaṁ byākareyya aññamaññehi padehi aññamaññehi pariyāyehī” ti. dutiyaṁ.

3. ñāṇavatthusuttaṁ

33. sāvatthiyaṁ ...pe0 ... “catucattārīsaṁ vo, bhikkhave, ñāṇavatthūni desessāmi, taṁ suṇātha, sādhukaṁ manasi karotha; bhāsissāmī” ti. “evaṁ, bhante” ti kho te bhikkhū bhagavato paccassosuṁ. bhagavā etadavoca --

“katamāni {katamāni ca (syā0 kaṁ0 pī0 ka0)}, bhikkhave, catucattārīsaṁ ñāṇavatthūni? jarāmaraṇe ñāṇaṁ, jarāmaraṇasamudaye ñāṇaṁ, jarāmaraṇanirodhe ñāṇaṁ, jarāmaraṇanirodhagāminiyā paṭipadāya ñāṇaṁ; jātiyā ñāṇaṁ, jātisamudaye ñāṇaṁ, jātinirodhe ñāṇaṁ, jātinirodhagāminiyā paṭipadāya ñāṇaṁ; bhave ñāṇaṁ, bhavasamudaye ñāṇaṁ, bhavanirodhe ñāṇaṁ, bhavanirodhagāminiyā paṭipadāya ñāṇaṁ; upādāne ñāṇaṁ, upādānasamudaye ñāṇaṁ, upādānanirodhe ñāṇaṁ, upādānanirodhagāminiyā paṭipadāya ñāṇaṁ; taṇhāya ñāṇaṁ, taṇhāsamudaye ñāṇaṁ, taṇhānirodhe ñāṇaṁ, taṇhānirodhagāminiyā paṭipadāya ñāṇaṁ; vedanāya ñāṇaṁ, vedanāsamudaye ñāṇaṁ, vedanānirodhe ñāṇaṁ, vedanānirodhagāminiyā paṭipadāya ñāṇaṁ; phasse ñāṇaṁ ...pe0 ... saḷāyatane ñāṇaṁ ... nāmarūpe ñāṇaṁ ... viññāṇe ñāṇaṁ ... saṅkhāresu ñāṇaṁ, saṅkhārasamudaye ñāṇaṁ, saṅkhāranirodhe ñāṇaṁ, saṅkhāranirodhagāminiyā paṭipadāya ñāṇaṁ. imāni vuccanti, bhikkhave, catucattārīsaṁ ñāṇavatthūni.

“katamañca, bhikkhave, jarāmaraṇaṁ? yā tesaṁ tesaṁ sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ valittacatā āyuno saṁhāni indriyānaṁ paripāko, ayaṁ vuccati jarā. yā tesaṁ tesaṁ sattānaṁ tamhā tamhā sattanikāyā cuti cavanatā bhedo antaradhānaṁ maccu maraṇaṁ kālakiriyā khandhānaṁ bhedo kaḷevarassa nikkhepo. idaṁ vuccati maraṇaṁ. iti ayañca jarā, idañca maraṇaṁ; idaṁ vuccati, bhikkhave, jarāmaraṇaṁ.

“jātisamudayā jarāmaraṇasamudayo; jātinirodhā jarāmaraṇanirodho; ayameva ariyo aṭṭhaṅgiko maggo jarāmaraṇanirodhagāminī paṭipadā, seyyathidaṁ -- sammādiṭṭhi ...pe0 ... sammāsamādhi.

“yato kho, bhikkhave, ariyasāvako evaṁ jarāmaraṇaṁ pajānāti, evaṁ jarāmaraṇasamudayaṁ pajānāti, evaṁ jarāmaraṇanirodhaṁ pajānāti, evaṁ jarāmaraṇanirodhagāminiṁ paṭipadaṁ pajānāti, idamassa dhamme ñāṇaṁ. so iminā dhammena diṭṭhena viditena akālikena pattena pariyogāḷhena atītānāgatena yaṁ neti.

“ye kho keci atītamaddhānaṁ samaṇā vā brāhmaṇā vā jarāmaraṇaṁ abbhaññaṁsu, jarāmaraṇasamudayaṁ abbhaññaṁsu, jarāmaraṇanirodhaṁ abbhaññaṁsu, jarāmaraṇanirodhagāminiṁ paṭipadaṁ abbhaññaṁsu, sabbe te evameva abbhaññaṁsu, seyyathāpāhaṁ etarahi.

“yepi hi keci anāgatamaddhānaṁ samaṇā vā brāhmaṇā vā jarāmaraṇaṁ abhijānissanti, jarāmaraṇasamudayaṁ abhijānissanti, jarāmaraṇanirodhaṁ abhijānissanti, jarāmaraṇanirodhagāminiṁ paṭipadaṁ abhijānissanti, sabbe te evameva abhijānissanti, seyyathāpāhaṁ etarahīti. idamassa anvaye ñāṇaṁ.

“yato kho, bhikkhave, ariyasāvakassa imāni dve ñāṇāni parisuddhāni honti pariyodātāni -- dhamme ñāṇañca anvaye ñāṇañca. ayaṁ vuccati, bhikkhave, ariyasāvako diṭṭhisampanno itipi, dassanasampanno itipi, āgato imaṁ saddhammaṁ itipi, passati imaṁ saddhammaṁ itipi, sekkhena ñāṇena samannāgato itipi, sekkhāya vijjāya samannāgato itipi, dhammasotaṁ samāpanno itipi, ariyo nibbedhikapañño itipi, amatadvāraṁ āhacca tiṭṭhati itipīti.

“katamā ca, bhikkhave, jāti ...pe0 ... katamo ca, bhikkhave, bhavo ... katamañca, bhikkhave, upādānaṁ ... katamā ca, bhikkhave taṇhā ... katamā ca, bhikkhave, vedanā ... katamo ca, bhikkhave, phasso ... katamañca, bhikkhave, saḷāyatanaṁ ... katamañca, bhikkhave, nāmarūpaṁ ... katamañca, bhikkhave, viññāṇaṁ ... katame ca, bhikkhave, saṅkhārā? tayome, bhikkhave, saṅkhārā -- kāyasaṅkhāro, vacīsaṅkhāro, cittasaṅkhāroti. ime vuccanti, bhikkhave, saṅkhārā.

“avijjāsamudayā saṅkhārasamudayo; avijjānirodhā saṅkhāranirodho; ayameva ariyo aṭṭhaṅgiko maggo saṅkhāranirodhagāminī paṭipadā, seyyathidaṁ -- sammādiṭṭhi ...pe0 ... sammāsamādhi.

“yato kho, bhikkhave, ariyasāvako evaṁ saṅkhāre pajānāti, evaṁ saṅkhārasamudayaṁ pajānāti, evaṁ saṅkhāranirodhaṁ pajānāti, evaṁ saṅkhāranirodhagāminiṁ paṭipadaṁ pajānāti, idamassa dhamme ñāṇaṁ. so iminā dhammena diṭṭhena viditena akālikena pattena pariyogāḷhena atītānāgatena yaṁ neti.

“ye kho keci atītamaddhānaṁ samaṇā vā brāhmaṇā vā saṅkhāre abbhaññaṁsu, saṅkhārasamudayaṁ abbhaññaṁsu, saṅkhāranirodhaṁ abbhaññaṁsu, saṅkhāranirodhagāminiṁ paṭipadaṁ abbhaññaṁsu, sabbe te evameva abbhaññaṁsu, seyyathāpāhaṁ etarahi.

“yepi hi keci anāgatamaddhānaṁ samaṇā vā brāhmaṇā vā saṅkhāre abhijānissanti, saṅkhārasamudayaṁ abhijānissanti, saṅkhāranirodhaṁ abhijānissanti, saṅkhāranirodhagāminiṁ paṭipadaṁ abhijānissanti, sabbe te evameva abhijānissanti, seyyathāpāhaṁ etarahi. idamassa anvaye ñāṇaṁ.

“yato kho, bhikkhave, ariyasāvakassa imāni dve ñāṇāni parisuddhāni honti pariyodātāni -- dhamme ñāṇañca anvaye ñāṇañca. ayaṁ vuccati, bhikkhave, ariyasāvako diṭṭhisampanno itipi, dassanasampanno itipi, āgato imaṁ saddhammaṁ itipi, passati imaṁ saddhammaṁ itipi, sekkhena ñāṇena samannāgato itipi, sekkhāya vijjāya samannāgato itipi, dhammasotaṁ samāpanno itipi, ariyo nibbedhikapañño itipi, amatadvāraṁ āhacca tiṭṭhati itipī” ti. tatiyaṁ.

4. dutiyañāṇavatthusuttaṁ

34. sāvatthiyaṁ viharati ...pe0 ... “sattasattari vo, bhikkhave, ñāṇavatthūni desessāmi. taṁ suṇātha, sādhukaṁ manasi karotha; bhāsissāmī” ti. “evaṁ, bhante” ti kho te bhikkhū bhagavato paccassosuṁ. bhagavā etadavoca --

“katamāni, bhikkhave, sattasattari ñāṇavatthūni? jātipaccayā jarāmaraṇanti ñāṇaṁ ; asati jātiyā natthi jarāmaraṇanti ñāṇaṁ; atītampi addhānaṁ jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ; anāgatampi addhānaṁ jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ; yampissa taṁ dhammaṭṭhitiñāṇaṁ tampi khayadhammaṁ vayadhammaṁ virāgadhammaṁ nirodhadhammanti ñāṇaṁ.

“bhavapaccayā jātīti ñāṇaṁ ...pe0 ... upādānapaccayā bhavoti ñāṇaṁ ... taṇhāpaccayā upādānanti ñāṇaṁ ... vedanāpaccayā taṇhāti ñāṇaṁ ... phassapaccayā vedanāti ñāṇaṁ ... saḷāyatanapaccayā phassoti ñāṇaṁ ... nāmarūpapaccayā saḷāyatananti ñāṇaṁ ... viññāṇapaccayā nāmarūpanti ñāṇaṁ ... saṅkhārapaccayā viññāṇanti ñāṇaṁ; avijjāpaccayā saṅkhārāti ñāṇaṁ, asati avijjāya natthi saṅkhārāti ñāṇaṁ; atītampi addhānaṁ avijjāpaccayā saṅkhārāti ñāṇaṁ, asati avijjāya natthi saṅkhārāti ñāṇaṁ; anāgatampi addhānaṁ avijjāpaccayā saṅkhārāti ñāṇaṁ, asati avijjāya natthi saṅkhārāti ñāṇaṁ; yampissa taṁ dhammaṭṭhitiñāṇaṁ tampi khayadhammaṁ vayadhammaṁ virāgadhammaṁ nirodhadhammanti ñāṇaṁ. imāni vuccanti, bhikkhave, sattasattari ñāṇavatthūnī” ti. catutthaṁ.

5. avijjāpaccayasuttaṁ

35. sāvatthiyaṁ viharati ...pe0 ... “avijjāpaccayā, bhikkhave, saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hotī” ti. evaṁ vutte, aññataro bhikkhu bhagavantaṁ etadavoca -- “`katamaṁ nu kho, bhante, jarāmaraṇaṁ, kassa ca panidaṁ jarāmaraṇa'nti? `no kallo pañho'ti bhagavā avoca, `katamaṁ jarāmaraṇaṁ, kassa ca panidaṁ jarāmaraṇa'nti iti vā, bhikkhu, yo vadeyya, `aññaṁ jarāmaraṇaṁ aññassa ca panidaṁ jarāmaraṇa'nti, iti vā, bhikkhu, yo vadeyya, ubhayametaṁ ekatthaṁ byañjanameva nānaṁ. taṁ jīvaṁ taṁ sarīranti vā, bhikkhu, diṭṭhiyā sati brahmacariyavāso na hoti. aññaṁ jīvaṁ aññaṁ sarīranti vā, bhikkhu, diṭṭhiyā sati brahmacariyavāso na hoti. ete te, bhikkhu, ubho ante anupagamma majjhena tathāgato dhammaṁ deseti -- `jātipaccayā jarāmaraṇa” 'nti.

“katamā nu kho, bhante, jāti, kassa ca panāyaṁ jātī” ti? “no kallo pañho” ti bhagavā avoca, “`katamā jāti, kassa ca panāyaṁ jātī'ti iti vā, bhikkhu, yo vadeyya, `aññā jāti aññassa ca panāyaṁ jātī'ti iti vā, bhikkhu, yo vadeyya, ubhayametaṁ ekatthaṁ byañjanameva nānaṁ. taṁ jīvaṁ taṁ sarīranti vā, bhikkhu, diṭṭhiyā sati brahmacariyavāso na hoti. aññaṁ jīvaṁ aññaṁ sarīranti vā, bhikkhu, diṭṭhiyā sati brahmacariyavāso na hoti. ete te, bhikkhu, ubho ante anupagamma majjhena tathāgato dhammaṁ deseti -- `bhavapaccayā jātī” 'ti.

“katamo nu kho, bhante, bhavo, kassa ca panāyaṁ bhavo” ti? “no kallo pañho” ti bhagavā avoca, “`katamo bhavo, kassa ca panāyaṁ bhavo'ti iti vā, bhikkhu, yo vadeyya, `añño bhavo aññassa ca panāyaṁ bhavo'ti iti vā, bhikkhu, yo vadeyya, ubhayametaṁ ekatthaṁ byañjanameva nānaṁ. taṁ jīvaṁ taṁ sarīranti vā, bhikkhu, diṭṭhiyā sati brahmacariyavāso na hoti; aññaṁ jīvaṁ aññaṁ sarīranti vā, bhikkhu, diṭṭhiyā sati brahmacariyavāso na hoti. ete te, bhikkhu, ubho ante anupagamma majjhena tathāgato dhammaṁ deseti -- `upādānapaccayā bhavo'ti ...pe0 ... `taṇhāpaccayā upādānanti ... vedanāpaccayā taṇhāti ... phassapaccayā vedanāti ... saḷāyatanapaccayā phassoti ... nāmarūpapaccayā saḷāyatananti ... viññāṇapaccayā nāmarūpanti ... saṅkhārapaccayā viññāṇa” 'nti.

“katame nu kho, bhante, saṅkhārā, kassa ca panime saṅkhārā” ti? “no kallo pañho” ti bhagavā avoca, “`katame saṅkhārā kassa ca panime saṅkhārā'ti iti vā, bhikkhu, yo vadeyya, `aññe saṅkhārā aññassa ca panime saṅkhārā'ti iti vā, bhikkhu, yo vadeyya, ubhayametaṁ ekatthaṁ byañjanameva nānaṁ. taṁ jīvaṁ taṁ sarīranti vā, bhikkhu, diṭṭhiyā sati brahmacariyavāso na hoti; aññaṁ jīvaṁ aññaṁ sarīranti vā, bhikkhu, diṭṭhiyā sati brahmacariyavāso na hoti. ete te, bhikkhu, ubho ante anupagamma majjhena tathāgato dhammaṁ deseti -- `avijjāpaccayā saṅkhārā” 'ti.

“avijjāya tveva, bhikkhu, asesavirāganirodhā yānissa tāni visūkāyikāni visevitāni vipphanditāni kānici kānici. `katamaṁ jarāmaraṇaṁ, kassa ca panidaṁ jarāmaraṇaṁ' iti vā, `aññaṁ jarāmaraṇaṁ, aññassa ca panidaṁ jarāmaraṇaṁ' iti vā, `taṁ jīvaṁ taṁ sarīraṁ' iti vā, `aññaṁ jīvaṁ aññaṁ sarīraṁ' iti vā. sabbānissa tāni pahīnāni bhavanti ucchinnamūlāni tālāvatthukatāni anabhāvaṅkatāni āyatiṁ anuppādadhammāni.

“avijjāya tveva, bhikkhu, asesavirāganirodhā yānissa tāni visūkāyikāni visevitāni vipphanditāni kānici kānici. `katamā jāti, kassa ca panāyaṁ jāti' iti vā, `aññā jāti, aññassa ca panāyaṁ jāti' iti vā, `taṁ jīvaṁ taṁ sarīraṁ' iti vā, `aññaṁ jīvaṁ aññaṁ sarīraṁ' iti vā. sabbānissa tāni pahīnāni bhavanti ucchinnamūlāni tālāvatthukatāni anabhāvaṅkatāni āyatiṁ anuppādadhammāni.

“avijjāya tveva, bhikkhu, asesavirāganirodhā yānissa tāni visūkāyikāni visevitāni vipphanditāni kānici kānici. katamo bhavo ...pe0 ... katamaṁ upādānaṁ ... katamā taṇhā ... katamā vedanā ... katamo phasso ... katamaṁ saḷāyatanaṁ ... katamaṁ nāmarūpaṁ ... katamaṁ viññāṇaṁ ...pe0 ....

“avijjāya tveva, bhikkhu, asesavirāganirodhā yānissa tāni visūkāyikāni visevitāni vipphanditāni kānici kānici. `katame saṅkhārā, kassa ca panime saṅkhārā' iti vā, `aññe saṅkhārā, aññassa ca panime saṅkhārā' iti vā, `taṁ jīvaṁ taṁ sarīraṁ' iti vā, `aññaṁ jīvaṁ, aññaṁ sarīraṁ' iti vā. sabbānissa tāni pahīnāni bhavanti ucchinnamūlāni tālāvatthukatāni anabhāvaṅkatāni āyatiṁ anuppādadhammānī” ti. pañcamaṁ.

6. dutiyaavijjāpaccayasuttaṁ

36. sāvatthiyaṁ viharati ...pe0 ... “avijjāpaccayā, bhikkhave, saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti.

“`katamaṁ jarāmaraṇaṁ, kassa ca panidaṁ jarāmaraṇa'nti iti vā, bhikkhave, yo vadeyya, `aññaṁ jarāmaraṇaṁ, aññassa ca panidaṁ jarāmaraṇa'nti iti vā, bhikkhave, yo vadeyya, ubhayametaṁ ekatthaṁ byañjanameva nānaṁ. `taṁ jīvaṁ taṁ sarīraṁ' iti vā, bhikkhave, diṭṭhiyā sati brahmacariyavāso na hoti. `aññaṁ jīvaṁ aññaṁ sarīraṁ' iti vā, bhikkhave, diṭṭhiyā sati brahmacariyavāso na hoti. ete te, bhikkhave, ubho ante anupagamma majjhena tathāgato dhammaṁ deseti -- `jātipaccayā jarāmaraṇa” 'nti.

“katamā jāti ...pe0 ... katamo bhavo ... katamaṁ upādānaṁ ... katamā taṇhā ... katamā vedanā ... katamo phasso ... katamaṁ saḷāyatanaṁ ... katamaṁ nāmarūpaṁ ... katamaṁ viññāṇaṁ ... katame saṅkhārā, kassa ca panime saṅkhārāti iti vā, bhikkhave, yo vadeyya, `aññe saṅkhārā aññassa ca panime saṅkhārā'ti iti vā, bhikkhave, yo vadeyya, ubhayametaṁ ekatthaṁ byañjanameva nānaṁ. `taṁ jīvaṁ taṁ sarīraṁ' iti vā, bhikkhave, diṭṭhiyā sati brahmacariyavāso na hoti. `aññaṁ jīvaṁ aññaṁ sarīraṁ' iti vā, bhikkhave, diṭṭhiyā sati brahmacariyavāso na hoti. ete te, bhikkhave, ubho ante anupagamma majjhena tathāgato dhammaṁ deseti -- `avijjāpaccayā saṅkhārā” 'ti.

“avijjāya tveva, bhikkhave, asesavirāganirodhā yānissa tāni visūkāyikāni visevitāni vipphanditāni kānici kānici. `katamaṁ jarāmaraṇaṁ, kassa ca panidaṁ jarāmaraṇaṁ' iti vā, `aññaṁ jarāmaraṇaṁ, aññassa ca panidaṁ jarāmaraṇaṁ' iti vā, `taṁ jīvaṁ taṁ sarīraṁ' iti vā, `aññaṁ jīvaṁ, aññaṁ sarīraṁ' iti vā. sabbānissa tāni pahīnāni bhavanti ucchinnamūlāni tālāvatthukatāni anabhāvaṅkatāni āyatiṁ anuppādadhammāni.

“avijjāya tveva, bhikkhave, asesavirāganirodhā yānissa tāni visūkāyikāni visevitāni vipphanditāni kānici kānici. katamā jāti ...pe0 ... katamo bhavo ... katamaṁ upādānaṁ ... katamā taṇhā ... katamā vedanā ... katamo phasso ... katamaṁ saḷāyatanaṁ ... katamaṁ nāmarūpaṁ ... katamaṁ viññāṇaṁ ... `katame saṅkhārā, kassa ca panime saṅkhārā' iti vā, `aññe saṅkhārā, aññassa ca panime saṅkhārā' iti vā; `taṁ jīvaṁ taṁ sarīraṁ' iti vā, `aññaṁ jīvaṁ aññaṁ sarīraṁ' iti vā. sabbānissa tāni pahīnāni bhavanti ucchinnamūlāni tālāvatthukatāni anabhāvaṅkatāni āyatiṁ anuppādadhammānī” ti. chaṭṭhaṁ.

7. natumhasuttaṁ

37. sāvatthiyaṁ viharati ...pe0 ... “nāyaṁ, bhikkhave, kāyo tumhākaṁ napi aññesaṁ. purāṇamidaṁ, bhikkhave, kammaṁ abhisaṅkhataṁ abhisañcetayitaṁ vedaniyaṁ daṭṭhabbaṁ”.

“tatra kho, bhikkhave, sutavā ariyasāvako paṭiccasamuppādaññeva sādhukaṁ yoniso manasi karoti -- `iti imasmiṁ sati idaṁ hoti, imassuppādā idaṁ uppajjati; imasmiṁ asati idaṁ na hoti, imassa nirodhā idaṁ nirujjhati, yadidaṁ -- avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotī” 'ti. sattamaṁ.

8. cetanāsuttaṁ

38. sāvatthinidānaṁ. “yañca, bhikkhave, ceteti yañca pakappeti yañca anuseti, ārammaṇametaṁ {āramaṇametaṁ (?)} hoti viññāṇassa ṭhitiyā. ārammaṇe sati patiṭṭhā viññāṇassa hoti. tasmiṁ patiṭṭhite viññāṇe virūḷhe āyatiṁ punabbhavābhinibbatti hoti. āyatiṁ punabbhavābhinibbattiyā sati āyatiṁ jāti jarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hoti”.

“no ce, bhikkhave, ceteti no ce pakappeti, atha ce anuseti, ārammaṇametaṁ hoti viññāṇassa ṭhitiyā. ārammaṇe sati patiṭṭhā viññāṇassa hoti. tasmiṁ patiṭṭhite viññāṇe virūḷhe āyatiṁ punabbhavābhinibbatti hoti. āyatiṁ punabbhavābhinibbattiyā sati āyatiṁ jātijarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hoti.

“yato ca kho, bhikkhave, no ceva ceteti no ca pakappeti no ca anuseti, ārammaṇametaṁ na hoti viññāṇassa ṭhitiyā. ārammaṇe asati patiṭṭhā viññāṇassa na hoti. tadappatiṭṭhite viññāṇe avirūḷhe āyatiṁ punabbhavābhinibbatti na hoti. āyatiṁ punabbhavābhinibbattiyā asati āyatiṁ jātijarāmaraṇaṁ sokaparidevadukkhadomanassupāyāsā nirujjhanti. evametassa kevalassa dukkhakkhandhassa nirodho hotī” ti. aṭṭhamaṁ.

9. dutiyacetanāsuttaṁ

39. sāvatthiyaṁ viharati ...pe0 ... “yañca, bhikkhave, ceteti yañca pakappeti yañca anuseti, ārammaṇametaṁ hoti viññāṇassa ṭhitiyā. ārammaṇe sati patiṭṭhā viññāṇassa hoti. tasmiṁ patiṭṭhite viññāṇe virūḷhe nāmarūpassa avakkanti hoti. nāmarūpapaccayā saḷāyatanaṁ; saḷāyatanapaccayā phasso; phassapaccayā vedanā ...pe0 ... taṇhā ... upādānaṁ ... bhavo ... jāti ... jarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hoti”.

“no ce, bhikkhave, ceteti no ce pakappeti, atha ce anuseti, ārammaṇametaṁ hoti viññāṇassa ṭhitiyā. ārammaṇe sati patiṭṭhā viññāṇassa hoti. tasmiṁ patiṭṭhite viññāṇe virūḷhe nāmarūpassa avakkanti hoti. nāmarūpapaccayā saḷāyatanaṁ ...pe0 ... evametassa kevalassa dukkhakkhandhassa samudayo hoti.

“yato ca kho, bhikkhave, no ceva ceteti no ca pakappeti no ca anuseti, ārammaṇametaṁ na hoti viññāṇassa ṭhitiyā. ārammaṇe asati patiṭṭhā viññāṇassa na hoti. tadappatiṭṭhite viññāṇe avirūḷhe nāmarūpassa avakkanti na hoti. nāmarūpanirodhā saḷāyatananirodho ...pe0 ... evametassa kevalassa dukkhakkhandhassa nirodho hotī” ti. navamaṁ.

10. tatiyacetanāsuttaṁ

40. sāvatthiyaṁ viharati ...pe0 ... “yañca, bhikkhave, ceteti yañca pakappeti yañca anuseti ārammaṇametaṁ hoti viññāṇassa ṭhitiyā. ārammaṇe sati patiṭṭhā viññāṇassa hoti. tasmiṁ patiṭṭhite viññāṇe virūḷhe nati hoti. natiyā sati āgatigati hoti. āgatigatiyā sati cutūpapāto hoti. cutūpapāte sati āyatiṁ jātijarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hoti”.

“no ce, bhikkhave, ceteti no ce pakappeti atha ce anuseti, ārammaṇametaṁ hoti viññāṇassa ṭhitiyā. ārammaṇe sati patiṭṭhā viññāṇassa hoti. tasmiṁ patiṭṭhite viññāṇe virūḷhe nati hoti. natiyā sati āgatigati hoti. āgatigatiyā sati cutūpapāto hoti. cutūpapāte sati āyatiṁ jātijarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hoti.

“yato ca kho, bhikkhave, no ceva ceteti no ca pakappeti no ca anuseti, ārammaṇametaṁ na hoti viññāṇassa ṭhitiyā. ārammaṇe asati patiṭṭhā viññāṇassa na hoti. tadappatiṭṭhite viññāṇe avirūḷhe nati na hoti. natiyā asati āgatigati na hoti. āgatigatiyā asati cutūpapāto na hoti. cutūpapāte asati āyatiṁ jāti jarāmaraṇaṁ sokaparidevadukkhadomanassupāyāsā nirujjhanti. evametassa kevalassa dukkhakkhandhassa nirodho hotī” ti. dasamaṁ.

kaḷārakhattiyavaggo catuttho.

tassuddānaṁ --

bhūtamidaṁ kaḷārañca, duve ca ñāṇavatthūni.

avijjāpaccayā ca dve, natumhā cetanā tayoti..

5. gahapativaggo

1. pañcaverabhayasuttaṁ

41. sāvatthiyaṁ viharati. atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho anāthapiṇḍikaṁ gahapatiṁ bhagavā etadavoca --

“yato kho, gahapati, ariyasāvakassa pañca bhayāni verāni vūpasantāni honti, catūhi ca sotāpattiyaṅgehi samannāgato hoti, ariyo cassa ñāyo paññāya sudiṭṭho hoti suppaṭividdho, so ākaṅkhamāno attanāva attānaṁ byākareyya -- `khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyano” 'ti.

“katamāni pañca bhayāni verāni vūpasantāni honti? yaṁ, gahapati, pāṇātipātī pāṇātipātapaccayā diṭṭhadhammikampi bhayaṁ veraṁ pasavati, samparāyikampi bhayaṁ veraṁ pasavati, cetasikampi dukkhaṁ domanassaṁ paṭisaṁvedayati, pāṇātipātā paṭiviratassa evaṁ taṁ bhayaṁ veraṁ vūpasantaṁ hoti.

“yaṁ, gahapati, adinnādāyī adinnādānapaccayā diṭṭhadhammikampi bhayaṁ veraṁ pasavati, samparāyikampi bhayaṁ veraṁ pasavati, cetasikampi dukkhaṁ domanassaṁ paṭisaṁvedayati, adinnādānā paṭiviratassa evaṁ taṁ bhayaṁ veraṁ vūpasantaṁ hoti.

“yaṁ, gahapati, kāmesumicchācārī kāmesumicchācārapaccayā diṭṭhadhammikampi bhayaṁ veraṁ pasavati, samparāyikampi bhayaṁ veraṁ pasavati, cetasikampi dukkhaṁ domanassaṁ paṭisaṁvedayati, kāmesumicchācārā paṭiviratassa evaṁ taṁ bhayaṁ veraṁ vūpasantaṁ hoti.

“yaṁ, gahapati, musāvādī musāvādapaccayā diṭṭhadhammikampi bhayaṁ veraṁ pasavati, samparāyikampi bhayaṁ veraṁ pasavati, cetasikampi dukkhaṁ domanassaṁ paṭisaṁvedayati, musāvādā paṭiviratassa evaṁ taṁ bhayaṁ veraṁ vūpasantaṁ hoti.

“yaṁ, gahapati, surāmerayamajjapamādaṭṭhāyī surāmerayamajjapamādaṭṭhānapaccayā diṭṭhadhammikampi bhayaṁ veraṁ pasavati, samparāyikampi bhayaṁ veraṁ pasavati, cetasikampi dukkhaṁ domanassaṁ paṭisaṁvedayati, surāmerayamajjapamādaṭṭhānā paṭiviratassa evaṁ taṁ bhayaṁ veraṁ vūpasantaṁ hoti. imāni pañca bhayāni verāni vūpasantāni honti.

“katamehi catūhi sotāpattiyaṅgehi samannāgato hoti? idha, gahapati, ariyasāvako buddhe aveccappasādena samannāgato hoti -- `itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā” 'ti.

“dhamme aveccappasādena samannāgato hoti -- `svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī” 'ti.

“saṅghe aveccappasādena samannāgato hoti -- `suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho, sāmīcippaṭipanno bhagavato sāvakasaṅgho, yadidaṁ cattāri purisayugāni aṭṭha purisapuggalā, esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā” 'ti.

“ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṁvattanikehi. imehi catūhi sotāpattiyaṅgehi samannāgato hoti.

“katamo cassa ariyo ñāyo paññāya sudiṭṭho hoti suppaṭividdho? idha, gahapati, ariyasāvako paṭiccasamuppādaññeva sādhukaṁ yoniso manasi karoti -- `iti imasmiṁ sati idaṁ hoti, imasmiṁ asati idaṁ na hoti; imassuppādā idaṁ uppajjati, imassa nirodhā idaṁ nirujjhati. yadidaṁ avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotī” 'ti. ayamassa ariyo ñāyo paññāya sudiṭṭho hoti suppaṭividdho.

“yato kho, gahapati, ariyasāvakassa imāni pañca bhayāni verāni vūpasantāni honti, imehi catūhi sotāpattiyaṅgehi samannāgato hoti, ayañcassa ariyo ñāyo paññāya sudiṭṭho hoti suppaṭividdho, so ākaṅkhamāno attanāva attānaṁ byākareyya -- `khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyano” 'ti.

2. dutiyapañcaverabhayasuttaṁ

42. sāvatthiyaṁ viharati ...pe0 ... “yato kho, bhikkhave, ariyasāvakassa pañca bhayāni verāni vūpasantāni honti, catūhi ca sotāpattiyaṅgehi samannāgato hoti, ariyo cassa ñāyo paññāya sudiṭṭho hoti suppaṭividdho, so ākaṅkhamāno attanāva attānaṁ byākareyya -- `khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyano” 'ti.

“katamāni pañca bhayāni verāni vūpasantāni honti? yaṁ, bhikkhave, pāṇātipātī ...pe0 ... yaṁ, bhikkhave, adinnādāyī ...pe0 ... yaṁ, bhikkhave, kāmesumicchācārī ... yaṁ, bhikkhave, musāvādī ... yaṁ, bhikkhave, surāmerayamajjapamādaṭṭhāyī ...pe0 ... imāni pañca bhayāni verāni vūpasantāni honti.

“katamehi catūhi sotāpattiyaṅgehi samannāgato hoti? idha, bhikkhave, ariyasāvako buddhe ...pe0 ... dhamme ... saṅghe ... ariyakantehi sīlehi samannāgato hoti. imehi catūhi sotāpattiyaṅgehi samannāgato hoti.

“katamo cassa ariyo ñāyo paññāya sudiṭṭho hoti suppaṭividdho ? idha, bhikkhave, ariyasāvako paṭiccasamuppādaññeva sādhukaṁ yoniso manasi karoti ...pe0 ... ayamassa ariyo ñāyo paññāya sudiṭṭho hoti suppaṭividdho.

“yato kho, bhikkhave, ariyasāvakassa imāni pañca bhayāni verāni vūpasantāni honti, imehi ca catūhi sotāpattiyaṅgehi samannāgato hoti, ayañcassa ariyo ñāyo paññāya sudiṭṭho hoti suppaṭividdho, so ākaṅkhamāno attanāva attānaṁ byākareyya -- `khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyano” 'ti. dutiyaṁ.

3. dukkhasuttaṁ

43. sāvatthiyaṁ viharati ...pe0 ... “dukkhassa, bhikkhave, samudayañca atthaṅgamañca desessāmi. taṁ suṇātha, sādhukaṁ manasi karotha; bhāsissāmī” ti. “evaṁ, bhante” ti kho te bhikkhū bhagavato paccassosuṁ. bhagavā etadavoca --

“katamo ca, bhikkhave, dukkhassa samudayo? cakkhuñca paṭicca rūpe ca uppajjati cakkhuviññāṇaṁ. tiṇṇaṁ saṅgati phasso. phassapaccayā vedanā; vedanāpaccayā taṇhā. ayaṁ kho, bhikkhave, dukkhassa samudayo.

“sotañca paṭicca sadde ca uppajjati sotaviññāṇaṁ ...pe0 ... ghānañca paṭicca gandhe ca ...pe0 ... jivhañca paṭicca rase ca ...pe0 ... kāyañca paṭicca phoṭṭhabbe ca ...pe0 ... manañca paṭicca dhamme ca uppajjati manoviññāṇaṁ. tiṇṇaṁ saṅgati phasso. phassapaccayā vedanā; vedanāpaccayā taṇhā. ayaṁ kho, bhikkhave, dukkhassa samudayo.

“katamo ca, bhikkhave, dukkhassa atthaṅgamo? cakkhuñca paṭicca rūpe ca uppajjati cakkhuviññāṇaṁ. tiṇṇaṁ saṅgati phasso. phassapaccayā vedanā; vedanāpaccayā taṇhā. tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṁ sokaparidevadukkhadomanassupāyāsā nirujjhanti. evametassa kevalassa dukkhakkhandhassa nirodho hoti. ayaṁ kho, bhikkhave, dukkhassa atthaṅgamo.

“sotañca paṭicca sadde ca uppajjati sotaviññāṇaṁ ...pe0 ... ghānañca paṭicca gandhe ca ...pe0 ... jivhañca paṭicca rase ca ...pe0 ... kāyañca paṭicca phoṭṭhabbe ca ...pe0 ... manañca paṭicca dhamme ca uppajjati manoviññāṇaṁ. tiṇṇaṁ saṅgati phasso. phassapaccayā vedanā; vedanāpaccayā taṇhā. tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṁ sokaparidevadukkhadomanassupāyāsā nirujjhanti. evametassa kevalassa dukkhakkhandhassa nirodho hoti. ayaṁ kho, bhikkhave, dukkhassa atthaṅgamo” ti. tatiyaṁ.

4. lokasuttaṁ

44. sāvatthiyaṁ viharati ...pe0 ... “lokassa, bhikkhave, samudayañca atthaṅgamañca desessāmi. taṁ suṇātha, sādhukaṁ manasi karotha; bhāsissāmī” ti. “evaṁ, bhante” ti kho te bhikkhū bhagavato paccassosuṁ. bhagavā etadavoca --

“katamo ca, bhikkhave, lokassa samudayo? cakkhuñca paṭicca rūpe ca uppajjati cakkhuviññāṇaṁ. tiṇṇaṁ saṅgati phasso. phassapaccayā vedanā; vedanāpaccayā taṇhā; taṇhāpaccayā upādānaṁ; upādānapaccayā bhavo; bhavapaccayā jāti; jātipaccayā jarāmaraṇaṁ sokaparidevadukkhadomanassupāyāsā sambhavanti. ayaṁ kho, bhikkhave, lokassa samudayo.

“sotañca paṭicca sadde ca ...pe0 ... ghānañca paṭicca gandhe ca ... jivhañca paṭicca rase ca ... kāyañca paṭicca phoṭṭhabbe ca ... manañca paṭicca dhamme ca uppajjati manoviññāṇaṁ. tiṇṇaṁ saṅgati phasso. phassapaccayā vedanā ...pe0 ... jātipaccayā jarāmaraṇaṁ sokaparidevadukkhadomanassupāyāsā sambhavanti. ayaṁ kho, bhikkhave, lokassa samudayo.

“katamo ca, bhikkhave, lokassa atthaṅgamo? cakkhuñca paṭicca rūpe ca uppajjati cakkhuviññāṇaṁ. tiṇṇaṁ saṅgati phasso. phassapaccayā vedanā; vedanāpaccayā taṇhā. tassāyeva taṇhāya asesavirāganirodhā upādānanirodho; upādānanirodhā bhavanirodho ...pe0 ... evametassa kevalassa dukkhakkhandhassa nirodho hoti. ayaṁ kho, bhikkhave, lokassa atthaṅgamo.

“sotañca paṭicca sadde ca ...pe0 ... ghānañca paṭicca gandhe ca ... jivhañca paṭicca rase ca ... kāyañca paṭicca phoṭṭhabbe ca ... manañca paṭicca dhamme ca uppajjati manoviññāṇaṁ. tiṇṇaṁ saṅgati phasso. phassapaccayā vedanā; vedanāpaccayā taṇhā. tassāyeva taṇhāya asesavirāganirodhā upādānanirodho; upādānanirodhā bhavanirodho ...pe0 ... evametassa kevalassa dukkhakkhandhassa nirodho hoti. ayaṁ kho, bhikkhave, lokassa atthaṅgamo” ti. catutthaṁ.

5. ñātikasuttaṁ

45. evaṁ me sutaṁ -- ekaṁ samayaṁ bhagavā ñātike viharati giñjakāvasathe. atha kho bhagavā rahogato paṭisallāno imaṁ dhammapariyāyaṁ abhāsi --

“cakkhuñca paṭicca rūpe ca uppajjati cakkhuviññāṇaṁ. tiṇṇaṁ saṅgati phasso. phassapaccayā vedanā, vedanāpaccayā taṇhā; taṇhāpaccayā upādānaṁ ...pe0 ... evametassa kevalassa dukkhakkhandhassa samudayo hoti.

“sotañca paṭicca sadde ca ...pe0 ... ghānañca paṭicca gandhe ca ... jivhañca paṭicca rase ca ... kāyañca paṭicca phoṭṭhabbe ca ... manañca paṭicca dhamme ca uppajjati manoviññāṇaṁ. tiṇṇaṁ saṅgati phasso. phassapaccayā vedanā; vedanāpaccayā taṇhā; taṇhāpaccayā upādānaṁ ...pe0 ... evametassa kevalassa dukkhakkhandhassa samudayo hoti.

“cakkhuñca paṭicca rūpe ca uppajjati cakkhuviññāṇaṁ. tiṇṇaṁ saṅgati phasso. phassapaccayā vedanā; vedanāpaccayā taṇhā. tassāyeva taṇhāya asesavirāganirodhā upādānanirodho; upādānanirodhā bhavanirodho ...pe0 ... evametassa kevalassa dukkhakkhandhassa nirodho hoti.

“sotañca paṭicca sadde ca ...pe0 ... manañca paṭicca dhamme ca uppajjati manoviññāṇaṁ. tiṇṇaṁ saṅgati phasso. phassapaccayā vedanā; vedanāpaccayā taṇhā. tassāyeva taṇhāya asesavirāganirodhā upādānanirodho; upādānanirodhā bhavanirodho ...pe0 ... evametassa kevalassa dukkhakkhandhassa nirodho hotī” ti.

tena kho pana samayena aññataro bhikkhu bhagavato upassuti {upassutiṁ (sī0 pī0)} ṭhito hoti. addasā kho bhagavā taṁ bhikkhuṁ upassuti ṭhitaṁ. disvāna taṁ bhikkhuṁ etadavoca -- “assosi no tvaṁ, bhikkhu, imaṁ dhammapariyāyan”-ti? “evaṁ, bhante” ti. “uggaṇhāhi tvaṁ, bhikkhu, imaṁ dhammapariyāyaṁ; pariyāpuṇāhi tvaṁ, bhikkhu, imaṁ dhammapariyāyaṁ; dhārehi tvaṁ, bhikkhu, imaṁ dhammapariyāyaṁ. atthasaṁhito ayaṁ {atthasaṁhitoyaṁ (sī0 syā0 kaṁ0), atthasaṁhitāyaṁ (pī0 ka0)}, bhikkhu, dhammapariyāyo ādibrahmacariyako” ti. pañcamaṁ.

6. aññatarabrāhmaṇasuttaṁ

46. sāvatthiyaṁ viharati. atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho so brāhmaṇo bhagavantaṁ etadavoca --

“kiṁ nu kho, bho gotama, so karoti so paṭisaṁvedayatī” ti? “`so karoti so paṭisaṁvedayatī'ti kho, brāhmaṇa, ayameko anto”.

“kiṁ pana, bho gotama, añño karoti, añño paṭisaṁvedayatī” ti? “`añño karoti, añño paṭisaṁvedayatī'ti kho, brāhmaṇa, ayaṁ dutiyo anto. ete te, brāhmaṇa, ubho ante anupagamma majjhena tathāgato dhammaṁ deseti -- `avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotī” 'ti.

evaṁ vutte, so brāhmaṇo bhagavantaṁ etadavoca -- “abhikkantaṁ, bho gotama, abhikkantaṁ, bho gotama, ...pe0 ... upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti. chaṭṭhaṁ.

7. jāṇussoṇisuttaṁ

47. sāvatthiyaṁ viharati. atha kho jāṇussoṇi brāhmaṇo yena bhagavā tenupasaṅkami; upasaṅkamitvā bhagavatā saddhiṁ ...pe0 ... ekamantaṁ nisinno kho jāṇussoṇi brāhmaṇo bhagavantaṁ etadavoca --

“kiṁ nu kho, bho, gotama, sabbamatthī” ti? “`sabbamatthī'ti kho, brāhmaṇa, ayameko anto”.

“kiṁ pana, bho gotama, sabbaṁ natthī” ti? “`sabbaṁ natthī'ti kho, brāhmaṇa, ayaṁ dutiyo anto. ete te, brāhmaṇa, ubho ante anupagamma majjhena tathāgato dhammaṁ deseti -- `avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotī” 'ti.

evaṁ vutte, jāṇussoṇi brāhmaṇo bhagavantaṁ etadavoca -- “abhikkantaṁ bho gotama ...pe0 ... pāṇupetaṁ saraṇaṁ gatan”-ti. sattamaṁ.

8. lokāyatikasuttaṁ

48. sāvatthiyaṁ viharati. atha kho lokāyatiko brāhmaṇo yena bhagavā ...pe0 ... ekamantaṁ nisinno kho lokāyatiko brāhmaṇo bhagavantaṁ etadavoca --

“kiṁ nu kho, bho gotama, sabbamatthī” ti? “`sabbamatthī'ti kho, brāhmaṇa, jeṭṭhametaṁ lokāyataṁ”.

“kiṁ pana, bho gotama, sabbaṁ natthī” ti? “`sabbaṁ natthī'ti kho, brāhmaṇa, dutiyametaṁ lokāyataṁ”.

“kiṁ nu kho, bho gotama, sabbamekattan”-ti? “`sabbamekatta'nti kho, brāhmaṇa, tatiyametaṁ lokāyataṁ”.

“kiṁ pana, bho gotama, sabbaṁ puthuttan”-ti? “`sabbaṁ puthutta'nti kho, brāhmaṇa, catutthametaṁ lokāyataṁ”.

“ete te, brāhmaṇa, ubho ante anupagamma majjhena tathāgato dhammaṁ deseti -- `avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotī” 'ti.

evaṁ vutte, lokāyatiko brāhmaṇo bhagavantaṁ etadavoca -- “abhikkantaṁ, bho gotama ...pe0 ... ajjatagge pāṇupetaṁ saraṇaṁ gatan”-ti. aṭṭhamaṁ.

9. ariyasāvakasuttaṁ

49. sāvatthiyaṁ viharati ...pe0 ... “na, bhikkhave, sutavato ariyasāvakassa evaṁ hoti -- `kiṁ nu kho kismiṁ sati kiṁ hoti, kissuppādā kiṁ uppajjati? (kismiṁ sati saṅkhārā honti, kismiṁ sati viññāṇaṁ hoti,) {( ) etthantare pāṭhā kesuci potthakesu na dissantīti sī0 pī0 potthakesu dassitā. tathā sati anantarasuttaṭīkāya sameti} kismiṁ sati nāmarūpaṁ hoti, kismiṁ sati saḷāyatanaṁ hoti, kismiṁ sati phasso hoti, kismiṁ sati vedanā hoti, kismiṁ sati taṇhā hoti, kismiṁ sati upādānaṁ hoti, kismiṁ sati bhavo hoti, kismiṁ sati jāti hoti, kismiṁ sati jarāmaraṇaṁ hotī” 'ti?

“atha kho, bhikkhave, sutavato ariyasāvakassa aparappaccayā ñāṇamevettha hoti -- `imasmiṁ sati idaṁ hoti, imassuppādā idaṁ uppajjati. (avijjāya sati saṅkhārā honti; saṅkhāresu sati viññāṇaṁ hoti;) {( ) etthakesu pāṭhā kesuci potthakesu na dissantīti sī0 pī0 potthakesu dassitā. tathā sati anantarasuttaṭīkāya sameti} viññāṇe sati nāmarūpaṁ hoti; nāmarūpe sati saḷāyatanaṁ hoti ; saḷāyatane sati phasso hoti; phasse sati vedanā hoti; vedanāya sati taṇhā hoti; taṇhāya sati upādānaṁ hoti; upādāne sati bhavo hoti; bhave sati jāti hoti; jātiyā sati jarāmaraṇaṁ hotī'ti. so evaṁ pajānāti -- `evamayaṁ loko samudayatī” 'ti.

“na, bhikkhave, sutavato ariyasāvakassa evaṁ hoti -- `kiṁ nu kho kismiṁ asati kiṁ na hoti, kissa nirodhā kiṁ nirujjhati? (kismiṁ asati saṅkhārā na honti, kismiṁ asati viññāṇaṁ na hoti,) {( ) etthantare pāṭhāpi tattha tatheva dassitā} kismiṁ asati nāmarūpaṁ na hoti, kismiṁ asati saḷāyatanaṁ na hoti, kismiṁ asati phasso na hoti, kismiṁ asati vedanā na hoti, kismiṁ asati taṇhā na hoti, kismiṁ asati upādānaṁ na hoti, kismiṁ asati bhavo na hoti, kismiṁ asati jāti na hoti, kismiṁ asati jarāmaraṇaṁ na hotī” 'ti?

“atha kho, bhikkhave, sutavato ariyasāvakassa aparappaccayā ñāṇamevettha hoti -- `imasmiṁ asati idaṁ na hoti, imassa nirodhā idaṁ nirujjhati. (avijjāya asati saṅkhārā na honti; saṅkhāresu asati viññāṇaṁ na hoti;) {( ) etthantare pāṭhāpi tattha tatheva dassitā} viññāṇe asati nāmarūpaṁ na hoti; nāmarūpe asati saḷāyatanaṁ na hoti ...pe0 ... bhavo na hoti ... jāti na hoti ... jātiyā asati jarāmaraṇaṁ na hotī'ti. so evaṁ pajānāti -- `evamayaṁ loko nirujjhatī” 'ti.

“yato kho, bhikkhave, ariyasāvako evaṁ lokassa samudayañca atthaṅgamañca yathābhūtaṁ pajānāti, ayaṁ vuccati, bhikkhave, ariyasāvako diṭṭhisampanno itipi ...pe0 ... amatadvāraṁ āhacca tiṭṭhati itipī” ti. navamaṁ.

10. dutiyaariyasāvakasuttaṁ

50. sāvatthiyaṁ viharati ...pe0 ... “na, bhikkhave, sutavato ariyasāvakassa evaṁ hoti -- `kiṁ nu kho kismiṁ sati kiṁ hoti, kissuppādā kiṁ uppajjati? kismiṁ sati saṅkhārā honti, kismiṁ sati viññāṇaṁ hoti, kismiṁ sati nāmarūpaṁ hoti, kismiṁ sati saḷāyatanaṁ hoti, kismiṁ sati phasso hoti, kismiṁ sati vedanā hoti, kismiṁ sati taṇhā hoti, kismiṁ sati upādānaṁ hoti, kismiṁ sati bhavo hoti, kismiṁ sati jāti hoti, kismiṁ sati jarāmaraṇaṁ hotī” 'ti?

“atha kho, bhikkhave, sutavato ariyasāvakassa aparappaccayā ñāṇamevettha hoti -- `imasmiṁ sati idaṁ hoti, imassuppādā idaṁ uppajjati. avijjāya sati saṅkhārā honti; saṅkhāresu sati viññāṇaṁ hoti; viññāṇe sati nāmarūpaṁ hoti; nāmarūpe sati saḷāyatanaṁ hoti; saḷāyatane sati phasso hoti; phasse sati vedanā hoti ; vedanāya sati taṇhā hoti; taṇhāya sati upādānaṁ hoti; upādāne sati bhavo hoti; bhave sati jāti hoti; jātiyā sati jarāmaraṇaṁ hotī'ti. so evaṁ pajānāti -- `evamayaṁ loko samudayatī” 'ti.

“na, bhikkhave, sutavato ariyasāvakassa evaṁ hoti -- `kiṁ nu kho kismiṁ asati kiṁ na hoti, kissa nirodhā kiṁ nirujjhati? kismiṁ asati saṅkhārā na honti, kismiṁ asati viññāṇaṁ na hoti, kismiṁ asati nāmarūpaṁ na hoti, kismiṁ asati saḷāyatanaṁ na hoti, kismiṁ asati phasso na hoti, kismiṁ asati vedanā na hoti, kismiṁ asati taṇhā na hoti ...pe0 ... upādānaṁ ... bhavo ... jāti ... kismiṁ asati jarāmaraṇaṁ na hotī” 'ti?

“atha kho, bhikkhave, sutavato ariyasāvakassa aparappaccayā ñāṇamevettha hoti -- `imasmiṁ asati idaṁ na hoti, imassa nirodhā idaṁ nirujjhati. avijjāya asati saṅkhārā na honti; saṅkhāresu asati viññāṇaṁ na hoti; viññāṇe asati nāmarūpaṁ na hoti; nāmarūpe asati saḷāyatanaṁ na hoti ...pe0 ... jātiyā asati jarāmaraṇaṁ na hotī'ti. so evaṁ pajānāti -- `evamayaṁ loko nirujjhatī” 'ti.

“yato kho, bhikkhave, ariyasāvako evaṁ lokassa samudayañca atthaṅgamañca yathābhūtaṁ pajānāti, ayaṁ vuccati, bhikkhave, ariyasāvako diṭṭhisampanno itipi, dassanasampanno itipi, āgato imaṁ saddhammaṁ itipi, passati imaṁ saddhammaṁ itipi, sekkhena ñāṇena samannāgato itipi, sekkhāya vijjāya samannāgato itipi, dhammasotaṁ samāpanno itipi, ariyo nibbedhikapañño itipi, amatadvāraṁ āhacca tiṭṭhati itipī” ti. dasamaṁ.

gahapativaggo pañcamo.

tassuddānaṁ --

dve pañcaverabhayā vuttā, dukkhaṁ loko ca ñātikaṁ.

aññataraṁ jāṇussoṇi ca, lokāyatikena aṭṭhamaṁ.

dve ariyasāvakā vuttā, vaggo tena pavuccatīti..

6. dukkhavaggo

1. parivīmaṁsanasuttaṁ

51. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“kittāvatā nu kho, bhikkhave, bhikkhū parivīmaṁsamāno parivīmaṁseyya sabbaso sammā dukkhakkhayāyā” ti? “bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā. sādhu vata, bhante, bhagavantaṁyeva paṭibhātu etassa bhāsitassa attho. bhagavato sutvā bhikkhū dhāressantī” ti. “tena hi, bhikkhave, suṇātha, sādhukaṁ manasi karotha, bhāsissāmī” ti. “evaṁ, bhante” ti kho te bhikkhū bhagavato paccassosuṁ. bhagavā etadavoca --

“idha, bhikkhave, bhikkhu parivīmaṁsamāno parivīmaṁsati -- `yaṁ kho idaṁ anekavidhaṁ nānappakārakaṁ dukkhaṁ loke uppajjati jarāmaraṇaṁ; idaṁ nu kho dukkhaṁ kiṁnidānaṁ kiṁsamudayaṁ kiṁjātikaṁ kiṁpabhavaṁ? kismiṁ sati jarāmaraṇaṁ hoti, kismiṁ asati jarāmaraṇaṁ na hotī'ti? so parivīmaṁsamāno evaṁ pajānāti -- `yaṁ kho idaṁ anekavidhaṁ nānappakārakaṁ dukkhaṁ loke uppajjati jarāmaraṇaṁ, idaṁ kho dukkhaṁ jātinidānaṁ jātisamudayaṁ jātijātikaṁ jātippabhavaṁ. jātiyā sati jarāmaraṇaṁ hoti, jātiyā asati jarāmaraṇaṁ na hotī” 'ti.

“so jarāmaraṇañca pajānāti, jarāmaraṇasamudayañca pajānāti, jarāmaraṇanirodhañca pajānāti, yā ca jarāmaraṇanirodhasāruppagāminī paṭipadā tañca pajānāti, tathā paṭipanno ca hoti anudhammacārī; ayaṁ vuccati, bhikkhave, bhikkhu sabbaso sammā dukkhakkhayāya paṭipanno jarāmaraṇanirodhāya.

“athāparaṁ parivīmaṁsamāno parivīmaṁsati -- `jāti panāyaṁ kiṁnidānā kiṁsamudayā kiṁjātikā kiṁpabhavā, kismiṁ sati jāti hoti, kismiṁ asati jāti na hotī'ti? so parivīmaṁsamāno evaṁ pajānāti -- `jāti bhavanidānā bhavasamudayā bhavajātikā bhavappabhavā; bhave sati jāti hoti, bhave asati jāti na hotī” 'ti.

“so jātiñca pajānāti, jātisamudayañca pajānāti, jātinirodhañca pajānāti, yā ca jātinirodhasāruppagāminī paṭipadā tañca pajānāti, tathā paṭipanno ca hoti anudhammacārī; ayaṁ vuccati, bhikkhave, bhikkhu sabbaso sammā dukkhakkhayāya paṭipanno jātinirodhāya.

“athāparaṁ parivīmaṁsamāno parivīmaṁsati -- `bhavo panāyaṁ kiṁnidāno ...pe0 ... upādānaṁ panidaṁ kiṁnidānaṁ ... taṇhā panāyaṁ kiṁnidānā ... vedanā ... phasso ... saḷāyatanaṁ panidaṁ kiṁnidānaṁ ... nāmarūpaṁ panidaṁ ... viññāṇaṁ panidaṁ ... saṅkhārā panime kiṁnidānā kiṁsamudayā kiṁjātikā kiṁpabhavā; kismiṁ sati saṅkhārā honti, kismiṁ asati saṅkhārā na hontī'ti? so parivīmaṁsamāno evaṁ pajānāti -- `saṅkhārā avijjānidānā avijjāsamudayā avijjājātikā avijjāpabhavā; avijjāya sati saṅkhārā honti, avijjāya asati saṅkhārā na hontī” 'ti.

“so saṅkhāre ca pajānāti, saṅkhārasamudayañca pajānāti, saṅkhāranirodhañca pajānāti, yā ca saṅkhāranirodhasāruppagāminī paṭipadā tañca pajānāti, tathā paṭipanno ca hoti anudhammacārī ; ayaṁ vuccati, bhikkhave, bhikkhu sabbaso sammā dukkhakkhayāya paṭipanno saṅkhāranirodhāya.

“avijjāgato yaṁ, bhikkhave, purisapuggalo puññaṁ ce saṅkhāraṁ abhisaṅkharoti, puññūpagaṁ hoti viññāṇaṁ. apuññaṁ ce saṅkhāraṁ abhisaṅkharoti, apuññūpagaṁ hoti viññāṇaṁ. āneñjaṁ ce saṅkhāraṁ abhisaṅkharoti āneñjūpagaṁ hoti viññāṇaṁ. yato kho, bhikkhave, bhikkhuno avijjā pahīnā hoti vijjā uppannā, so avijjāvirāgā vijjuppādā neva puññābhisaṅkhāraṁ abhisaṅkharoti na apuññābhisaṅkhāraṁ abhisaṅkharoti na āneñjābhisaṅkhāraṁ abhisaṅkharoti. anabhisaṅkharonto anabhisañcetayanto na kiñci loke upādiyati; anupādiyaṁ na paritassati, aparitassaṁ paccattaññeva parinibbāyati. `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti pajānāti.

“so sukhaṁ ce vedanaṁ vedayati, sā aniccāti pajānāti, anajjhositāti pajānāti, anabhinanditāti pajānāti. dukkhaṁ ce vedanaṁ vedayati, sā aniccāti pajānāti, anajjhositāti pajānāti, anabhinanditāti pajānāti. adukkhamasukhaṁ ce vedanaṁ vedayati, sā aniccāti pajānāti, anajjhositāti pajānāti, anabhinanditāti pajānāti. so sukhaṁ ce vedanaṁ vedayati, visaṁyutto naṁ vedayati. dukkhaṁ ce vedanaṁ vedayati, visaṁyutto naṁ {taṁ vedanaṁ (sī0 pī0), vedanaṁ (ka0)} vedayati. adukkhamasukhaṁ ce vedanaṁ vedayati, visaṁyutto naṁ vedayati.

“so kāyapariyantikaṁ vedanaṁ vedayamāno kāyapariyantikaṁ vedanaṁ vedayāmīti pajānāti, jīvitapariyantikaṁ vedanaṁ vedayamāno jīvitapariyantikaṁ vedanaṁ vedayāmīti pajānāti. kāyassa bhedā uddhaṁ jīvitapariyādānā idheva sabbavedayitāni anabhinanditāni sītībhavissanti, sarīrāni avasissantīti pajānāti.

“seyyathāpi, bhikkhave, puriso kumbhakārapākā uṇhaṁ kumbhaṁ uddharitvā same bhūmibhāge paṭisisseyya {paṭiviseyya (sī0), patiṭṭhapeyya (syā0 kaṁ0 pī0), paṭiseveyya (ṭīkā)}. tatra yāyaṁ usmā sā tattheva vūpasameyya, kapallāni avasisseyyuṁ. evameva kho, bhikkhave, bhikkhu kāyapariyantikaṁ vedanaṁ vedayamāno kāyapariyantikaṁ vedanaṁ vedayāmīti pajānāti, jīvitapariyantikaṁ vedanaṁ vedayamāno jīvitapariyantikaṁ vedanaṁ vedayāmīti pajānāti. kāyassa bhedā uddhaṁ jīvitapariyādānā idheva sabbavedayitāni anabhinanditāni sītībhavissanti, sarīrāni avasissantīti pajānāti.

“taṁ kiṁ maññatha, bhikkhave, api nu kho khīṇāsavo bhikkhu puññābhisaṅkhāraṁ vā abhisaṅkhareyya apuññābhisaṅkhāraṁ vā abhisaṅkhareyya āneñjābhisaṅkhāraṁ vā abhisaṅkhareyyā” ti? “no hetaṁ, bhante”. “sabbaso vā pana saṅkhāresu asati, saṅkhāranirodhā api nu kho viññāṇaṁ paññāyethā” ti? “no hetaṁ, bhante”. “sabbaso vā pana viññāṇe asati, viññāṇanirodhā api nu kho nāmarūpaṁ paññāyethā” ti? “no hetaṁ, bhante”. “sabbaso vā pana nāmarūpe asati, nāmarūpanirodhā api nu kho saḷāyatanaṁ paññāyethā” ti? “no hetaṁ, bhante”. “sabbaso vā pana saḷāyatane asati, saḷāyatananirodhā api nu kho phasso paññāyethā” ti? “no hetaṁ, bhante”. “sabbaso vā pana phasse asati, phassanirodhā api nu kho vedanā paññāyethā” ti? “no hetaṁ, bhante”. “sabbaso vā pana vedanāya asati, vedanānirodhā api nu kho taṇhā paññāyethā” ti? “no hetaṁ, bhante”. “sabbaso vā pana taṇhāya asati, taṇhānirodhā api nu kho upādānaṁ paññāyethā” ti? “no hetaṁ, bhante”. “sabbaso vā pana upādāne asati, upādānanirodhā api nu kho bhavo paññāyethā” ti. “no hetaṁ, bhante”. “sabbaso vā pana bhave asati, bhavanirodhā api nu kho jāti paññāyethā” ti? “no hetaṁ, bhante”. “sabbaso vā pana jātiyā asati, jātinirodhā api nu kho jarāmaraṇaṁ paññāyethā” ti? “no hetaṁ, bhante”.

“sādhu sādhu, bhikkhave, evametaṁ, bhikkhave, netaṁ aññathā. saddahatha me taṁ, bhikkhave, adhimuccatha, nikkaṅkhā ettha hotha nibbicikicchā. esevanto dukkhassā” ti. paṭhamaṁ.

2. upādānasuttaṁ

52. sāvatthiyaṁ viharati ...pe0 ... “upādāniyesu, bhikkhave, dhammesu assādānupassino viharato taṇhā pavaḍḍhati. taṇhāpaccayā upādānaṁ; upādānapaccayā bhavo; bhavapaccayā jāti; jātipaccayā jarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hoti”.

“seyyathāpi, bhikkhave, dasannaṁ vā kaṭṭhavāhānaṁ vīsāya vā kaṭṭhavāhānaṁ tiṁsāya vā kaṭṭhavāhānaṁ cattārīsāya vā kaṭṭhavāhānaṁ mahāaggikkhandho jaleyya. tatra puriso kālena kālaṁ sukkhāni ceva tiṇāni pakkhipeyya, sukkhāni ca gomayāni pakkhipeyya, sukkhāni ca kaṭṭhāni pakkhipeyya. evañhi so, bhikkhave, mahāaggikkhandho tadāhāro tadupādāno ciraṁ dīghamaddhānaṁ jaleyya. evameva kho, bhikkhave, upādāniyesu dhammesu assādānupassino viharato taṇhā pavaḍḍhati. taṇhāpaccayā upādānaṁ ...pe0 ... evametassa kevalassa dukkhakkhandhassa samudayo hoti.

“upādāniyesu, bhikkhave, dhammesu ādīnavānupassino viharato taṇhā nirujjhati. taṇhānirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṁ sokaparidevadukkhadomanassupāyāsā nirujjhanti. evametassa kevalassa dukkhakkhandhassa nirodho hoti.

“seyyathāpi, bhikkhave, dasannaṁ vā kaṭṭhavāhānaṁ vīsāya vā tiṁsāya vā cattārīsāya vā kaṭṭhavāhānaṁ mahāaggikkhandho jaleyya; tatra puriso na kālena kālaṁ sukkhāni ceva tiṇāni pakkhipeyya, na sukkhāni ca gomayāni pakkhipeyya, na sukkhāni ca kaṭṭhāni pakkhipeyya. evañhi so, bhikkhave, mahāaggikkhandho purimassa ca upādānassa pariyādānā aññassa ca anupahārā {anupāhārā (pī0)} anāhāro nibbāyeyya. evameva kho, bhikkhave, upādāniyesu dhammesu ādīnavānupassino viharato taṇhā nirujjhati, taṇhānirodhā upādānanirodho ...pe0 ... evametassa kevalassa dukkhakkhandhassa nirodho hotī” ti. dutiyaṁ.

3. saṁyojanasuttaṁ

53. sāvatthiyaṁ viharati ...pe0 ... “saṁyojaniyesu, bhikkhave, dhammesu assādānupassino viharato taṇhā pavaḍḍhati. taṇhāpaccayā upādānaṁ; upādānapaccayā bhavo; bhavapaccayā jāti; jātipaccayā jarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hoti”.

“seyyathāpi, bhikkhave, telañca paṭicca vaṭṭiñca paṭicca telappadīpo jhāyeyya. tatra puriso kālena kālaṁ telaṁ āsiñceyya vaṭṭiṁ upasaṁhareyya. evañhi so, bhikkhave, telappadīpo tadāhāro tadupādāno ciraṁ dīghamaddhānaṁ jaleyya. evameva kho, bhikkhave, saṁyojaniyesu dhammesu assādānupassino viharato taṇhā pavaḍḍhati. taṇhāpaccayā upādānaṁ; upādānapaccayā bhavo; bhavapaccayā jāti ; jātipaccayā jarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hoti.

“saṁyojaniyesu, bhikkhave, dhammesu ādīnavānupassino viharato taṇhā nirujjhati. taṇhānirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṁ sokaparidevadukkhadomanassupāyāsā nirujjhanti. evametassa kevalassa dukkhakkhandhassa nirodho hoti.

“seyyathāpi, bhikkhave, telañca paṭicca vaṭṭiñca paṭicca telappadīpo jhāyeyya. tatra puriso na kālena kālaṁ telaṁ āsiñceyya na vaṭṭiṁ upasaṁhareyya. evañhi so, bhikkhave, telappadīpo purimassa ca upādānassa pariyādānā aññassa ca anupahārā anāhāro nibbāyeyya. evameva kho, bhikkhave, saṁyojaniyesu dhammesu ādīnavānupassino viharato taṇhā nirujjhati. taṇhānirodhā upādānanirodho ...pe0 ... evametassa kevalassa dukkhakkhandhassa nirodho hotī” ti. tatiyaṁ.

4. dutiyasaṁyojanasuttaṁ

54. sāvatthiyaṁ viharati ...pe0 ... “seyyathāpi, bhikkhave, telañca paṭicca vaṭṭiñca paṭicca telappadīpo jhāyeyya. tatra puriso kālena kālaṁ telaṁ āsiñceyya vaṭṭiṁ upasaṁhareyya. evañhi so, bhikkhave, telappadīpo tadāhāro tadupādāno ciraṁ dīghamaddhānaṁ jaleyya. evameva kho, bhikkhave, saṁyojaniyesu dhammesu assādānupassino viharato taṇhā pavaḍḍhati. taṇhāpaccayā upādānaṁ ...pe0 ... evametassa kevalassa dukkhakkhandhassa samudayo hoti”.

“seyyathāpi, bhikkhave, telañca paṭicca vaṭṭiñca paṭicca telappadīpo jhāyeyya. tatra puriso na kālena kālaṁ telaṁ āsiñceyya na vaṭṭiṁ upasaṁhareyya. evañhi so, bhikkhave, telappadīpo purimassa ca upādānassa pariyādānā aññassa ca anupahārā anāhāro nibbāyeyya. evameva kho, bhikkhave, saṁyojaniyesu dhammesu ādīnavānupassino viharato taṇhā nirujjhati. taṇhānirodhā upādānanirodho ...pe0 ... evametassa kevalassa dukkhakkhandhassa nirodho hotī” ti. catutthaṁ.

5. mahārukkhasuttaṁ

55. sāvatthiyaṁ viharati ...pe0 ... “upādāniyesu, bhikkhave, dhammesu assādānupassino viharato taṇhā pavaḍḍhati. taṇhāpaccayā upādānaṁ; upādānapaccayā bhavo ...pe0 ... evametassa kevalassa dukkhakkhandhassa samudayo hoti”.

“seyyathāpi, bhikkhave, mahārukkho. tassa yāni ceva mūlāni adhogamāni, yāni ca tiriyaṅgamāni, sabbāni tāni uddhaṁ ojaṁ abhiharanti. evañhi so, bhikkhave, mahārukkho tadāhāro tadupādāno ciraṁ dīghamaddhānaṁ tiṭṭheyya. evameva kho, bhikkhave, upādāniyesu dhammesu assādānupassino viharato taṇhā pavaḍḍhati. taṇhāpaccayā upādānaṁ ...pe0 ... evametassa kevalassa dukkhakkhandhassa samudayo hoti.

“upādāniyesu, bhikkhave, dhammesu ādīnavānupassino viharato taṇhā nirujjhati. taṇhānirodhā upādānanirodho; upādānanirodhā bhavanirodho ...pe0 ... evametassa kevalassa dukkhakkhandhassa nirodho hoti.

“seyyathāpi, bhikkhave, mahārukkho. atha puriso āgaccheyya kuddālapiṭakaṁ {kudālapiṭakaṁ (aññattha)} ādāya. so taṁ rukkhaṁ mūle chindeyya, mūlaṁ chinditvā palikhaṇeyya {paliṁkhaṇeyya (pī0 ka0)}, palikhaṇitvā mūlāni uddhareyya antamaso usīranāḷimattānipi. so taṁ rukkhaṁ khaṇḍākhaṇḍikaṁ chindeyya, khaṇḍākhaṇḍikaṁ chinditvā phāleyya, phāletvā sakalikaṁ sakalikaṁ kareyya, sakalikaṁ sakalikaṁ karitvā vātātape visoseyya; vātātape visosetvā agginā ḍaheyya, agginā ḍahetvā masiṁ kareyya, masiṁ karitvā mahāvāte vā ophuṇeyya {opuneyya (sī0 pī0), ophuneyya (syā0 kaṁ0 ka0)} nadiyā vā sīghasotāya pavāheyya. evañhi so, bhikkhave, mahārukkho ucchinnamūlo assa tālāvatthukato anabhāvaṁkato {anabhāvakato (sī0), anabhāvaṅgato (syā0 kaṁ0)} āyatiṁ anuppādadhammo. evameva kho, bhikkhave, upādāniyesu dhammesu ādīnavānupassino viharato taṇhā nirujjhati. taṇhānirodhā upādānanirodho; upādānanirodhā bhavanirodho ...pe0 ... evametassa kevalassa dukkhakkhandhassa nirodho hotī” ti. pañcamaṁ.

6. dutiyamahārukkhasuttaṁ

56. sāvatthiyaṁ viharati ...pe0 ... “seyyathāpi, bhikkhave, mahārukkho. tassa yāni ceva mūlāni adhogamāni, yāni ca tiriyaṅgamāni, sabbāni tāni uddhaṁ ojaṁ abhiharanti. evañhi so, bhikkhave, mahārukkho tadāhāro tadupādāno ciraṁ dīghamaddhānaṁ tiṭṭheyya. evameva kho, bhikkhave, upādāniyesu dhammesu assādānupassino viharato taṇhā pavaḍḍhati. taṇhāpaccayā upādānaṁ ...pe0 ... evametassa kevalassa dukkhakkhandhassa samudayo hoti”.

“seyyathāpi, bhikkhave, mahārukkho. atha puriso āgaccheyya kuddālapiṭakaṁ ādāya. so taṁ rukkhaṁ mūle chindeyya, mūle chetvā palikhaṇeyya, palikhaṇitvā mūlāni uddhareyya ...pe0 ... nadiyā vā sīghasotāya pavāheyya. evañhi so, bhikkhave, mahārukkho ucchinnamūlo assa tālāvatthukato anabhāvaṅkato āyatiṁ anuppādadhammo. evameva kho, bhikkhave, upādāniyesu dhammesu ādīnavānupassino viharato taṇhā nirujjhati. taṇhānirodhā upādānanirodho ...pe0 ... evametassa kevalassa dukkhakkhandhassa nirodho hotī” ti. chaṭṭhaṁ.

7. taruṇarukkhasuttaṁ

57. sāvatthiyaṁ viharati ...pe0 ... “saṁyojaniyesu, bhikkhave, dhammesu assādānupassino viharato taṇhā pavaḍḍhati. taṇhāpaccayā upādānaṁ ...pe0 ... evametassa kevalassa dukkhakkhandhassa samudayo hoti”.

“seyyathāpi, bhikkhave, taruṇo rukkho. tassa puriso kālena kālaṁ mūlāni palimajjeyya {palisanneyya (sī0), palisajjeyya (syā0 kaṁ0 pī0), palipaṭṭheyya (ka0), palisandeyya, palibandheyya (ṭīkānurūpaṁ)} kālena kālaṁ paṁsuṁ dadeyya, kālena kālaṁ udakaṁ dadeyya. evañhi so, bhikkhave, taruṇo rukkho tadāhāro tadupādāno vuddhiṁ virūḷhiṁ vepullaṁ āpajjeyya. evameva kho, bhikkhave, saṁyojaniyesu dhammesu assādānupassino viharato taṇhā pavaḍḍhati. taṇhāpaccayā upādānaṁ ...pe0 ... evametassa kevalassa dukkhakkhandhassa samudayo hoti.

“saṁyojaniyesu, bhikkhave, dhammesu ādīnavānupassino viharato taṇhā nirujjhati. taṇhānirodhā upādānanirodho ...pe0 ... evametassa kevalassa dukkhakkhandhassa nirodho hoti.

“seyyathāpi, bhikkhave, taruṇo rukkho. atha puriso āgaccheyya kuddālapiṭakaṁ ādāya ...pe0 ... nadiyā vā sīghasotāya pavāheyya. evañhi so, bhikkhave, taruṇo rukkho ucchinnamūlo assa tālāvatthukato anabhāvaṅkato āyatiṁ anuppādadhammo. evameva kho, bhikkhave, saṁyojaniyesu dhammesu ādīnavānupassino viharato taṇhā nirujjhati. taṇhānirodhā upādānanirodho ...pe0 ... evametassa kevalassa dukkhakkhandhassa nirodho hotī” ti. sattamaṁ.

8. nāmarūpasuttaṁ

58. sāvatthiyaṁ viharati ...pe0 ... “saṁyojaniyesu, bhikkhave, dhammesu assādānupassino viharato nāmarūpassa avakkanti hoti. nāmarūpapaccayā saḷāyatanaṁ ...pe0 ... evametassa kevalassa dukkhakkhandhassa samudayo hoti”.

“seyyathāpi, bhikkhave, mahārukkho. tassa yāni ceva mūlāni adhogamāni, yāni ca tiriyaṅgamāni, sabbāni tāni uddhaṁ ojaṁ abhiharanti. evañhi so, bhikkhave, mahārukkho tadāhāro tadupādāno ciraṁ dīghamaddhānaṁ tiṭṭheyya. evameva kho, bhikkhave, saṁyojaniyesu dhammesu assādānupassino viharato nāmarūpassa avakkanti hoti ...pe0 ....

“saṁyojaniyesu, bhikkhave, dhammesu ādīnavānupassino viharato nāmarūpassa avakkanti na hoti. nāmarūpanirodhā saḷāyatananirodho ...pe0 ... evametassa kevalassa dukkhakkhandhassa nirodho hoti.

“seyyathāpi, bhikkhave, mahārukkho. atha puriso āgaccheyya kuddālapiṭakaṁ ādāya ...pe0 ... āyatiṁ anuppādadhammo. evameva kho, bhikkhave, saṁyojaniyesu dhammesu ādīnavānupassino viharato nāmarūpassa avakkanti na hoti. nāmarūpanirodhā saḷāyatananirodho ...pe0 ... evametassa kevalassa dukkhakkhandhassa nirodho hotī” ti. aṭṭhamaṁ.

9. viññāṇasuttaṁ

59. sāvatthiyaṁ viharati ...pe0 ... “saṁyojaniyesu, bhikkhave, dhammesu assādānupassino viharato viññāṇassa avakkanti hoti. viññāṇapaccayā nāmarūpaṁ ...pe0 ... evametassa kevalassa dukkhakkhandhassa samudayo hoti”.

“seyyathāpi, bhikkhave, mahārukkho. tassa yāni ceva mūlāni ...pe0 ... evameva kho, bhikkhave, saṁyojaniyesu dhammesu assādānupassino viharato viññāṇassa avakkanti hoti ...pe0 ....

“saṁyojaniyesu, bhikkhave, dhammesu ādīnavānupassino viharato viññāṇassa avakkanti na hoti. viññāṇanirodhā nāmarūpanirodho ...pe0 ... evametassa kevalassa dukkhakkhandhassa nirodho hoti.

“seyyathāpi, bhikkhave, mahārukkho. atha puriso āgaccheyya kuddālapiṭakaṁ ādāya ...pe0 ... āyatiṁ anuppādadhammo. evameva kho, bhikkhave, saṁyojaniyesu dhammesu ādīnavānupassino viharato viññāṇassa avakkanti na hoti. viññāṇassa nirodhā nāmarūpanirodho ...pe0 ... evametassa kevalassa dukkhakkhandhassa nirodho hotī” ti. navamaṁ.

10. nidānasuttaṁ

60. ekaṁ samayaṁ bhagavā kurūsu viharati kammāsadhammaṁ nāma kurūnaṁ nigamo. atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando bhagavantaṁ etadavoca -- “acchariyaṁ, bhante, abbhutaṁ, bhante! yāva gambhīro cāyaṁ, bhante, paṭiccasamuppādo gambhīrāvabhāso ca, atha ca pana me uttānakuttānako viya khāyatī” ti.

“mā hevaṁ, ānanda, mā hevaṁ, ānanda {mā hevaṁ ānanda avaca mā hevaṁ ānanda avaca (dī0 ni0 2 mahānidānasutte)}! gambhīro cāyaṁ, ānanda, paṭiccasamuppādo gambhīrāvabhāso ca. etassa, ānanda, dhammassa ananubodhā appaṭivedhā evamayaṁ pajā tantākulakajātā kulagaṇṭhikajātā {guḷāguṇṭhikajātā (sī0), guḷīguṇṭhikajātā (syā0 kaṁ0)} muñjapabbajabhūtā {muñjababbajabhūtā (sī0)} apāyaṁ duggatiṁ vinipātaṁ saṁsāraṁ nātivattati.

“upādāniyesu, ānanda, dhammesu assādānupassino viharato taṇhā pavaḍḍhati. taṇhāpaccayā upādānaṁ; upādānapaccayā bhavo; bhavapaccayā jāti; jātipaccayā jarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hoti.

“seyyathāpi, ānanda, mahārukkho. tassa yāni ceva mūlāni adhogamāni, yāni ca tiriyaṅgamāni, sabbāni tāni uddhaṁ ojaṁ abhiharanti. evañhi so, ānanda, mahārukkho tadāhāro tadupādāno ciraṁ dīghamaddhānaṁ tiṭṭheyya. evameva kho, ānanda, upādāniyesu dhammesu assādānupassino viharato taṇhā pavaḍḍhati. taṇhāpaccayā upādānaṁ ; upādānapaccayā bhavo ...pe0 ... evametassa kevalassa dukkhakkhandhassa samudayo hoti.

“upādāniyesu, ānanda, dhammesu ādīnavānupassino viharato taṇhā nirujjhati. taṇhānirodhā upādānanirodho; upādānanirodhā bhavanirodho ...pe0 ... evametassa kevalassa dukkhakkhandhassa nirodho hoti.

“seyyathāpi, ānanda, mahārukkho. atha puriso āgaccheyya kuddālapiṭakaṁ ādāya. so taṁ rukkhaṁ mūle chindeyya, mūle chetvā palikhaṇeyya, palikhaṇitvā mūlāni uddhareyya antamaso usīranāḷimattānipi. so taṁ rukkhaṁ khaṇḍākhaṇḍikaṁ chindeyya. khaṇḍākhaṇḍikaṁ chinditvā phāleyya; phāletvā sakalikaṁ sakalikaṁ kareyya, sakalikaṁ sakalikaṁ karitvā vātātape visoseyya, vātātape visosetvā agginā ḍaheyya, agginā ḍahetvā masiṁ kareyya, masiṁ karitvā mahāvāte vā ophuṇeyya, nadiyā vā sīghasotāya pavāheyya. evañhi so, ānanda, mahārukkho ucchinnamūlo assa tālāvatthukato anabhāvaṅkato āyatiṁ anuppādadhammo. evameva kho, ānanda, upādāniyesu dhammesu ādīnavānupassino viharato taṇhā nirujjhati. taṇhānirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṁ sokaparidevadukkhadomanassupāyāsā nirujjhanti. evametassa kevalassa dukkhakkhandhassa nirodho hotī” ti. dasamaṁ.

dukkhavaggo chaṭṭho.

tassuddānaṁ --

parivīmaṁsanupādānaṁ, dve ca saṁyojanāni ca.

mahārukkhena dve vuttā, taruṇena ca sattamaṁ.

nāmarūpañca viññāṇaṁ, nidānena ca te dasāti..

7. mahāvaggo

1. assutavāsuttaṁ

61. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme ...pe0 ... “assutavā, bhikkhave, puthujjano imasmiṁ cātumahābhūtikasmiṁ kāyasmiṁ nibbindeyyapi virajjeyyapi vimucceyyapi. taṁ kissa hetu? {cātummahābhūtikasmiṁ (sī0 syā0 kaṁ0)} dissati, bhikkhave {dissati hi bhikkhave (sī0 syā0 kaṁ0)}, imassa cātumahābhūtikassa kāyassa ācayopi apacayopi ādānampi nikkhepanampi. tasmā tatrāssutavā puthujjano nibbindeyyapi virajjeyyapi vimucceyyapi”.

“yañca kho etaṁ, bhikkhave, vuccati cittaṁ itipi, mano itipi, viññāṇaṁ itipi, tatrāssutavā puthujjano nālaṁ nibbindituṁ nālaṁ virajjituṁ nālaṁ vimuccituṁ. taṁ kissa hetu? dīgharattañhetaṁ, bhikkhave, assutavato puthujjanassa ajjhositaṁ mamāyitaṁ parāmaṭṭhaṁ -- `etaṁ mama, esohamasmi, eso me attā'ti. tasmā tatrāssutavā puthujjano nālaṁ nibbindituṁ nālaṁ virajjituṁ nālaṁ vimuccituṁ.

“varaṁ, bhikkhave, assutavā puthujjano imaṁ cātumahābhūtikaṁ kāyaṁ attato upagaccheyya, na tveva cittaṁ. taṁ kissa hetu? dissatāyaṁ, bhikkhave, cātumahābhūtiko kāyo ekampi vassaṁ tiṭṭhamāno dvepi vassāni tiṭṭhamāno tīṇipi vassāni tiṭṭhamāno cattāripi vassāni tiṭṭhamāno pañcapi vassāni tiṭṭhamāno dasapi vassāni tiṭṭhamāno vīsatipi vassāni tiṭṭhamāno tiṁsampi vassāni tiṭṭhamāno cattārīsampi vassāni tiṭṭhamāno paññāsampi vassāni tiṭṭhamāno vassasatampi tiṭṭhamāno, bhiyyopi tiṭṭhamāno.

“yañca kho etaṁ, bhikkhave, vuccati cittaṁ itipi, mano itipi, viññāṇaṁ itipi, taṁ rattiyā ca divasassa ca aññadeva uppajjati aññaṁ nirujjhati. seyyathāpi, bhikkhave, makkaṭo araññe pavane caramāno sākhaṁ gaṇhati, taṁ muñcitvā aññaṁ gaṇhati, taṁ muñcitvā aññaṁ gaṇhati; evameva kho, bhikkhave, yamidaṁ vuccati cittaṁ itipi, mano itipi, viññāṇaṁ itipi, taṁ rattiyā ca divasassa ca aññadeva uppajjati aññaṁ nirujjhati.

“tatra, bhikkhave, sutavā ariyasāvako paṭiccasamuppādaṁyeva sādhukaṁ yoniso manasi karoti -- `iti imasmiṁ sati idaṁ hoti, imassuppādā idaṁ uppajjati; imasmiṁ asati idaṁ na hoti, imassa nirodhā idaṁ nirujjhati -- yadidaṁ avijjāpaccayā saṅkhārā; saṅkhārapaccayā viññāṇaṁ ...pe0 ... evametassa kevalassa dukkhakkhandhassa samudayo hoti. avijjāya tveva asesavirāganirodhā saṅkhāranirodho; saṅkhāranirodhā viññāṇanirodho ...pe0 ... evametassa kevalassa dukkhakkhandhassa nirodho hotī” 'ti.

“evaṁ passaṁ, bhikkhave, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati; nibbindaṁ virajjati, virāgā vimuccati, vimuttasmiṁ vimuttamiti ñāṇaṁ hoti. `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti pajānātī” ti. paṭhamaṁ.

2. dutiyaassutavāsuttaṁ

62. sāvatthiyaṁ viharati ...pe0 ... “assutavā, bhikkhave, puthujjano imasmiṁ cātumahābhūtikasmiṁ kāyasmiṁ nibbindeyyapi virajjeyyapi vimucceyyapi. taṁ kissa hetu? dissati, bhikkhave, imassa cātumahābhūtikassa kāyassa ācayopi apacayopi ādānampi nikkhepanampi. tasmā tatrāssutavā puthujjano nibbindeyyapi virajjeyyapi vimucceyyapi. yañca kho etaṁ, bhikkhave, vuccati cittaṁ itipi, mano itipi, viññāṇaṁ itipi, tatrāssutavā puthujjano nālaṁ nibbindituṁ nālaṁ virajjituṁ nālaṁ vimuccituṁ. taṁ kissa hetu? dīgharattañhetaṁ, bhikkhave, assutavato puthujjanassa ajjhositaṁ mamāyitaṁ parāmaṭṭhaṁ -- `etaṁ mama, esohamasmi, eso me attā'ti. tasmā tatrāssutavā puthujjano nālaṁ nibbindituṁ nālaṁ virajjituṁ nālaṁ vimuccituṁ”.

“varaṁ, bhikkhave, assutavā puthujjano imaṁ cātumahābhūtikaṁ kāyaṁ attato upagaccheyya, na tveva cittaṁ. taṁ kissa hetu? dissatāyaṁ, bhikkhave, cātumahābhūtiko kāyo ekampi vassaṁ tiṭṭhamāno dvepi vassāni tiṭṭhamāno tīṇipi vassāni tiṭṭhamāno cattāripi vassāni tiṭṭhamāno pañcapi vassāni tiṭṭhamāno dasapi vassāni tiṭṭhamāno vīsatipi vassāni tiṭṭhamāno tiṁsampi vassāni tiṭṭhamāno cattārīsampi vassāni tiṭṭhamāno paññāsampi vassāni tiṭṭhamāno vassasatampi tiṭṭhamāno, bhiyyopi tiṭṭhamāno. yañca kho etaṁ, bhikkhave, vuccati cittaṁ itipi, mano itipi, viññāṇaṁ itipi, taṁ rattiyā ca divasassa ca aññadeva uppajjati aññaṁ nirujjhati.

“tatra, bhikkhave, sutavā ariyasāvako paṭiccasamuppādaṁyeva sādhukaṁ yoniso manasi karoti -- `iti imasmiṁ sati idaṁ hoti, imassuppādā idaṁ uppajjati; imasmiṁ asati idaṁ na hoti, imassa nirodhā idaṁ nirujjhatī'ti. sukhavedaniyaṁ, bhikkhave, phassaṁ paṭicca uppajjati sukhavedanā. tasseva sukhavedaniyassa phassassa nirodhā yaṁ tajjaṁ vedayitaṁ sukhavedaniyaṁ phassaṁ paṭicca uppannā sukhavedanā sā nirujjhati sā vūpasammati. dukkhavedaniyaṁ, bhikkhave, phassaṁ paṭicca uppajjati dukkhavedanā. tasseva dukkhavedaniyassa phassassa nirodhā yaṁ tajjaṁ vedayitaṁ dukkhavedaniyaṁ phassaṁ paṭicca uppannā dukkhavedanā sā nirujjhati sā vūpasammati. adukkhamasukhavedaniyaṁ, bhikkhave, phassaṁ paṭicca uppajjati adukkhamasukhavedanā. tasseva adukkhamasukhavedaniyassa phassassa nirodhā yaṁ tajjaṁ vedayitaṁ adukkhamasukhavedaniyaṁ phassaṁ paṭicca uppannā adukkhamasukhavedanā sā nirujjhati sā vūpasammati.

“seyyathāpi, bhikkhave, dvinnaṁ kaṭṭhānaṁ saṅghaṭṭanasamodhānā usmā jāyati tejo abhinibbattati. tesaṁyeva dvinnaṁ kaṭṭhānaṁ nānākatavinibbhogā {nānābhāvāvinikkhepā (sī0 pī0) ma0 ni0 3.357} yā tajjā usmā sā nirujjhati sā vūpasammati; evameva kho, bhikkhave, sukhavedaniyaṁ phassaṁ paṭicca uppajjati sukhavedanā. tasseva sukhavedaniyassa phassassa nirodhā yaṁ tajjaṁ vedayitaṁ sukhavedaniyaṁ phassaṁ paṭicca uppannā sukhavedanā sā nirujjhati sā vūpasammati ...pe0 ... adukkhamasukhavedaniyaṁ phassaṁ paṭicca uppajjati adukkhamasukhavedanā. tasseva adukkhamasukhavedaniyassa phassassa nirodhā yaṁ tajjaṁ vedayitaṁ adukkhamasukhavedaniyaṁ phassaṁ paṭicca uppannā adukkhamasukhavedanā sā nirujjhati sā vūpasammati.

“evaṁ passaṁ, bhikkhave, sutavā ariyasāvako phassepi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati; nibbindaṁ virajjati, virāgā vimuccati, vimuttasmiṁ vimuttamiti ñāṇaṁ hoti. `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti pajānātī” ti. dutiyaṁ.

3. puttamaṁsūpamasuttaṁ

63. sāvatthiyaṁ ...pe0 ... “cattārome, bhikkhave, āhārā bhūtānaṁ vā sattānaṁ ṭhitiyā sambhavesīnaṁ vā anuggahāya. katame cattāro? kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṁ catutthaṁ. ime kho, bhikkhave, cattāro āhārā bhūtānaṁ vā sattānaṁ ṭhitiyā sambhavesīnaṁ vā anuggahāya”.

“kathañca, bhikkhave, kabaḷīkāro āhāro daṭṭhabbo? seyyathāpi, bhikkhave, dve jāyampatikā {jayampatikā (sī0 pī0) ṭīkā oloketabbā} parittaṁ sambalaṁ ādāya kantāramaggaṁ paṭipajjeyyuṁ. tesamassa ekaputtako piyo manāpo. atha kho tesaṁ, bhikkhave, dvinnaṁ jāyampatikānaṁ kantāragatānaṁ yā parittā sambalamattā, sā parikkhayaṁ pariyādānaṁ gaccheyya. siyā ca nesaṁ kantārāvaseso anatiṇṇo. atha kho tesaṁ, bhikkhave, dvinnaṁ jāyampatikānaṁ evamassa -- `amhākaṁ kho yā parittā sambalamattā sā parikkhīṇā pariyādiṇṇā {pariyādinnā (syā0 kaṁ0)}. atthi cāyaṁ kantārāvaseso anittiṇṇo {anitthiṇṇo (syā0 kaṁ0), anatiṇṇo (ka0)}. yaṁnūna mayaṁ imaṁ ekaputtakaṁ piyaṁ manāpaṁ vadhitvā vallūrañca soṇḍikañca karitvā puttamaṁsāni khādantā evaṁ taṁ kantārāvasesaṁ nitthareyyāma, mā sabbeva tayo vinassimhā'ti. atha kho te, bhikkhave, dve jāyampatikā taṁ ekaputtakaṁ piyaṁ manāpaṁ vadhitvā vallūrañca soṇḍikañca karitvā puttamaṁsāni khādantā evaṁ taṁ kantārāvasesaṁ nitthareyyuṁ. te puttamaṁsāni ceva khādeyyuṁ, ure ca paṭipiseyyuṁ -- `kahaṁ, ekaputtaka, kahaṁ, ekaputtakā'ti.

“taṁ kiṁ maññatha, bhikkhave, api nu te davāya vā āhāraṁ āhāreyyuṁ, madāya vā āhāraṁ āhāreyyuṁ, maṇḍanāya vā āhāraṁ āhāreyyuṁ, vibhūsanāya vā āhāraṁ āhāreyyu” nti? “no hetaṁ, bhante”. “nanu te, bhikkhave, yāvadeva kantārassa nittharaṇatthāya āhāraṁ āhāreyyu” nti? “evaṁ, bhante”. “evameva khvāhaṁ, bhikkhave, kabaḷīkāro āhāro daṭṭhabbo” ti vadāmi. kabaḷīkāre, bhikkhave, āhāre pariññāte pañcakāmaguṇiko rāgo pariññāto hoti. pañcakāmaguṇike rāge pariññāte natthi taṁ saṁyojanaṁ yena saṁyojanena saṁyutto ariyasāvako puna imaṁ lokaṁ āgaccheyya.

“kathañca, bhikkhave, phassāhāro daṭṭhabbo? seyyathāpi, bhikkhave, gāvī niccammā kuṭṭaṁ ce {kuḍḍañce (sī0 syā0 kaṁ0 pī0)} nissāya tiṭṭheyya. ye kuṭṭanissitā pāṇā te naṁ khādeyyuṁ. rukkhaṁ ce nissāya tiṭṭheyya, ye rukkhanissitā pāṇā te naṁ khādeyyuṁ. udakaṁ ce nissāya tiṭṭheyya, ye udakanissitā pāṇā te naṁ khādeyyuṁ. ākāsaṁ ce nissāya tiṭṭheyya, ye ākāsanissitā pāṇā te naṁ khādeyyuṁ. yaṁ yadeva hi sā, bhikkhave, gāvī niccammā nissāya tiṭṭheyya, ye tannissitā {ye tannissitā tannissitā (sī0 syā0 kaṁ0 pī0)} pāṇā te naṁ khādeyyuṁ. evameva khvāhaṁ, bhikkhave, “phassāhāro daṭṭhabbo” ti vadāmi. phasse, bhikkhave, āhāre pariññāte tisso vedanā pariññātā honti. tīsu vedanāsu pariññātāsu ariyasāvakassa natthi kiñci uttarikaraṇīyanti {uttariṁkaraṇīyanti (sī0 pī0)} vadāmi.

“kathañca, bhikkhave, manosañcetanāhāro daṭṭhabbo? seyyathāpi, bhikkhave, aṅgārakāsu sādhikaporisā puṇṇā aṅgārānaṁ vītaccikānaṁ vītadhūmānaṁ. atha puriso āgaccheyya jīvitukāmo amaritukāmo sukhakāmo dukkhappaṭikūlo. tamenaṁ dve balavanto purisā nānābāhāsu gahetvā taṁ aṅgārakāsuṁ upakaḍḍheyyuṁ. atha kho, bhikkhave, tassa purisassa ārakāvassa cetanā ārakā patthanā ārakā paṇidhi. taṁ kissa hetu? evañhi, bhikkhave, tassa purisassa hoti -- `imaṁ cāhaṁ aṅgārakāsuṁ papatissāmi, tatonidānaṁ maraṇaṁ vā nigacchāmi maraṇamattaṁ vā dukkha'nti. evameva khvāhaṁ, bhikkhave, `manosañcetanāhāro daṭṭhabbo'ti vadāmi. manosañcetanāya, bhikkhave, āhāre pariññāte tisso taṇhā pariññātā honti. tīsu taṇhāsu pariññātāsu ariyasāvakassa natthi kiñci uttarikaraṇīyanti vadāmi.

“kathañca, bhikkhave, viññāṇāhāro daṭṭhabbo? seyyathāpi, bhikkhave, coraṁ āgucāriṁ gahetvā rañño dasseyyuṁ -- `ayaṁ te, deva, coro āgucārī, imassa yaṁ icchasi taṁ daṇḍaṁ paṇehī'ti. tamenaṁ rājā evaṁ vadeyya -- `gacchatha, bho, imaṁ purisaṁ pubbaṇhasamayaṁ sattisatena hanathā'ti. tamenaṁ pubbaṇhasamayaṁ sattisatena haneyyuṁ. atha rājā majjhanhikasamayaṁ evaṁ vadeyya -- `ambho, kathaṁ so puriso'ti? `tatheva, deva, jīvatī'ti. tamenaṁ rājā evaṁ vadeyya -- `gacchatha, bho, taṁ purisaṁ majjhanhikasamayaṁ sattisatena hanathā'ti. tamenaṁ majjhanhikasamayaṁ sattisatena haneyyuṁ. atha rājā sāyanhasamayaṁ evaṁ vadeyya -- `ambho, kathaṁ so puriso'ti? `tatheva, deva, jīvatī'ti. tamenaṁ rājā evaṁ vadeyya -- `gacchatha, bho, taṁ purisaṁ sāyanhasamayaṁ sattisatena hanathā'ti. tamenaṁ sāyanhasamayaṁ sattisatena haneyyuṁ. taṁ kiṁ maññatha, bhikkhave, api nu so puriso divasaṁ tīhi sattisatehi haññamāno tatonidānaṁ dukkhaṁ domanassaṁ paṭisaṁvediyethā” ti? “ekissāpi, bhante, sattiyā haññamāno tatonidānaṁ dukkhaṁ domanassaṁ paṭisaṁvediyetha; ko pana vādo tīhi sattisatehi haññamāno” ti! “evameva khvāhaṁ, bhikkhave, viññāṇāhāro daṭṭhabboti vadāmi. viññāṇe, bhikkhave, āhāre pariññāte nāmarūpaṁ pariññātaṁ hoti, nāmarūpe pariññāte ariyasāvakassa natthi kiñci uttarikaraṇīyanti vadāmī” ti. tatiyaṁ.

4. atthirāgasuttaṁ

64. sāvatthiyaṁ viharati ...pe0 ... “cattārome, bhikkhave, āhārā bhūtānaṁ vā sattānaṁ ṭhitiyā sambhavesīnaṁ vā anuggahāya. katame cattāro? kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṁ catutthaṁ. ime kho, bhikkhave, cattāro āhārā bhūtānaṁ vā sattānaṁ ṭhitiyā sambhavesīnaṁ vā anuggahāya”.

“kabaḷīkāre ce, bhikkhave, āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷhaṁ. yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti. yattha atthi nāmarūpassa avakkanti, atthi tattha saṅkhārānaṁ vuddhi. yattha atthi saṅkhārānaṁ vuddhi, atthi tattha āyatiṁ punabbhavābhinibbatti. yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ. yattha atthi āyatiṁ jātijarāmaraṇaṁ, sasokaṁ taṁ, bhikkhave, sadaraṁ saupāyāsanti vadāmi.

“phasse ce, bhikkhave, āhāre ...pe0 ... manosañcetanāya ce, bhikkhave, āhāre ... viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷhaṁ. yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti. yattha atthi nāmarūpassa avakkanti, atthi tattha saṅkhārānaṁ vuddhi. yattha atthi saṅkhārānaṁ vuddhi, atthi tattha āyatiṁ punabbhavābhinibbatti. yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ. yattha atthi āyatiṁ jātijarāmaraṇaṁ, sasokaṁ taṁ, bhikkhave, sadaraṁ saupāyāsanti vadāmi.

“seyyathāpi, bhikkhave, rajako vā cittakārako vā sati rajanāya vā lākhāya vā haliddiyā vā nīliyā vā mañjiṭṭhāya vā suparimaṭṭhe vā phalake bhittiyā vā dussapaṭṭe vā itthirūpaṁ vā purisarūpaṁ vā abhinimmineyya sabbaṅgapaccaṅgaṁ; evameva kho, bhikkhave, kabaḷīkāre ce āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷhaṁ. yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti. yattha atthi nāmarūpassa avakkanti, atthi tattha saṅkhārānaṁ vuddhi. yattha atthi saṅkhārānaṁ vuddhi, atthi tattha āyatiṁ punabbhavābhinibbatti. yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ. yattha atthi āyatiṁ jātijarāmaraṇaṁ, sasokaṁ taṁ, bhikkhave, sadaraṁ saupāyāsanti vadāmi.

“phasse ce, bhikkhave, āhāre ...pe0 ... manosañcetanāya ce, bhikkhave, āhāre ... viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷhaṁ. yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti. yattha atthi nāmarūpassa avakkanti, atthi tattha saṅkhārānaṁ vuddhi. yattha atthi saṅkhārānaṁ vuddhi, atthi tattha āyatiṁ punabbhavābhinibbatti. yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ. yattha atthi āyatiṁ jātijarāmaraṇaṁ, sasokaṁ taṁ, bhikkhave, sadaraṁ saupāyāsanti vadāmi.

“kabaḷīkāre ce, bhikkhave, āhāre natthi rāgo natthi nandī natthi taṇhā, appatiṭṭhitaṁ tattha viññāṇaṁ avirūḷhaṁ. yattha appatiṭṭhitaṁ viññāṇaṁ avirūḷhaṁ, natthi tattha nāmarūpassa avakkanti. yattha natthi nāmarūpassa avakkanti, natthi tattha saṅkhārānaṁ vuddhi. yattha natthi saṅkhārānaṁ vuddhi, natthi tattha āyatiṁ punabbhavābhinibbatti. yattha natthi āyatiṁ punabbhavābhinibbatti, natthi tattha āyatiṁ jātijarāmaraṇaṁ. yattha natthi āyatiṁ jātijarāmaraṇaṁ, asokaṁ taṁ, bhikkhave, adaraṁ anupāyāsanti vadāmi.

“phasse ce, bhikkhave, āhāre ...pe0 ... manosañcetanāya ce, bhikkhave, āhāre ... viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṁ tattha viññāṇaṁ avirūḷhaṁ. yattha appatiṭṭhitaṁ viññāṇaṁ avirūḷhaṁ, natthi tattha nāmarūpassa avakkanti. yattha natthi nāmarūpassa avakkanti, natthi tattha saṅkhārānaṁ vuddhi. yattha natthi saṅkhārānaṁ vuddhi, natthi tattha āyatiṁ punabbhavābhinibbatti. yattha natthi āyatiṁ punabbhavābhinibbatti, natthi tattha āyatiṁ jātijarāmaraṇaṁ. yattha natthi āyatiṁ jātijarāmaraṇaṁ, asokaṁ taṁ, bhikkhave, adaraṁ anupāyāsanti vadāmi.

“seyyathāpi, bhikkhave, kūṭāgāraṁ vā kūṭāgārasālaṁ vā uttarāya vā dakkhiṇāya vā pācīnāya vā vātapānā sūriye uggacchante vātapānena rasmi pavisitvā kvāssa patiṭṭhitā” {kattha patiṭṭhitā (ka0)} ti? “pacchimāyaṁ, bhante, bhittiyan”-ti. “pacchimā ce, bhikkhave, bhitti nāssa kvāssa patiṭṭhitā” ti? “pathaviyaṁ, bhante” ti. “pathavī ce, bhikkhave, nāssa kvāssa patiṭṭhitā” ti? “āpasmiṁ, bhante” ti. “āpo ce, bhikkhave, nāssa kvāssa patiṭṭhitā” ti? “appatiṭṭhitā, bhante” ti. “evameva kho, bhikkhave, kabaḷīkāre ce āhāre natthi rāgo natthi nandī natthi taṇhā ...pe0 ....

“phasse ce, bhikkhave, āhāre ... manosañcetanāya ce, bhikkhave, āhāre ... viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṁ tattha viññāṇaṁ avirūḷhaṁ. yattha appatiṭṭhitaṁ viññāṇaṁ avirūḷhaṁ, natthi tattha nāmarūpassa avakkanti. yattha natthi nāmarūpassa avakkanti, natthi tattha saṅkhārānaṁ vuddhi. yattha natthi saṅkhārānaṁ vuddhi, natthi tattha āyatiṁ punabbhavābhinibbatti. yattha natthi āyatiṁ punabbhavābhinibbatti, natthi tattha āyatiṁ jātijarāmaraṇaṁ. yattha natthi āyatiṁ jātijarāmaraṇaṁ asokaṁ taṁ, bhikkhave, adaraṁ anupāyāsanti vadāmī” ti. catutthaṁ.

5. nagarasuttaṁ

65. sāvatthiyaṁ viharati ...pe0 ... “pubbe me, bhikkhave, sambodhā anabhisambuddhassa bodhisattasseva sato etadahosi -- `kicchā vatāyaṁ loko āpanno jāyati ca jīyati ca mīyati ca cavati ca upapajjati ca. atha ca panimassa dukkhassa nissaraṇaṁ nappajānāti jarāmaraṇassa. kudāssu nāma imassa dukkhassa nissaraṇaṁ paññāyissati jarāmaraṇassā'ti? tassa mayhaṁ, bhikkhave, etadahosi -- `kimhi nu kho sati jarāmaraṇaṁ hoti, kiṁpaccayā jarāmaraṇa'nti ? tassa mayhaṁ, bhikkhave, yoniso manasikārā ahu paññāya abhisamayo -- `jātiyā kho sati jarāmaraṇaṁ hoti, jātipaccayā jarāmaraṇa” 'nti.

“tassa mayhaṁ, bhikkhave, etadahosi -- `kimhi nu kho sati jāti hoti ...pe0 ... bhavo hoti ... upādānaṁ hoti ... taṇhā hoti ... vedanā hoti ... phasso hoti ... saḷāyatanaṁ hoti ... nāmarūpaṁ hoti ... kiṁpaccayā nāmarūpa'nti? tassa mayhaṁ, bhikkhave, yoniso manasikārā ahu paññāya abhisamayo -- `viññāṇe kho sati nāmarūpaṁ hoti, viññāṇapaccayā nāmarūpa'nti. tassa mayhaṁ, bhikkhave, etadahosi -- `kimhi nu kho sati viññāṇaṁ hoti, kiṁpaccayā viññāṇa'nti ? tassa mayhaṁ, bhikkhave, yoniso manasikārā ahu paññāya abhisamayo -- `nāmarūpe kho sati viññāṇaṁ hoti, nāmarūpapaccayā viññāṇa” 'nti.

“tassa mayhaṁ, bhikkhave, etadahosi -- paccudāvattati kho idaṁ viññāṇaṁ nāmarūpamhā na paraṁ gacchati. ettāvatā jāyetha vā jīyetha vā mīyetha vā cavetha vā upapajjetha vā, yadidaṁ nāmarūpapaccayā viññāṇaṁ; viññāṇapaccayā nāmarūpaṁ; nāmarūpapaccayā saḷāyatanaṁ; saḷāyatanapaccayā phasso ...pe0 ... evametassa kevalassa dukkhakkhandhassa samudayo hoti. `samudayo, samudayo'ti kho me, bhikkhave, pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.

“tassa mayhaṁ, bhikkhave, etadahosi -- `kimhi nu kho asati, jarāmaraṇaṁ na hoti; kissa nirodhā jarāmaraṇanirodho'ti? tassa mayhaṁ, bhikkhave, yoniso manasikārā ahu paññāya abhisamayo -- `jātiyā kho asati, jarāmaraṇaṁ na hoti; jātinirodhā jarāmaraṇanirodho'ti. tassa mayhaṁ, bhikkhave, etadahosi -- `kimhi nu kho asati jāti na hoti ...pe0 ... bhavo na hoti ... upādānaṁ na hoti ... taṇhā na hoti ... vedanā na hoti ... phasso na hoti ... saḷāyatanaṁ na hoti ... nāmarūpaṁ na hoti. kissa nirodhā nāmarūpanirodho'ti? tassa mayhaṁ, bhikkhave, yoniso manasikārā ahu paññāya abhisamayo -- `viññāṇe kho asati, nāmarūpaṁ na hoti; viññāṇanirodhā nāmarūpanirodho” 'ti.

“tassa mayhaṁ, bhikkhave, etadahosi -- `kimhi nu kho asati viññāṇaṁ na hoti; kissa nirodhā viññāṇanirodho'ti? tassa mayhaṁ, bhikkhave, yoniso manasikārā ahu paññāya abhisamayo -- `nāmarūpe kho asati, viññāṇaṁ na hoti; nāmarūpanirodhā viññāṇanirodho” 'ti.

“tassa mayhaṁ, bhikkhave, etadahosi -- adhigato kho myāyaṁ maggo bodhāya yadidaṁ -- nāmarūpanirodhā viññāṇanirodho; viññāṇanirodhā nāmarūpanirodho; nāmarūpanirodhā saḷāyatananirodho; saḷāyatananirodhā phassanirodho ...pe0 ... evametassa kevalassa dukkhakkhandhassa nirodho hoti. `nirodho, nirodho'ti kho me, bhikkhave, pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi.

“seyyathāpi, bhikkhave, puriso araññe pavane caramāno passeyya purāṇaṁ maggaṁ purāṇañjasaṁ pubbakehi manussehi anuyātaṁ. so tamanugaccheyya. tamanugacchanto passeyya purāṇaṁ nagaraṁ purāṇaṁ rājadhāniṁ pubbakehi manussehi ajjhāvuṭṭhaṁ {ajjhāvutthaṁ (sī0 syā0 kaṁ0 pī0)} ārāmasampannaṁ vanasampannaṁ pokkharaṇīsampannaṁ uddhāpavantaṁ {uddāpavantaṁ (sī0 syā0 kaṁ0 pī0)} ramaṇīyaṁ. atha kho so, bhikkhave, puriso rañño vā rājamahāmattassa vā āroceyya -- `yagghe, bhante, jāneyyāsi -- ahaṁ addasaṁ araññe pavane caramāno purāṇaṁ maggaṁ purāṇañjasaṁ pubbakehi manussehi anuyātaṁ tamanugacchiṁ. tamanugacchanto addasaṁ purāṇaṁ nagaraṁ purāṇaṁ rājadhāniṁ pubbakehi manussehi ajjhāvuṭṭhaṁ ārāmasampannaṁ vanasampannaṁ pokkharaṇīsampannaṁ uddhāpavantaṁ ramaṇīyaṁ. taṁ, bhante, nagaraṁ māpehī'ti. atha kho so, bhikkhave, rājā vā rājamahāmatto vā taṁ nagaraṁ māpeyya. tadassa nagaraṁ aparena samayena iddhañceva phītañca bāhujaññaṁ ākiṇṇamanussaṁ vuddhivepullappattaṁ. evameva khvāhaṁ, bhikkhave, addasaṁ purāṇaṁ maggaṁ purāṇañjasaṁ pubbakehi sammāsambuddhehi anuyātaṁ.

“katamo ca so, bhikkhave, purāṇamaggo purāṇañjaso pubbakehi sammāsambuddhehi anuyāto ? ayameva ariyo aṭṭhaṅgiko maggo, seyyathidaṁ -- sammādiṭṭhi ...pe0 ... sammāsamādhi. ayaṁ kho so, bhikkhave, purāṇamaggo purāṇañjaso pubbakehi sammāsambuddhehi anuyāto, tamanugacchiṁ; tamanugacchanto jarāmaraṇaṁ abbhaññāsiṁ; jarāmaraṇasamudayaṁ abbhaññāsiṁ; jarāmaraṇanirodhaṁ abbhaññāsiṁ; jarāmaraṇanirodhagāminiṁ paṭipadaṁ abbhaññāsiṁ. tamanugacchiṁ; tamanugacchanto jātiṁ abbhaññāsiṁ ...pe0 ... bhavaṁ abbhaññāsiṁ ... upādānaṁ abbhaññāsiṁ ... taṇhaṁ abbhaññāsiṁ ... vedanaṁ abbhaññāsiṁ ... phassaṁ abbhaññāsiṁ ... saḷāyatanaṁ abbhaññāsiṁ ... nāmarūpaṁ abbhaññāsiṁ ... viññāṇaṁ abbhaññāsiṁ. tamanugacchiṁ; tamanugacchanto saṅkhāre abbhaññāsiṁ; saṅkhārasamudayaṁ abbhaññāsiṁ; saṅkhāranirodhaṁ abbhaññāsiṁ; saṅkhāranirodhagāminiṁ paṭipadaṁ abbhaññāsiṁ. tadabhiññā ācikkhiṁ bhikkhūnaṁ bhikkhunīnaṁ upāsakānaṁ upāsikānaṁ. tayidaṁ, bhikkhave, brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsitan”-ti. pañcamaṁ.

6. sammasasuttaṁ

66. evaṁ me sutaṁ -- ekaṁ samayaṁ bhagavā kurūsu viharati kammāsadhammaṁ nāma kurūnaṁ nigamo. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca -- “sammasatha no tumhe, bhikkhave, antaraṁ sammasan”-ti {antarā sammasananti (sī0)}. evaṁ vutte, aññataro bhikkhu bhagavantaṁ etadavoca -- “ahaṁ kho, bhante, sammasāmi antaraṁ sammasan”-ti. “yathā kathaṁ pana tvaṁ, bhikkhu, sammasasi antaraṁ sammasan”-ti? atha kho so bhikkhu byākāsi. yathā so bhikkhu byākāsi na so bhikkhu bhagavato cittaṁ ārādhesi.

evaṁ vutte, āyasmā ānando bhagavantaṁ etadavoca -- “etassa, bhagavā, kālo; etassa, sugata, kālo; yaṁ bhagavā antaraṁ sammasaṁ bhāseyya. bhagavato sutvā bhikkhū dhāressantī” ti. “tenahānanda, suṇātha, sādhukaṁ manasi karotha; bhāsissāmī” ti. “evaṁ, bhante” ti kho te bhikkhū bhagavato paccassosuṁ. bhagavā etadavoca --

“idha, bhikkhave, bhikkhu sammasamāno sammasati antaraṁ sammasaṁ {sammasanaṁ (sī0)} -- `yaṁ kho idaṁ anekavidhaṁ nānappakārakaṁ dukkhaṁ loke uppajjati jarāmaraṇaṁ. idaṁ kho dukkhaṁ kiṁnidānaṁ kiṁsamudayaṁ kiṁjātikaṁ kiṁpabhavaṁ, kismiṁ sati jarāmaraṇaṁ hoti, kismiṁ asati jarāmaraṇaṁ na hotī'ti? so sammasamāno evaṁ jānāti -- `yaṁ kho idaṁ anekavidhaṁ nānappakārakaṁ dukkhaṁ loke uppajjati jarāmaraṇaṁ. idaṁ kho dukkhaṁ upadhinidānaṁ upadhisamudayaṁ upadhijātikaṁ upadhipabhavaṁ, upadhismiṁ sati jarāmaraṇaṁ hoti, upadhismiṁ asati jarāmaraṇaṁ na hotī'ti. so jarāmaraṇañca pajānāti jarāmaraṇasamudayañca pajānāti jarāmaraṇanirodhañca pajānāti yā ca jarāmaraṇanirodhasāruppagāminī paṭipadā tañca pajānāti. tathāpaṭipanno ca hoti anudhammacārī. ayaṁ vuccati, bhikkhave, bhikkhu sabbaso sammā dukkhakkhayāya paṭipanno jarāmaraṇanirodhāya.

“athāparaṁ sammasamāno sammasati antaraṁ sammasaṁ -- `upadhi panāyaṁ kiṁnidāno kiṁsamudayo kiṁjātiko kiṁpabhavo, kismiṁ sati upadhi hoti, kismiṁ asati upadhi na hotī'ti? so sammasamāno evaṁ jānāti -- `upadhi taṇhānidāno taṇhāsamudayo taṇhājātiko taṇhāpabhavo, taṇhāya sati upadhi hoti, taṇhāya asati upadhi na hotī'ti. so upadhiñca pajānāti upadhisamudayañca pajānāti upadhinirodhañca pajānāti yā ca upadhinirodhasāruppagāminī paṭipadā tañca pajānāti. tathā paṭipanno ca hoti anudhammacārī. ayaṁ vuccati, bhikkhave, bhikkhu sabbaso sammā dukkhakkhayāya paṭipanno upadhinirodhāya.

“athāparaṁ sammasamāno sammasati antaraṁ sammasaṁ -- `taṇhā panāyaṁ kattha uppajjamānā uppajjati, kattha nivisamānā nivisatī'ti? so sammasamāno evaṁ jānāti -- yaṁ kho loke piyarūpaṁ sātarūpaṁ etthesā taṇhā uppajjamānā uppajjati, ettha nivisamānā nivisati. kiñca loke piyarūpaṁ sātarūpaṁ? cakkhuṁ loke piyarūpaṁ, sātarūpaṁ. etthesā taṇhā uppajjamānā uppajjati, ettha nivisamānā nivisati. sotaṁ loke piyarūpaṁ sātarūpaṁ ...pe0 ... ghānaṁ loke piyarūpaṁ sātarūpaṁ ... jivhā loke piyarūpaṁ sātarūpaṁ ... kāyo loke piyarūpaṁ sātarūpaṁ ... mano loke piyarūpaṁ sātarūpaṁ etthesā taṇhā uppajjamānā uppajjati ettha nivisamānā nivisati.

“ye hi keci, bhikkhave, atītamaddhānaṁ samaṇā vā brāhmaṇā vā yaṁ loke piyarūpaṁ sātarūpaṁ taṁ niccato addakkhuṁ sukhato addakkhuṁ attato addakkhuṁ ārogyato addakkhuṁ khemato addakkhuṁ. te taṇhaṁ vaḍḍhesuṁ. ye taṇhaṁ vaḍḍhesuṁ te upadhiṁ vaḍḍhesuṁ. ye upadhiṁ vaḍḍhesuṁ te dukkhaṁ vaḍḍhesuṁ. ye dukkhaṁ vaḍḍhesuṁ te na parimucciṁsu jātiyā jarāya maraṇena sokehi paridevehi dukkhehi domanassehi upāyāsehi, na parimucciṁsu dukkhasmāti vadāmi.

“yepi hi keci, bhikkhave, anāgatamaddhānaṁ samaṇā vā brāhmaṇā vā yaṁ loke piyarūpaṁ sātarūpaṁ taṁ niccato dakkhissanti {dakkhinti (sī0)} sukhato dakkhissanti attato dakkhissanti ārogyato dakkhissanti khemato dakkhissanti. te taṇhaṁ vaḍḍhissanti. ye taṇhaṁ vaḍḍhissanti te upadhiṁ vaḍḍhissanti. ye upadhiṁ vaḍḍhissanti te dukkhaṁ vaḍḍhissanti. ye dukkhaṁ vaḍḍhissanti te na parimuccissanti jātiyā jarāya maraṇena sokehi paridevehi dukkhehi domanassehi upāyāsehi, na parimuccissanti dukkhasmāti vadāmi.

“yepi hi keci, bhikkhave, etarahi samaṇā vā brāhmaṇā vā yaṁ loke piyarūpaṁ sātarūpaṁ taṁ niccato passanti sukhato passanti attato passanti ārogyato passanti khemato passanti. te taṇhaṁ vaḍḍhenti. ye taṇhaṁ vaḍḍhenti te upadhiṁ vaḍḍhenti. ye upadhiṁ vaḍḍhenti te dukkhaṁ vaḍḍhenti. ye dukkhaṁ vaḍḍhenti te na parimuccanti jātiyā jarāya maraṇena sokehi paridevehi dukkhehi domanassehi upāyāsehi, na parimuccanti dukkhasmāti vadāmi.

“seyyathāpi, bhikkhave, āpānīyakaṁso vaṇṇasampanno gandhasampanno rasasampanno. so ca kho visena saṁsaṭṭho. atha puriso āgaccheyya ghammābhitatto ghammapareto kilanto tasito pipāsito. tamenaṁ evaṁ vadeyyuṁ -- `ayaṁ te, ambho purisa, āpānīyakaṁso vaṇṇasampanno gandhasampanno rasasampanno; so ca kho visena saṁsaṭṭho. sace ākaṅkhasi piva. pivato hi kho taṁ chādessati vaṇṇenapi gandhenapi rasenapi, pivitvā ca pana tatonidānaṁ maraṇaṁ vā nigacchasi maraṇamattaṁ vā dukkha'nti. so taṁ āpānīyakaṁsaṁ sahasā appaṭisaṅkhā piveyya, nappaṭinissajjeyya. so tatonidānaṁ maraṇaṁ vā nigaccheyya maraṇamattaṁ vā dukkhaṁ. evameva kho, bhikkhave, ye hi keci atītamaddhānaṁ samaṇā vā brāhmaṇā vā yaṁ loke piyarūpaṁ ...pe0 ... anāgatamaddhānaṁ ...pe0 ... etarahi samaṇā vā brāhmaṇā vā yaṁ loke piyarūpaṁ sātarūpaṁ taṁ niccato passanti sukhato passanti attato passanti ārogyato passanti khemato passanti, te taṇhaṁ vaḍḍhenti. ye taṇhaṁ vaḍḍhenti te upadhiṁ vaḍḍhenti. ye upadhiṁ vaḍḍhenti te dukkhaṁ vaḍḍhenti. ye dukkhaṁ vaḍḍhenti te na parimuccanti jātiyā jarāya maraṇena sokehi paridevehi dukkhehi domanassehi upāyāsehi, na parimuccanti dukkhasmāti vadāmi.

“ye ca kho keci, bhikkhave, atītamaddhānaṁ samaṇā vā brāhmaṇā vā yaṁ loke piyarūpaṁ sātarūpaṁ taṁ aniccato addakkhuṁ dukkhato addakkhuṁ anattato addakkhuṁ rogato addakkhuṁ bhayato addakkhuṁ, te taṇhaṁ pajahiṁsu. ye taṇhaṁ pajahiṁsu te upadhiṁ pajahiṁsu. ye upadhiṁ pajahiṁsu te dukkhaṁ pajahiṁsu. ye dukkhaṁ pajahiṁsu te parimucciṁsu jātiyā jarāya maraṇena sokehi paridevehi dukkhehi domanassehi upāyāsehi, parimucciṁsu dukkhasmāti vadāmi.

“yepi hi keci, bhikkhave, anāgatamaddhānaṁ samaṇā vā brāhmaṇā vā yaṁ loke piyarūpaṁ sātarūpaṁ taṁ aniccato dakkhissanti dukkhato dakkhissanti anattato dakkhissanti rogato dakkhissanti bhayato dakkhissanti, te taṇhaṁ pajahissanti. ye taṇhaṁ pajahissanti ...pe0 ... parimuccissanti dukkhasmāti vadāmi.

“yepi hi keci, bhikkhave, etarahi samaṇā vā brāhmaṇā vā yaṁ loke piyarūpaṁ sātarūpaṁ taṁ aniccato passanti dukkhato passanti anattato passanti rogato passanti bhayato passanti, te taṇhaṁ pajahanti. ye taṇhaṁ pajahanti te upadhiṁ pajahanti. ye upadhiṁ pajahanti te dukkhaṁ pajahanti. ye dukkhaṁ pajahanti te parimuccanti jātiyā jarāya maraṇena sokehi paridevehi dukkhehi domanassehi upāyāsehi, parimuccanti dukkhasmāti vadāmi.

“seyyathāpi, bhikkhave, āpānīyakaṁso vaṇṇasampanno gandhasampanno rasasampanno. so ca kho visena saṁsaṭṭho. atha puriso āgaccheyya ghammābhitatto ghammapareto kilanto tasito pipāsito. tamenaṁ evaṁ vadeyyuṁ -- `ayaṁ te, ambho purisa, āpānīyakaṁso vaṇṇasampanno gandhasampanno rasasampanno so ca kho visena saṁsaṭṭho. sace ākaṅkhasi piva. pivato hi kho taṁ chādessati vaṇṇenapi gandhenapi rasenapi; pivitvā ca pana tatonidānaṁ maraṇaṁ vā nigacchasi maraṇamattaṁ vā dukkha'nti. atha kho, bhikkhave, tassa purisassa evamassa -- `sakkā kho me ayaṁ surāpipāsitā {surāpipāsā (?)} pānīyena vā vinetuṁ dadhimaṇḍakena vā vinetuṁ bhaṭṭhaloṇikāya {maṭṭhaloṇikāya (sī0 syā0 kaṁ0 pī0)} vā vinetuṁ loṇasovīrakena vā vinetuṁ, na tvevāhaṁ taṁ piveyyaṁ, yaṁ mama assa dīgharattaṁ hitāya sukhāyā'ti. so taṁ āpānīyakaṁsaṁ paṭisaṅkhā na piveyya, paṭinissajjeyya. so tatonidānaṁ na maraṇaṁ vā nigaccheyya maraṇamattaṁ vā dukkhaṁ. evameva kho, bhikkhave, ye hi keci atītamaddhānaṁ samaṇā vā brāhmaṇā vā yaṁ loke piyarūpaṁ sātarūpaṁ taṁ aniccato addakkhuṁ dukkhato addakkhuṁ anattato addakkhuṁ rogato addakkhuṁ bhayato addakkhuṁ, te taṇhaṁ pajahiṁsu. ye taṇhaṁ pajahiṁsu te upadhiṁ pajahiṁsu. ye upadhiṁ pajahiṁsu te dukkhaṁ pajahiṁsu. ye dukkhaṁ pajahiṁsu te parimucciṁsu jātiyā jarāya maraṇena sokehi paridevehi dukkhehi domanassehi upāyāsehi, parimucciṁsu dukkhasmāti vadāmi.

“yepi hi keci, bhikkhave, anāgatamaddhānaṁ ...pe0 ... etarahi samaṇā vā brāhmaṇā vā yaṁ loke piyarūpaṁ sātarūpaṁ taṁ aniccato passanti dukkhato passanti anattato passanti rogato passanti bhayato passanti, te taṇhaṁ pajahanti. ye taṇhaṁ pajahanti te upadhiṁ pajahanti. ye upadhiṁ pajahanti te dukkhaṁ pajahanti. ye dukkhaṁ pajahanti te parimuccanti jātiyā jarāya maraṇena sokehi paridevehi dukkhehi domanassehi upāyāsehi, parimuccanti dukkhasmāti vadāmī” ti. chaṭṭhaṁ.

7. naḷakalāpīsuttaṁ

67. ekaṁ samayaṁ āyasmā ca sāriputto āyasmā ca mahākoṭṭhiko {mahākoṭṭhito (sī0 syā0 kaṁ0 pī0)} bārāṇasiyaṁ viharanti isipatane migadāye. atha kho āyasmā mahākoṭṭhiko sāyanhasamayaṁ paṭisallānā vuṭṭhito yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho āyasmā mahākoṭṭhiko āyasmantaṁ sāriputtaṁ etadavoca -- “kiṁ nu kho, āvuso sāriputta, sayaṁkataṁ jarāmaraṇaṁ, paraṁkataṁ jarāmaraṇaṁ, sayaṁkatañca paraṁkatañca jarāmaraṇaṁ, udāhu asayaṁkāraṁ aparaṁkāraṁ adhiccasamuppannaṁ jarāmaraṇan”-ti? “na kho, āvuso koṭṭhika, sayaṁkataṁ jarāmaraṇaṁ, na paraṁkataṁ jarāmaraṇaṁ, na sayaṁkatañca paraṁkatañca jarāmaraṇaṁ, nāpi asayaṁkāraṁ aparaṁkāraṁ adhiccasamuppannaṁ jarāmaraṇaṁ. api ca, jātipaccayā jarāmaraṇan”-ti.

“kiṁ nu kho, āvuso sāriputta, sayaṁkatā jāti, paraṁkatā jāti, sayaṁkatā ca paraṁkatā ca jāti, udāhu asayaṁkārā aparaṁkārā adhiccasamuppannā jātī” ti? “na kho, āvuso koṭṭhika, sayaṁkatā jāti, na paraṁkatā jāti, na sayaṁkatā ca paraṁkatā ca jāti, nāpi asayaṁkārā aparaṁkārā adhiccasamuppannā jāti. api ca, bhavapaccayā jātī” ti.

“kiṁ nu kho, āvuso sāriputta, sayaṁkato bhavo ...pe0 ... sayaṁkataṁ upādānaṁ ... sayaṁkatā taṇhā ... sayaṁkatā vedanā ... sayaṁkato phasso ... sayaṁkataṁ saḷāyatanaṁ ... sayaṁkataṁ nāmarūpaṁ, paraṁkataṁ nāmarūpaṁ, sayaṁkatañca paraṁkatañca nāmarūpaṁ, udāhu asayaṁkāraṁ aparaṁkāraṁ adhiccasamuppannaṁ nāmarūpan”-ti ? “na kho, āvuso koṭṭhika, sayaṁkataṁ nāmarūpaṁ, na paraṁkataṁ nāmarūpaṁ, na sayaṁkatañca paraṁkatañca nāmarūpaṁ, nāpi asayaṁkāraṁ aparaṁkāraṁ, adhiccasamuppannaṁ nāmarūpaṁ. api ca, viññāṇapaccayā nāmarūpan”-ti.

“kiṁ nu kho, āvuso sāriputta, sayaṅkataṁ viññāṇaṁ, paraṅkataṁ viññāṇaṁ, sayaṁkatañca paraṁkatañca viññāṇaṁ, udāhu asayaṁkāraṁ aparaṁkāraṁ adhiccasamuppannaṁ viññāṇan”-ti? “na kho, āvuso koṭṭhika, sayaṁkataṁ viññāṇaṁ, na paraṁkataṁ viññāṇaṁ na sayaṁkatañca paraṁkatañca viññāṇaṁ, nāpi asayaṁkāraṁ aparaṁkāraṁ adhiccasamuppannaṁ viññāṇaṁ. api ca, nāmarūpapaccayā viññāṇan”-ti.

“idāneva kho mayaṁ āyasmato sāriputtassa bhāsitaṁ evaṁ ājānāma -- `na khvāvuso koṭṭhika, sayaṁkataṁ nāmarūpaṁ, na paraṁkataṁ nāmarūpaṁ, na sayaṁkatañca paraṁkatañca nāmarūpaṁ, nāpi asayaṁkāraṁ aparaṁkāraṁ adhiccasamuppannaṁ nāmarūpaṁ. api ca, viññāṇapaccayā nāmarūpa” 'nti.

“idāneva ca pana mayaṁ āyasmato sāriputtassa bhāsitaṁ evaṁ ājānāma -- `na khvāvuso koṭṭhika, sayaṁkataṁ viññāṇaṁ, na paraṁkataṁ viññāṇaṁ, na sayaṁkatañca paraṁkatañca viññāṇaṁ, nāpi asayaṁkāraṁ aparaṁkāraṁ adhiccasamuppannaṁ viññāṇaṁ. api ca, nāmarūpapaccayā viññāṇa” 'nti.

“yathā kathaṁ panāvuso sāriputta, imassa bhāsitassa attho daṭṭhabbo” ti? “tenahāvuso, upamaṁ te karissāmi. upamāyapidhekacce viññū purisā bhāsitassa atthaṁ jānanti. seyyathāpi, āvuso, dve naḷakalāpiyo aññamaññaṁ nissāya tiṭṭheyyuṁ. evameva kho, āvuso, nāmarūpapaccayā viññāṇaṁ; viññāṇapaccayā nāmarūpaṁ; nāmarūpapaccayā saḷāyatanaṁ; saḷāyatanapaccayā phasso ...pe0 ... evametassa kevalassa dukkhakkhandhassa samudayo hoti. tāsaṁ ce, āvuso, naḷakalāpīnaṁ ekaṁ ākaḍḍheyya, ekā papateyya; aparaṁ ce ākaḍḍheyya, aparā papateyya. evameva kho, āvuso, nāmarūpanirodhā viññāṇanirodho; viññāṇanirodhā nāmarūpanirodho; nāmarūpanirodhā saḷāyatananirodho; saḷāyatananirodhā phassanirodho ...pe0 ... evametassa kevalassa dukkhakkhandhassa nirodho hotī” ti. “acchariyaṁ, āvuso sāriputta; abbhutaṁ, āvuso sāriputta! yāvasubhāsitaṁ cidaṁ āyasmatā sāriputtena. idañca pana mayaṁ āyasmato sāriputtassa bhāsitaṁ imehi chattiṁsāya vatthūhi anumodāma -- `jarāmaraṇassa ce, āvuso, bhikkhu nibbidāya virāgāya nirodhāya dhammaṁ deseti, dhammakathiko bhikkhūti alaṁ vacanāya. jarāmaraṇassa ce, āvuso, bhikkhu nibbidāya virāgāya nirodhāya paṭipanno hoti, dhammānudhammappaṭipanno bhikkhūti alaṁ vacanāya. jarāmaraṇassa ce, āvuso, bhikkhu nibbidā virāgā nirodhā anupādā vimutto hoti, diṭṭhadhammanibbānappatto bhikkhūti alaṁ vacanāya. jātiyā ce ... bhavassa ce ... upādānassa ce ... taṇhāya ce ... vedanāya ce ... phassassa ce ... saḷāyatanassa ce ... nāmarūpassa ce ... viññāṇassa ce ... saṅkhārānaṁ ce ... avijjāya ce, āvuso, bhikkhu nibbidāya virāgāya nirodhāya dhammaṁ deseti, dhammakathiko bhikkhūti alaṁ vacanāya. avijjāya ce, āvuso, bhikkhu nibbidāya virāgāya nirodhāya paṭipanno hoti, dhammānudhammappaṭipanno bhikkhūti alaṁ vacanāya. avijjāya ce, āvuso, bhikkhu nibbidā virāgā nirodhā anupādā vimutto hoti, diṭṭhadhammanibbānappatto bhikkhūti alaṁ vacanāyā” 'ti. sattamaṁ.

8. kosambisuttaṁ

68. ekaṁ samayaṁ āyasmā ca musilo {mūsilo (sī0), musīlo (pī0)} āyasmā ca paviṭṭho {saviṭṭho (sī0 pī0)} āyasmā ca nārado āyasmā ca ānando kosambiyaṁ viharanti ghositārāme. atha kho āyasmā paviṭṭho āyasmantaṁ musilaṁ etadavoca -- “aññatreva, āvuso musila, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato musilassa paccattameva ñāṇaṁ -- `jātipaccayā jarāmaraṇa” 'nti? “aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṁ jānāmi ahametaṁ passāmi -- `jātipaccayā jarāmaraṇa” 'nti.

“aññatreva, āvuso musila, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato musilassa paccattameva ñāṇaṁ -- `bhavapaccayā jātīti ...pe0 ... upādānapaccayā bhavoti ... taṇhāpaccayā upādānanti ... vedanāpaccayā taṇhāti ... phassapaccayā vedanāti ... saḷāyatanapaccayā phassoti ... nāmarūpapaccayā saḷāyatananti ... viññāṇapaccayā nāmarūpanti ... saṅkhārapaccayā viññāṇanti ... avijjāpaccayā saṅkhārā” 'ti? “aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṁ jānāmi ahametaṁ passāmi -- `avijjāpaccayā saṅkhārā” 'ti.

“aññatreva, āvuso musila, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato musilassa paccattameva ñāṇaṁ -- `jātinirodhā jarāmaraṇanirodho” 'ti? “aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṁ jānāmi ahametaṁ passāmi -- `jātinirodhā jarāmaraṇanirodho” 'ti.

“aññatreva, āvuso musila, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato musilassa paccattameva ñāṇaṁ -- `bhavanirodhā jātinirodhoti ...pe0 ... upādānanirodhā bhavanirodhoti ... taṇhānirodhā upādānanirodhoti ... vedanānirodhā taṇhānirodhoti ... phassanirodhā vedanānirodhoti ... saḷāyatananirodhā phassanirodhoti ... nāmarūpanirodhā saḷāyatananirodhoti ... viññāṇanirodhā nāmarūpanirodhoti ... saṅkhāranirodhā viññāṇanirodhoti ... avijjānirodhā saṅkhāranirodho” 'ti? “aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṁ jānāmi ahametaṁ passāmi -- `avijjānirodhā saṅkhāranirodho” 'ti.

“aññatreva, āvuso musila, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato musilassa paccattameva ñāṇaṁ -- `bhavanirodho nibbāna” 'nti? “aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṁ jānāmi ahametaṁ passāmi -- `bhavanirodho nibbāna” 'nti.

“tenahāyasmā musilo arahaṁ khīṇāsavo” ti? evaṁ vutte, āyasmā musilo tuṇhī ahosi. atha kho āyasmā nārado āyasmantaṁ paviṭṭhaṁ etadavoca -- “sādhāvuso paviṭṭha, ahaṁ etaṁ pañhaṁ labheyyaṁ. maṁ etaṁ pañhaṁ puccha. ahaṁ te etaṁ pañhaṁ byākarissāmī” ti. “labhatāyasmā nārado etaṁ pañhaṁ. pucchāmahaṁ āyasmantaṁ nāradaṁ etaṁ pañhaṁ. byākarotu ca me āyasmā nārado etaṁ pañhaṁ”.

“aññatreva, āvuso nārada, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato nāradassa paccattameva ñāṇaṁ -- `jātipaccayā jarāmaraṇa” 'nti? “aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṁ jānāmi ahametaṁ passāmi -- `jātipaccayā jarāmaraṇa” 'nti.

“aññatreva, āvuso nārada, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato nāradassa paccattameva ñāṇaṁ -- bhavapaccayā jāti ...pe0 ... avijjāpaccayā saṅkhārā” ti? “aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṁ jānāmi ahametaṁ passāmi -- `avijjāpaccayā saṅkhārā” 'ti.

“aññatreva, āvuso nārada, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato nāradassa paccattameva ñāṇaṁ -- `jātinirodhā jarāmaraṇanirodho” 'ti? “aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṁ jānāmi ahametaṁ passāmi -- `jātinirodhā jarāmaraṇanirodho” 'ti.

“aññatreva, āvuso nārada, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato nāradassa paccattameva ñāṇaṁ -- `bhavanirodhā jātinirodhoti ...pe0 ... avijjānirodhā saṅkhāranirodho” 'ti? “aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṁ jānāmi ahametaṁ passāmi -- `avijjānirodhā saṅkhāranirodho” 'ti.

“aññatreva, āvuso nārada, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato nāradassa paccattameva ñāṇaṁ -- `bhavanirodho nibbāna” 'nti? “aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṁ jānāmi ahametaṁ passāmi -- `bhavanirodho nibbāna” 'nti.

“tenahāyasmā nārado arahaṁ khīṇāsavo” ti? “`bhavanirodho nibbāna'nti kho me, āvuso, yathābhūtaṁ sammappaññāya sudiṭṭhaṁ, na camhi arahaṁ khīṇāsavo. seyyathāpi, āvuso, kantāramagge udapāno. tatra nevassa rajju na udakavārako. atha puriso āgaccheyya ghammābhitatto ghammapareto kilanto tasito pipāsito, so taṁ udapānaṁ olokeyya. tassa `udaka'nti hi kho ñāṇaṁ assa, na ca kāyena phusitvā vihareyya. evameva kho, āvuso, `bhavanirodho nibbāna'nti yathābhūtaṁ sammappaññāya sudiṭṭhaṁ, na camhi arahaṁ khīṇāsavo” ti.

evaṁ vutte, āyasmā ānando āyasmantaṁ paviṭṭhaṁ etadavoca -- “evaṁvādī {evaṁvādiṁ (?)} tvaṁ, āvuso paviṭṭha, āyasmantaṁ nāradaṁ kiṁ vadesī” ti? “evaṁvādāhaṁ, āvuso ānanda, āyasmantaṁ nāradaṁ na kiñci vadāmi aññatra kalyāṇā aññatra kusalā” ti. aṭṭhamaṁ.

9. upayantisuttaṁ

69. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho ...pe0 ... “mahāsamuddo, bhikkhave, upayanto mahānadiyo upayāpeti, mahānadiyo upayantiyo kunnadiyo upayāpenti, kunnadiyo upayantiyo mahāsobbhe upayāpenti, mahāsobbhā upayantā kusobbhe upayāpenti. evameva kho, bhikkhave, avijjā upayantī saṅkhāre upayāpeti, saṅkhārā upayantā viññāṇaṁ upayāpenti, viññāṇaṁ upayantaṁ nāmarūpaṁ upayāpeti, nāmarūpaṁ upayantaṁ saḷāyatanaṁ upayāpeti, saḷāyatanaṁ upayantaṁ phassaṁ upayāpeti, phasso upayanto vedanaṁ upayāpeti, vedanā upayantī taṇhaṁ upayāpeti, taṇhā upayantī upādānaṁ upayāpeti, upādānaṁ upayantaṁ bhavaṁ upayāpeti, bhavo upayanto jātiṁ upayāpeti, jāti upayantī jarāmaraṇaṁ upayāpeti.

“mahāsamuddo, bhikkhave, apayanto mahānadiyo apayāpeti, mahānadiyo apayantiyo kunnadiyo apayāpenti, kunnadiyo apayantiyo mahāsobbhe apayāpenti, mahāsobbhā apayantā kusobbhe apayāpenti. evameva kho, bhikkhave, avijjā apayantī saṅkhāre apayāpeti, saṅkhārā apayantā viññāṇaṁ apayāpenti, viññāṇaṁ apayantaṁ nāmarūpaṁ apayāpeti, nāmarūpaṁ apayantaṁ saḷāyatanaṁ apayāpeti, saḷāyatanaṁ apayantaṁ phassaṁ apayāpeti, phasso apayanto vedanaṁ apayāpeti, vedanā apayantī taṇhaṁ apayāpeti, taṇhā apayantī upādānaṁ apayāpeti, upādānaṁ apayantaṁ bhavaṁ apayāpeti, bhavo apayanto jātiṁ apayāpeti, jāti apayantī jarāmaraṇaṁ apayāpetī” ti. navamaṁ.

10. susimasuttaṁ

70. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena bhagavā sakkato hoti garukato mānito pūjito apacito lābhī cīvara-piṇḍapāta-senāsana-gilānappaccaya-bhesajjaparikkhārānaṁ. bhikkhusaṅghopi sakkato hoti garukato mānito pūjito apacito lābhī cīvara-piṇḍapāta-senāsanagilānappaccaya-bhesajjaparikkhārānaṁ. aññatitthiyā pana paribbājakā asakkatā honti agarukatā amānitā apūjitā anapacitā, na lābhino cīvara-piṇḍapāta-senāsanagilānappaccaya-bhesajjaparikkhārānaṁ.

tena kho pana samayena susimo {susīmo (sī0 ka0)} paribbājako rājagahe paṭivasati mahatiyā paribbājakaparisāya saddhiṁ. atha kho susimassa paribbājakassa parisā susimaṁ paribbājakaṁ etadavocuṁ -- “ehi tvaṁ, āvuso susima, samaṇe gotame brahmacariyaṁ cara. tvaṁ dhammaṁ pariyāpuṇitvā amhe vāceyyāsi {vācessasi (pī0 ka0)}. taṁ mayaṁ dhammaṁ pariyāpuṇitvā gihīnaṁ bhāsissāma. evaṁ mayampi sakkatā bhavissāma garukatā mānitā pūjitā apacitā lābhino cīvara-piṇḍapātasenāsana-gilānappaccaya-bhesajjaparikkhārānan”-ti. “evamāvuso” ti kho susimo paribbājako sakāya parisāya paṭissuṇitvā yenāyasmā ānando tenupasaṅkami; upasaṅkamitvā āyasmatā ānandena saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho susimo paribbājako āyasmantaṁ ānandaṁ etadavoca -- “icchāmahaṁ, āvuso ānanda, imasmiṁ dhammavinaye brahmacariyaṁ caritu” nti.

atha kho āyasmā ānando susimaṁ paribbājakaṁ ādāya yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando bhagavantaṁ etadavoca -- “ayaṁ, bhante, susimo paribbājako evamāha -- `icchāmahaṁ, āvuso ānanda, imasmiṁ dhammavinaye brahmacariyaṁ caritu” nti. “tenahānanda, susimaṁ pabbājethā” ti. alattha kho susimo paribbājako bhagavato santike pabbajjaṁ, alattha upasampadaṁ.

tena kho pana samayena sambahulehi bhikkhūhi bhagavato santike aññā byākatā hoti -- “khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti pajānāmā” ti. assosi kho āyasmā susimo -- “sambahulehi kira bhikkhūhi bhagavato santike aññā byākatā -- `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti pajānāmā” ti. atha kho āyasmā susimo yena te bhikkhū tenupasaṅkami; upasaṅkamitvā tehi bhikkhūhi saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho āyasmā susimo te bhikkhū etadavoca -- “saccaṁ kirāyasmantehi bhagavato santike aññā byākatā -- `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti pajānāmā” ti? “evamāvuso” ti.

“api pana {api nu (sī0 syā0 kaṁ0) evamuparipi} tumhe āyasmanto evaṁ jānantā evaṁ passantā anekavihitaṁ iddhividhaṁ paccanubhotha -- ekopi hutvā bahudhā hotha, bahudhāpi hutvā eko hotha; āvibhāvaṁ, tirobhāvaṁ, tirokuṭṭaṁ tiropākāraṁ tiropabbataṁ asajjamānā gacchatha, seyyathāpi ākāse; pathaviyāpi ummujjanimujjaṁ karotha, seyyathāpi udake; udakepi abhijjamāne gacchatha, seyyathāpi pathaviyaṁ; ākāsepi pallaṅkena kamatha, seyyathāpi pakkhī sakuṇo; imepi candimasūriye evaṁmahiddhike evaṁmahānubhāve pāṇinā parimasatha parimajjatha, yāva brahmalokāpi kāyena vasaṁ vattethā” ti? “no hetaṁ, āvuso”.

“api pana tumhe āyasmanto evaṁ jānantā evaṁ passantā dibbāya sotadhātuyā visuddhāya atikkantamānusikāya ubho sadde suṇātha dibbe ca mānuse ca ye dūre santike cā” ti? “no hetaṁ, āvuso”.

“api pana tumhe āyasmanto evaṁ jānantā evaṁ passantā parasattānaṁ parapuggalānaṁ cetasā ceto paricca pajānātha -- sarāgaṁ vā cittaṁ sarāgaṁ cittanti pajānātha; vītarāgaṁ vā cittaṁ vītarāgaṁ cittanti pajānātha; sadosaṁ vā cittaṁ sadosaṁ cittanti pajānātha; vītadosaṁ vā cittaṁ vītadosaṁ cittanti pajānātha; samohaṁ vā cittaṁ samohaṁ cittanti pajānātha; vītamohaṁ vā cittaṁ vītamohaṁ cittanti pajānātha; saṁkhittaṁ vā cittaṁ saṁkhittaṁ cittanti pajānātha; vikkhittaṁ vā cittaṁ vikkhittaṁ cittanti pajānātha; mahaggataṁ vā cittaṁ mahaggataṁ cittanti pajānātha; amahaggataṁ vā cittaṁ amahaggataṁ cittanti pajānātha ; sauttaraṁ vā cittaṁ sauttaraṁ cittanti pajānātha; anuttaraṁ vā cittaṁ anuttaraṁ cittanti pajānātha; samāhitaṁ vā cittaṁ samāhitaṁ cittanti pajānātha; asamāhitaṁ vā cittaṁ asamāhitaṁ cittanti pajānātha; vimuttaṁ vā cittaṁ vimuttaṁ cittanti pajānātha ; avimuttaṁ vā cittaṁ avimuttaṁ cittanti pajānāthā” ti? “no hetaṁ, āvuso”.

“api pana tumhe āyasmanto evaṁ jānantā evaṁ passantā anekavihitaṁ pubbenivāsaṁ anussaratha, seyyathidaṁ -- ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo cattārīsampi jātiyo paññāsampi jātiyo jātisatampi jātisahassampi jātisatasahassampi, anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe -- `amutrāsiṁ evaṁnāmo evaṁgotto evaṁvaṇṇo evamāhāro evaṁsukhadukkhapaṭisaṁvedī evamāyupariyanto, so tato cuto amutra udapādiṁ; tatrāpāsiṁ evaṁnāmo evaṁgotto evaṁvaṇṇo evamāhāro evaṁsukhadukkhapaṭisaṁvedī evamāyupariyanto, so tato cuto idhūpapanno'ti. iti sākāraṁ sauddesaṁ anekavihitaṁ pubbenivāsaṁ anussarathā” ti? “no hetaṁ, āvuso”.

“api pana tumhe āyasmanto evaṁ jānantā evaṁ passantā dibbena cakkhunā visuddhena atikkantamānusakena satte passatha cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānātha -- `ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā, ariyānaṁ upavādakā micchādiṭṭhikā micchādiṭṭhikammasamādānā, te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā; ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā, ariyānaṁ anupavādakā sammādiṭṭhikā sammādiṭṭhikammasamādānā te kāyassa bhedā paraṁ maraṇā sugatiṁ saggaṁ lokaṁ upapannā'ti, iti dibbena cakkhunā visuddhena atikkantamānusakena satte passatha cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāthā” ti? “no hetaṁ, āvuso”.

“api pana tumhe āyasmanto evaṁ jānantā evaṁ passantā ye te santā vimokkhā atikkamma rūpe āruppā, te kāyena phusitvā viharathā” ti? “no hetaṁ, āvuso”.

“ettha dāni āyasmanto idañca veyyākaraṇaṁ imesañca dhammānaṁ asamāpatti; idaṁ no, āvuso, kathan”-ti? “paññāvimuttā kho mayaṁ, āvuso susimā” ti.

“na khvāhaṁ imassa āyasmantānaṁ saṁkhittena bhāsitassa vitthārena atthaṁ ājānāmi. sādhu me āyasmanto tathā bhāsantu yathāhaṁ imassa āyasmantānaṁ saṁkhittena bhāsitassa vitthārena atthaṁ ājāneyyan”-ti. “ājāneyyāsi vā tvaṁ, āvuso susima, na vā tvaṁ ājāneyyāsi atha kho paññāvimuttā mayan”-ti.

atha kho āyasmā susimo uṭṭhāyāsanā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā susimo yāvatako tehi bhikkhūhi saddhiṁ ahosi kathāsallāpo taṁ sabbaṁ bhagavato ārocesi. “pubbe kho, susima, dhammaṭṭhitiñāṇaṁ, pacchā nibbāne ñāṇan”-ti.

“na khvāhaṁ, bhante, imassa bhagavatā {bhagavato (pī0)} saṁkhittena bhāsitassa vitthārena atthaṁ ājānāmi. sādhu me, bhante, bhagavā tathā bhāsatu yathāhaṁ imassa bhagavatā saṁkhittena bhāsitassa vitthārena atthaṁ ājāneyyan”-ti. “ājāneyyāsi vā tvaṁ, susima, na vā tvaṁ ājāneyyāsi, atha kho dhammaṭṭhitiñāṇaṁ pubbe, pacchā nibbāne ñāṇaṁ”.

“taṁ kiṁ maññasi, susima, rūpaṁ niccaṁ vā aniccaṁ vā” ti? “aniccaṁ, bhante”. “yaṁ panāniccaṁ dukkhaṁ vā taṁ sukhaṁ vā” ti? “dukkhaṁ, bhante”. “yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- `etaṁ mama, esohamasmi, eso me attā” 'ti? “no hetaṁ, bhante”. “vedanā niccā vā aniccā vā” ti? “aniccā, bhante”. “yaṁ panāniccaṁ, dukkhaṁ vā taṁ sukhaṁ vā” ti? “dukkhaṁ, bhante”. “yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- `etaṁ mama, esohamasmi, eso me attā” 'ti? “no hetaṁ, bhante”. “saññā niccā vā aniccā vā” ti? “aniccā, bhante” ...pe0 ... “saṅkhārā niccā vā aniccā vā” ti? “aniccā, bhante”. “yaṁ panāniccaṁ dukkhaṁ vā taṁ sukhaṁ vā” ti? “dukkhaṁ, bhante”. “yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- `etaṁ mama, esohamasmi, eso me attā” 'ti? “no hetaṁ, bhante”. “viññāṇaṁ niccaṁ vā aniccaṁ vā” ti? “aniccaṁ, bhante”. “yaṁ panāniccaṁ dukkhaṁ vā taṁ sukhaṁ vā” ti? “dukkhaṁ, bhante”. “yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- `etaṁ mama, esohamasmi, eso me attā” 'ti? “no hetaṁ, bhante”.

“tasmātiha, susima, yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ rūpaṁ netaṁ mama nesohamasmi na meso attāti; evametaṁ yathābhūtaṁ sammappaññāya daṭṭhabbaṁ. yā kāci vedanā atītānāgatapaccuppannā ajjhattaṁ vā bahiddhā vā oḷārikā vā sukhumā vā hīnā vā paṇītā vā yā dūre santike vā, sabbā vedanā netaṁ mama nesohamasmi na meso attāti; evametaṁ yathābhūtaṁ sammappaññāya daṭṭhabbaṁ. yā kāci saññā ...pe0 ... ye keci saṅkhārā atītānāgatapaccuppannā ajjhattaṁ vā bahiddhā vā oḷārikā vā sukhumā vā hīnā vā paṇītā vā ye dūre santike vā, sabbe saṅkhārā netaṁ mama nesohamasmi na meso attāti; evametaṁ yathābhūtaṁ sammappaññāya daṭṭhabbaṁ. yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ viññāṇaṁ netaṁ mama nesohamasmi na meso attāti; evametaṁ yathābhūtaṁ sammappaññāya daṭṭhabbaṁ.

“evaṁ passaṁ, susima, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati. nibbindaṁ virajjati, virāgā vimuccati, vimuttasmiṁ vimuttamiti ñāṇaṁ hoti. `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti pajānāti.

“`jātipaccayā jarāmaraṇa'nti, susima, passasī” ti? “evaṁ, bhante”. “`bhavapaccayā jātī'ti, susima, passasī” ti? “evaṁ, bhante”. “`upādānapaccayā bhavo'ti, susima, passasī” ti? “evaṁ, bhante”. “`taṇhāpaccayā upādāna'nti, susima, passasī” ti? “evaṁ, bhante”. “vedanāpaccayā taṇhāti ... phassapaccayā vedanāti ... saḷāyatanapaccayā phassoti ... nāmarūpapaccayā saḷāyatananti ... viññāṇapaccayā nāmarūpanti ... saṅkhārapaccayā viññāṇanti ... avijjāpaccayā saṅkhārāti, susima, passasī” ti? “evaṁ, bhante”.

“`jātinirodhā jarāmaraṇanirodho'ti, susima, passasī” ti? “evaṁ, bhante”. “`bhavanirodhā jātinirodho'ti susima, passasī” ti? “evaṁ, bhante”. “upādānanirodhā bhavanirodhoti ... taṇhānirodhā upādānanirodhoti ... vedanānirodhā taṇhānirodhoti ... phassanirodhā vedanānirodhoti ... saḷāyatananirodhā phassanirodhoti ... nāmarūpanirodhā saḷāyatananirodhoti ... viññāṇanirodhā nāmarūpanirodhoti ... saṅkhāranirodhā viññāṇanirodhoti ... avijjānirodhā saṅkhāranirodhoti, susima, passasī” ti? “evaṁ, bhante”.

“api pana tvaṁ, susima, evaṁ jānanto evaṁ passanto anekavihitaṁ iddhividhaṁ paccanubhosi -- ekopi hutvā bahudhā hosi, bahudhāpi hutvā eko hosi; āvibhāvaṁ, tirobhāvaṁ, tirokuṭṭaṁ tiropākāraṁ tiropabbataṁ asajjamāno gacchasi, seyyathāpi ākāse; pathaviyāpi ummujjanimujjaṁ karosi, seyyathāpi udake; udakepi abhijjamāno gacchasi, seyyathāpi pathaviyaṁ; ākāsepi pallaṅkena kamasi, seyyathāpi pakkhī sakuṇo; imepi candimasūriye evaṁmahiddhike evaṁmahānubhāve pāṇinā parimasasi parimajjasi, yāva brahmalokāpi kāyena vasaṁ vattesī” ti? “no hetaṁ, bhante”.

“api pana tvaṁ, susima, evaṁ jānanto evaṁ passanto dibbāya sotadhātuyā visuddhāya atikkantamānusikāya ubho sadde suṇasi dibbe ca mānuse ca ye dūre santike cā” ti? “no hetaṁ, bhante”.

“api pana tvaṁ, susima, evaṁ jānanto evaṁ passanto parasattānaṁ parapuggalānaṁ cetasā ceto paricca pajānāsi -- sarāgaṁ vā cittaṁ sarāgaṁ cittanti pajānāsi ...pe0 ... vimuttaṁ vā cittaṁ vimuttaṁ cittanti pajānāsī” ti? “no hetaṁ, bhante”.

“api pana tvaṁ, susima, evaṁ jānanto evaṁ passanto anekavihitaṁ pubbenivāsaṁ anussarasi, seyyathidaṁ -- ekampi jātiṁ ...pe0 ... iti sākāraṁ sauddesaṁ anekavihitaṁ pubbenivāsaṁ anussarasī” ti? “no hetaṁ, bhante”.

“api pana tvaṁ, susima, evaṁ jānanto evaṁ passanto dibbena cakkhunā visuddhena atikkantamānusakena satte passasi cavamāne ...pe0 ... yathākammūpage satte pajānāsī” ti? “no hetaṁ, bhante”.

“api pana tvaṁ, susima, evaṁ jānanto evaṁ passanto ye te santā vimokkhā atikkamma rūpe, āruppā te kāyena phusitvā viharasī” ti? “no hetaṁ, bhante”.

“ettha dāni, susima, idañca veyyākaraṇaṁ imesañca dhammānaṁ asamāpatti, idaṁ no, susima, kathan”-ti?

atha kho āyasmā susimo bhagavato pādesu sirasā nipatitvā bhagavantaṁ etadavoca -- “accayo maṁ, bhante, accagamā yathābālaṁ yathāmūḷhaṁ yathāakusalaṁ, yvāhaṁ evaṁ svākkhāte dhammavinaye dhammatthenako pabbajito. tassa me, bhante, bhagavā accayaṁ accayato paṭiggaṇhātu āyatiṁ saṁvarāyā” ti.

“taggha tvaṁ, susima, accayo accagamā yathābālaṁ yathāmūḷhaṁ yathāakusalaṁ, yo tvaṁ evaṁ svākkhāte dhammavinaye dhammatthenako pabbajito. seyyathāpi, susima, coraṁ āgucāriṁ gahetvā rañño dasseyyuṁ -- `ayaṁ te, deva, coro āgucārī, imassa yaṁ icchasi taṁ daṇḍaṁ paṇehī'ti. tamenaṁ rājā evaṁ vadeyya -- `gacchatha, bho, imaṁ purisaṁ daḷhāya rajjuyā pacchābāhaṁ gāḷhabandhanaṁ bandhitvā khuramuṇḍaṁ karitvā kharassarena paṇavena rathiyāya rathiyaṁ siṅghāṭakena siṅghāṭakaṁ parinetvā dakkhiṇena dvārena nikkhāmetvā dakkhiṇato nagarassa sīsaṁ chindathā'ti. tamenaṁ rañño purisā daḷhāya rajjuyā pacchābāhaṁ gāḷhabandhanaṁ bandhitvā khuramuṇḍaṁ karitvā kharassarena paṇavena rathiyāya rathiyaṁ siṅghāṭakena siṅghāṭakaṁ parinetvā dakkhiṇena dvārena nikkhāmetvā dakkhiṇato nagarassa sīsaṁ chindeyyuṁ. taṁ kiṁ maññasi, susima, api nu so puriso tatonidānaṁ dukkhaṁ domanassaṁ paṭisaṁvediyethā” ti? “evaṁ, bhante”.

“yaṁ kho so, susima, puriso tatonidānaṁ dukkhaṁ domanassaṁ paṭisaṁvediyetha {paṭisaṁvediyetha vā, na vā paṭisaṁvediyetha (ka0)}. yā evaṁ svākkhāte dhammavinaye dhammatthenakassa pabbajjā, ayaṁ tato dukkhavipākatarā ca kaṭukavipākatarā ca, api ca vinipātāya saṁvattati. yato ca kho tvaṁ, susima, accayaṁ accayato disvā yathādhammaṁ paṭikarosi taṁ te mayaṁ paṭiggaṇhāma. vuddhi hesā, susima, ariyassa vinaye yo accayaṁ accayato disvā yathādhammaṁ paṭikaroti, āyatiñca {āyatiṁ (syā0 kaṁ0)} saṁvaraṁ āpajjatī” ti. dasamaṁ.

mahāvaggo sattamo.

tassuddānaṁ --

dve assutavatā vuttā, puttamaṁsena cāparaṁ.

atthirāgo ca nagaraṁ, sammasaṁ naḷakalāpiyaṁ.

kosambī upayanti ca, dasamo susimena cāti {dasamo vutto susīmenāti (sī0)}..

8. samaṇabrāhmaṇavaggo

1. jarāmaraṇasuttaṁ

71. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho bhagavā ...pe0 ... “ye hi keci, bhikkhave, samaṇā vā brāhmaṇā vā jarāmaraṇaṁ nappajānanti, jarāmaraṇasamudayaṁ nappajānanti, jarāmaraṇanirodhaṁ nappajānanti, jarāmaraṇanirodhagāminiṁ paṭipadaṁ nappajānanti, na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca pana te āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti.

“ye ca kho keci, bhikkhave, samaṇā vā brāhmaṇā vā jarāmaraṇaṁ pajānanti ...pe0 ... paṭipadaṁ pajānanti, te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī” ti. (suttanto eko). paṭhamaṁ.

2-11. jātisuttādidasakaṁ

72. sāvatthiyaṁ viharati ...pe0 ... jātiṁ nappajānanti ...pe0 ....

(3) bhavaṁ nappajānanti ...pe0 ....

(4) upādānaṁ nappajānanti ...pe0 ....

(5) taṇhaṁ nappajānanti ...pe0 ....

(6) vedanaṁ nappajānanti ...pe0 ....

(7) phassaṁ nappajānanti ...pe0 ....

(8) saḷāyatanaṁ nappajānanti ...pe0 ....

(9) nāmarūpaṁ nappajānanti ...pe0 ....

(10) viññāṇaṁ nappajānanti ...pe0 ....

(11) “saṅkhāre nappajānanti, saṅkhārasamudayaṁ nappajānanti, saṅkhāranirodhaṁ nappajānanti, saṅkhāranirodhagāminiṁ paṭipadaṁ nappajānanti ...pe0 ... saṅkhāre pajānanti ...pe0 ... sayaṁ abhiññā sacchikatvā upasampajja viharantī” ti. ekādasamaṁ.

samaṇabrāhmaṇavaggo aṭṭhamo.

tassuddānaṁ --

paccayekādasa vuttā, catusaccavibhajjanā.

samaṇabrāhmaṇavaggo, nidāne bhavati aṭṭhamo..

vagguddānaṁ --

buddho āhāro dasabalo, kaḷāro gahapatipañcamo.

dukkhavaggo mahāvaggo, aṭṭhamo samaṇabrāhmaṇoti..

9. antarapeyyālaṁ

1. satthusuttaṁ

73. sāvatthiyaṁ viharati ...pe0 ... “jarāmaraṇaṁ, bhikkhave, ajānatā apassatā yathābhūtaṁ jarāmaraṇe yathābhūtaṁ ñāṇāya satthā pariyesitabbo; jarāmaraṇasamudayaṁ ajānatā apassatā yathābhūtaṁ jarāmaraṇasamudaye yathābhūtaṁ ñāṇāya satthā pariyesitabbo; jarāmaraṇanirodhaṁ ajānatā apassatā yathābhūtaṁ jarāmaraṇanirodhe yathābhūtaṁ ñāṇāya satthā pariyesitabbo; jarāmaraṇanirodhagāminiṁ paṭipadaṁ ajānatā apassatā yathābhūtaṁ jarāmaraṇanirodhagāminiyā paṭipadāya yathābhūtaṁ ñāṇāya satthā pariyesitabbo” ti. (suttanto eko). paṭhamaṁ.

(sabbesaṁ peyyālo evaṁ vitthāretabbo)

2-11. dutiyasatthusuttādidasakaṁ

(2) jātiṁ, bhikkhave, ajānatā apassatā yathābhūtaṁ ...pe0 ....

(3) bhavaṁ, bhikkhave, ajānatā apassatā yathābhūtaṁ ...pe0 ....

(4) upādānaṁ, bhikkhave, ajānatā apassatā yathābhūtaṁ ...pe0 ....

(5) taṇhaṁ, bhikkhave, ajānatā apassatā yathābhūtaṁ ...pe0 ....

(6) vedanaṁ, bhikkhave, ajānatā apassatā yathābhūtaṁ ...pe0 ....

(7) phassaṁ, bhikkhave, ajānatā apassatā yathābhūtaṁ ...pe0 ....

(8) saḷāyatanaṁ, bhikkhave, ajānatā apassatā yathābhūtaṁ ...pe0 ....

(9) nāmarūpaṁ, bhikkhave, ajānatā apassatā yathābhūtaṁ ...pe0 ....

(10) viññāṇaṁ, bhikkhave, ajānatā apassatā yathābhūtaṁ ...pe0 ....

(11) “saṅkhāre, bhikkhave, ajānatā apassatā yathābhūtaṁ saṅkhāresu yathābhūtaṁ ñāṇāya satthā pariyesitabbo; saṅkhārasamudayaṁ ajānatā apassatā yathābhūtaṁ saṅkhārasamudaye yathābhūtaṁ ñāṇāya satthā pariyesitabbo; saṅkhāranirodhaṁ ajānatā apassatā yathābhūtaṁ saṅkhāranirodhe yathābhūtaṁ ñāṇāya satthā pariyesitabbo; saṅkhāranirodhagāminiṁ paṭipadaṁ ajānatā apassatā yathābhūtaṁ saṅkhāranirodhagāminiyā paṭipadāya yathābhūtaṁ ñāṇāya satthā pariyesitabbo” ti. ekādasamaṁ.

(sabbesaṁ catusaccikaṁ kātabbaṁ).

2-12. sikkhāsuttādipeyyālaekādasakaṁ

(2) “jarāmaraṇaṁ, bhikkhave, ajānatā apassatā yathābhūtaṁ jarāmaraṇe yathābhūtaṁ ñāṇāya sikkhā karaṇīyā.

(peyyālo. catusaccikaṁ kātabbaṁ).

(3) jarāmaraṇaṁ, bhikkhave, ajānatā ...pe0 ... yogo karaṇīyo ...pe0 ....

(4) jarāmaraṇaṁ, bhikkhave, ajānatā ...pe0 ... chando karaṇīyo ...pe0 ....

(5) jarāmaraṇaṁ, bhikkhave, ajānatā ...pe0 ... ussoḷhī karaṇīyā ...pe0 ....

(6) jarāmaraṇaṁ, bhikkhave, ajānatā ...pe0 ... appaṭivānī karaṇīyā ...pe0 ....

(7) jarāmaraṇaṁ, bhikkhave, ajānatā ...pe0 ... ātappaṁ karaṇīyaṁ ...pe0 ....

(8) jarāmaraṇaṁ, bhikkhave, ajānatā ...pe0 ... vīriyaṁ karaṇīyaṁ ...pe0 ....

(9) jarāmaraṇaṁ, bhikkhave, ajānatā ...pe0 ... sātaccaṁ karaṇīyaṁ ...pe0 ....

(10) jarāmaraṇaṁ, bhikkhave, ajānatā ...pe0 ... sati karaṇīyā ...pe0 ....

(11) jarāmaraṇaṁ, bhikkhave, ajānatā ...pe0 ... sampajaññaṁ karaṇīyaṁ ...pe0 ....

(12) jarāmaraṇaṁ, bhikkhave, ajānatā ...pe0 ... appamādo karaṇīyo ...pe0 ....

antarapeyyālo navamo.

tassuddānaṁ --

satthā sikkhā ca yogo ca, chando ussoḷhipañcamī.

appaṭivāni ātappaṁ, vīriyaṁ sātaccamuccati.

sati ca sampajaññañca, appamādena dvādasāti..

suttantā antarapeyyālā niṭṭhitā.

pare te dvādasa honti, suttā dvattiṁsa satāni.

catusaccena te vuttā, peyyālaantaramhi yeti {peyyālā antaramhi yeti (sī0 syā0 kaṁ0)}..

antarapeyyālesu uddānaṁ samattaṁ.

nidānasaṁyuttaṁ samattaṁ.

2. abhisamayasaṁyuttaṁ

1. nakhasikhāsuttaṁ

74. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho bhagavā parittaṁ nakhasikhāyaṁ paṁsuṁ āropetvā bhikkhū āmantesi -- “taṁ kiṁ maññatha, bhikkhave, katamaṁ nu kho bahutaraṁ, yo vāyaṁ {yo cāyaṁ (sabbattha) dutiyasuttādīsu pana vāsaddoyeva dissati} mayā paritto nakhasikhāyaṁ paṁsu āropito, ayaṁ vā mahāpathavī” ti?

“etadeva, bhante, bahutaraṁ, yadidaṁ mahāpathavī. appamattako bhagavatā paritto nakhasikhāyaṁ paṁsu āropito. neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti mahāpathaviṁ upanidhāya bhagavatā paritto nakhasikhāyaṁ paṁsu āropito” ti. “evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ pariyādiṇṇaṁ; appamattakaṁ avasiṭṭhaṁ. neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti purimaṁ dukkhakkhandhaṁ parikkhīṇaṁ pariyādiṇṇaṁ upanidhāya yadidaṁ sattakkhattuṁparamatā. evaṁ mahatthiyo kho, bhikkhave, dhammābhisamayo; evaṁ mahatthiyo dhammacakkhupaṭilābho” ti. paṭhamaṁ.

2. pokkharaṇīsuttaṁ

75. sāvatthiyaṁ viharati ...pe0 ... “seyyathāpi, bhikkhave, pokkharaṇī paññāsayojanāni āyāmena paññāsayojanāni vitthārena paññāsayojanāni ubbedhena, puṇṇā udakassa samatittikā kākapeyyā. tato puriso kusaggena udakaṁ uddhareyya. taṁ kiṁ maññatha, bhikkhave, katamaṁ nu kho bahutaraṁ, yaṁ vā kusaggena udakaṁ ubbhataṁ yaṁ vā pokkharaṇiyā udakan”-ti?

“etadeva, bhante, bahutaraṁ, yadidaṁ pokkharaṇiyā udakaṁ. appamattakaṁ kusaggena udakaṁ ubbhataṁ. neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti pokkharaṇiyā udakaṁ upanidhāya kusaggena udakaṁ ubbhatan”-ti. “evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ pariyādiṇṇaṁ; appamattakaṁ avasiṭṭhaṁ. neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti purimaṁ dukkhakkhandhaṁ parikkhīṇaṁ pariyādiṇṇaṁ upanidhāya, yadidaṁ sattakkhattuṁparamatā. evaṁ mahatthiyo kho, bhikkhave, dhammābhisamayo; evaṁ mahatthiyo dhammacakkhupaṭilābho” ti. dutiyaṁ.

3. sambhejjaudakasuttaṁ

76. sāvatthiyaṁ viharati ...pe0 ... “seyyathāpi, bhikkhave, yatthimā mahānadiyo saṁsandanti samenti, seyyathidaṁ -- gaṅgā yamunā aciravatī sarabhū mahī, tato puriso dve vā tīṇi vā udakaphusitāni uddhareyya. taṁ kiṁ maññatha, bhikkhave, katamaṁ nu kho bahutaraṁ, yāni vā dve vā tīṇi vā udakaphusitāni ubbhatāni yaṁ vā sambhejjaudakan”-ti?

“etadeva, bhante, bahutaraṁ yadidaṁ sambhejjaudakaṁ; appamattakāni dve vā tīṇi vā udakaphusitāni ubbhatāni. neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti sambhejjaudakaṁ upanidhāya dve vā tīṇi vā udakaphusitāni ubbhatānī” ti. “evameva kho, bhikkhave ...pe0 ... dhammacakkhupaṭilābho” ti. tatiyaṁ.

4. dutiyasambhejjaudakasuttaṁ

77. sāvatthiyaṁ viharati ...pe0 ... “seyyathāpi, bhikkhave, yatthimā mahānadiyo saṁsandanti samenti, seyyathidaṁ -- gaṅgā yamunā aciravatī sarabhū mahī, taṁ udakaṁ parikkhayaṁ pariyādānaṁ gaccheyya ṭhapetvā dve vā tīṇi vā udakaphusitāni. taṁ kiṁ maññatha, bhikkhave, katamaṁ nu kho bahutaraṁ, yaṁ vā sambhejjaudakaṁ parikkhīṇaṁ pariyādiṇṇaṁ yāni vā dve vā tīṇi vā udakaphusitāni avasiṭṭhānī” ti?

“etadeva, bhante, bahutaraṁ sambhejjaudakaṁ yadidaṁ parikkhīṇaṁ pariyādiṇṇaṁ; appamattakāni dve vā tīṇi vā udakaphusitāni avasiṭṭhāni. neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti sambhejjaudakaṁ parikkhīṇaṁ pariyādiṇṇaṁ upanidhāya dve vā tīṇi vā udakaphusitāni avasiṭṭhānī” ti. “evameva kho, bhikkhave ...pe0 ... dhammacakkhupaṭilābho” ti. catutthaṁ.

5. pathavīsuttaṁ

78. sāvatthiyaṁ viharati ...pe0 ... “seyyathāpi, bhikkhave, puriso mahāpathaviyā satta kolaṭṭhimattiyo guḷikā upanikkhipeyya. taṁ kiṁ maññatha, bhikkhave, katamaṁ nu kho bahutaraṁ, yā vā satta kolaṭṭhimattiyo guḷikā upanikkhittā ayaṁ {yā (syā0 ka0)} vā mahāpathavī” ti?

“etadeva, bhante, bahutaraṁ, yadidaṁ mahāpathavī; appamattikā satta kolaṭṭhimattiyo guḷikā upanikkhittā. neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti mahāpathaviṁ upanidhāya satta kolaṭṭhimattiyo guḷikā upanikkhittā” ti. “evameva kho, bhikkhave ...pe0 ... dhammacakkhupaṭilābho” ti. pañcamaṁ.

6. dutiyapathavīsuttaṁ

79. sāvatthiyaṁ viharati ...pe0 ... “seyyathāpi, bhikkhave, mahāpathavī parikkhayaṁ pariyādānaṁ gaccheyya, ṭhapetvā satta kolaṭṭhimattiyo guḷikā. taṁ kiṁ maññatha, bhikkhave, katamaṁ nu kho bahutaraṁ, yaṁ vā mahāpathaviyā parikkhīṇaṁ pariyādiṇṇaṁ yā vā satta kolaṭṭhimattiyo guḷikā avasiṭṭhā” ti?

“etadeva bhante, bahutaraṁ, mahāpathaviyā, yadidaṁ parikkhīṇaṁ pariyādiṇṇaṁ; appamattikā satta kolaṭṭhimattiyo guḷikā avasiṭṭhā. neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti mahāpathaviyā parikkhīṇaṁ pariyādiṇṇaṁ upanidhāya satta kolaṭṭhimattiyo guḷikā avasiṭṭhā” ti. “evameva kho, bhikkhave ...pe0 ... dhammacakkhupaṭilābho” ti. chaṭṭhaṁ.

7. samuddasuttaṁ

80. sāvatthiyaṁ viharati ...pe0 ... “seyyathāpi, bhikkhave, puriso mahāsamuddato dve vā tīṇi vā udakaphusitāni uddhareyya. taṁ kiṁ maññatha, bhikkhave, katamaṁ nu kho bahutaraṁ, yāni vā dve vā tīṇi vā udakaphusitāni ubbhatāni yaṁ vā mahāsamudde udakan”-ti?

“etadeva, bhante, bahutaraṁ, yadidaṁ mahāsamudde udakaṁ; appamattakāni dve vā tīṇi vā udakaphusitāni ubbhatāni. neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti mahāsamudde udakaṁ upanidhāya dve vā tīṇi vā udakaphusitāni ubbhatānī” ti. “evameva kho, bhikkhave ...pe0 ... dhammacakkhupaṭilābho” ti. sattamaṁ.

8. dutiyasamuddasuttaṁ

81. sāvatthiyaṁ viharati ...pe0 ... “seyyathāpi, bhikkhave, mahāsamuddo parikkhayaṁ pariyādānaṁ gaccheyya, ṭhapetvā dve vā tīṇi vā udakaphusitāni. taṁ kiṁ maññatha, bhikkhave, katamaṁ nu kho bahutaraṁ, yaṁ vā mahāsamudde udakaṁ parikkhīṇaṁ pariyādinnaṁ yāni vā dve vā tīṇi vā udakaphusitāni avasiṭṭhānī” ti?

“etadeva, bhante, bahutaraṁ mahāsamudde udakaṁ, yadidaṁ parikkhīṇaṁ pariyādiṇṇaṁ; appamattakāni dve vā tīṇi vā udakaphusitāni avasiṭṭhāni. neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti mahāsamudde udakaṁ parikkhīṇaṁ pariyādiṇṇaṁ upanidhāya dve vā tīṇi vā udakaphusitāni avasiṭṭhānī” ti. “evameva kho bhikkhave ...pe0 ... dhammacakkhupaṭilābho” ti. aṭṭhamaṁ.

9. pabbatasuttaṁ

82. sāvatthiyaṁ viharati ...pe0 ... “seyyathāpi, bhikkhave, puriso himavato pabbatarājassa satta sāsapamattiyo pāsāṇasakkharā upanikkhipeyya. taṁ kiṁ maññatha, bhikkhave, katamaṁ nu kho bahutaraṁ, yā vā satta sāsapamattiyo pāsāṇasakkharā upanikkhittā yo vā himavā {upanikkhittā, himavā vā (sī0)} pabbatarājā” ti?

“etadeva, bhante, bahutaraṁ yadidaṁ himavā pabbatarājā; appamattikā satta sāsapamattiyo pāsāṇasakkharā upanikkhittā. neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti himavantaṁ pabbatarājānaṁ upanidhāya satta sāsapamattiyo pāsāṇasakkharā upanikkhittā” ti. “evameva kho ...pe0 ... dhammacakkhupaṭilābho” ti. navamaṁ.

10. dutiyapabbatasuttaṁ

83. sāvatthiyaṁ viharati ...pe0 ... “seyyathāpi, bhikkhave, himavā pabbatarājā parikkhayaṁ pariyādānaṁ gaccheyya, ṭhapetvā satta sāsapamattiyo pāsāṇasakkharā. taṁ kiṁ maññatha, bhikkhave, katamaṁ nu kho bahutaraṁ, yaṁ vā himavato pabbatarājassa parikkhīṇaṁ pariyādiṇṇaṁ yā vā satta sāsapamattiyo pāsāṇasakkharā avasiṭṭhā” ti?

“etadeva, bhante, bahutaraṁ himavato pabbatarājassa yadidaṁ parikkhīṇaṁ pariyādiṇṇaṁ; appamattikā satta sāsapamattiyo pāsāṇasakkharā avasiṭṭhā. neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti himavato pabbatarājassa parikkhīṇaṁ pariyādiṇṇaṁ upanidhāya satta sāsapamattiyo pāsāṇasakkharā avasiṭṭhā” ti.

“evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ pariyādiṇṇaṁ; appamattakaṁ avasiṭṭhaṁ. neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti purimaṁ dukkhakkhandhaṁ parikkhīṇaṁ pariyādiṇṇaṁ upanidhāya yadidaṁ sattakkhattuṁparamatā. evaṁ mahatthiyo kho, bhikkhave, dhammābhisamayo, evaṁ mahatthiyo dhammacakkhupaṭilābho” ti. dasamaṁ.

11. tatiyapabbatasuttaṁ

84. sāvatthiyaṁ viharati ...pe0 ... “seyyathāpi, bhikkhave, puriso sinerussa pabbatarājassa satta muggamattiyo pāsāṇasakkharā upanikkhipeyya. taṁ kiṁ maññatha, bhikkhave, katamaṁ nu kho bahutaraṁ, yā vā satta muggamattiyo pāsāṇasakkharā upanikkhittā yo vā sineru {upanikkhittā, sineru vā (sī0)} pabbatarājā” ti?

“etadeva, bhante, bahutaraṁ yadidaṁ sineru pabbatarājā; appamattikā satta muggamattiyo pāsāṇasakkharā upanikkhittā. neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti sineruṁ pabbatarājānaṁ upanidhāya satta muggamattiyo pāsāṇasakkharā upanikkhittā” ti. “evameva kho, bhikkhave, ariyasāvakassa diṭṭhisampannassa puggalassa adhigamaṁ upanidhāya aññatitthiyasamaṇabrāhmaṇaparibbājakānaṁ adhigamo neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti. evaṁ mahādhigamo, bhikkhave, diṭṭhisampanno puggalo, evaṁ mahābhiñño” ti. ekādasamaṁ.

abhisamayasaṁyuttaṁ samattaṁ.

tassuddānaṁ --

nakhasikhā pokkharaṇī, sambhejjaudake ca dve.

dve pathavī dve samuddā, tayo ca pabbatūpamāti..

3. dhātusaṁyuttaṁ

1. nānattavaggo

1. dhātunānattasuttaṁ

85. sāvatthiyaṁ viharati ...pe0 ... “dhātunānattaṁ vo, bhikkhave, desessāmi. taṁ suṇātha, sādhukaṁ manasi karotha; bhāsissāmī” ti. “evaṁ, bhante” ti kho te bhikkhū bhagavato paccassosuṁ. bhagavā etadavoca --

“katamañca, bhikkhave, dhātunānattaṁ? cakkhudhātu rūpadhātu cakkhuviññāṇadhātu, sotadhātu saddadhātu sotaviññāṇadhātu, ghānadhātu gandhadhātu ghānaviññāṇadhātu, jivhādhātu rasadhātu jivhāviññāṇadhātu, kāyadhātu phoṭṭhabbadhātu kāyaviññāṇadhātu, manodhātu dhammadhātu manoviññāṇadhātu -- idaṁ vuccati, bhikkhave, dhātunānattan”-ti. paṭhamaṁ.

2. phassanānattasuttaṁ

86. sāvatthiyaṁ viharati ...pe0 ... “dhātunānattaṁ, bhikkhave, paṭicca uppajjati phassanānattaṁ. katamañca, bhikkhave, dhātunānattaṁ? cakkhudhātu sotadhātu ghānadhātu jivhādhātu kāyadhātu manodhātu -- idaṁ vuccati, bhikkhave, dhātunānattaṁ”.

“kathañca, bhikkhave, dhātunānattaṁ paṭicca uppajjati phassanānattaṁ? cakkhudhātuṁ, bhikkhave, paṭicca uppajjati cakkhusamphasso. sotadhātuṁ paṭicca ... ghānadhātuṁ paṭicca ... jivhādhātuṁ paṭicca ... kāyadhātuṁ paṭicca ... manodhātuṁ paṭicca uppajjati manosamphasso. evaṁ kho, bhikkhave, dhātunānattaṁ paṭicca uppajjati phassanānattan”-ti. dutiyaṁ.

3. nophassanānattasuttaṁ

87. sāvatthiyaṁ viharati ...pe0 ... “dhātunānattaṁ, bhikkhave, paṭicca uppajjati phassanānattaṁ, no phassanānattaṁ paṭicca uppajjati dhātunānattaṁ. katamañca, bhikkhave, dhātunānattaṁ? cakkhudhātu ...pe0 ... manodhātu -- idaṁ vuccati, bhikkhave, dhātunānattaṁ”.

“kathañca, bhikkhave, dhātunānattaṁ paṭicca uppajjati phassanānattaṁ, no phassanānattaṁ paṭicca uppajjati dhātunānattaṁ? cakkhudhātuṁ, bhikkhave, paṭicca uppajjati cakkhusamphasso, no cakkhusamphassaṁ paṭicca uppajjati cakkhudhātu ...pe0 ... manodhātuṁ paṭicca uppajjati manosamphasso, no manosamphassaṁ paṭicca uppajjati manodhātu. evaṁ kho, bhikkhave, dhātunānattaṁ paṭicca uppajjati phassanānattaṁ, no phassanānattaṁ paṭicca uppajjati dhātunānattan”-ti. tatiyaṁ.

4. vedanānānattasuttaṁ

88. sāvatthiyaṁ viharati ...pe0 ... “dhātunānattaṁ, bhikkhave, paṭicca uppajjati phassanānattaṁ, phassanānattaṁ paṭicca uppajjati vedanānānattaṁ. katamañca, bhikkhave, dhātunānattaṁ? cakkhudhātu ...pe0 ... manodhātu -- idaṁ vuccati, bhikkhave, dhātunānattaṁ”.

“kathañca, bhikkhave, dhātunānattaṁ paṭicca uppajjati phassanānattaṁ, phassanānattaṁ paṭicca uppajjati vedanānānattaṁ? cakkhudhātuṁ, bhikkhave, paṭicca uppajjati cakkhusamphasso, cakkhusamphassaṁ paṭicca uppajjati cakkhusamphassajā vedanā ...pe0 ... manodhātuṁ paṭicca uppajjati manosamphasso, manosamphassaṁ paṭicca uppajjati manosamphassajā vedanā. evaṁ kho, bhikkhave, dhātunānattaṁ paṭicca uppajjati phassanānattaṁ, phassanānattaṁ paṭicca uppajjati vedanānānattan”-ti. catutthaṁ.

5. dutiyavedanānānattasuttaṁ

89. sāvatthiyaṁ viharati ...pe0 ... “dhātunānattaṁ, bhikkhave, paṭicca uppajjati phassanānattaṁ, phassanānattaṁ paṭicca uppajjati vedanānānattaṁ, no vedanānānattaṁ paṭicca uppajjati phassanānattaṁ, no phassanānattaṁ paṭicca uppajjati dhātunānattaṁ. katamañca, bhikkhave, dhātunānattaṁ? cakkhudhātu ...pe0 ... manodhātu -- idaṁ vuccati, bhikkhave, dhātunānattaṁ”.

“kathañca, bhikkhave, dhātunānattaṁ paṭicca uppajjati phassanānattaṁ, phassanānattaṁ paṭicca uppajjati vedanānānattaṁ, no vedanānānattaṁ paṭicca uppajjati phassanānattaṁ, no phassanānattaṁ paṭicca uppajjati dhātunānattaṁ? cakkhudhātuṁ, bhikkhave, paṭicca uppajjati cakkhusamphasso, cakkhusamphassaṁ paṭicca uppajjati cakkhusamphassajā vedanā, no cakkhusamphassajaṁ vedanaṁ paṭicca uppajjati cakkhusamphasso, no cakkhusamphassaṁ paṭicca uppajjati cakkhudhātu ...pe0 ... manodhātuṁ paṭicca uppajjati manosamphasso, manosamphassaṁ paṭicca uppajjati manosamphassajā vedanā, no manosamphassajaṁ vedanaṁ paṭicca uppajjati manosamphasso, no manosamphassaṁ paṭicca uppajjati manodhātu. evaṁ kho, bhikkhave, dhātunānattaṁ paṭicca uppajjati phassanānattaṁ, phassanānattaṁ paṭicca uppajjati vedanānānattaṁ, no vedanānānattaṁ paṭicca uppajjati phassanānattaṁ, no phassanānattaṁ paṭicca uppajjati dhātunānattan”-ti. pañcamaṁ.

6. bāhiradhātunānattasuttaṁ

90. sāvatthiyaṁ viharati ...pe0 ... “dhātunānattaṁ vo, bhikkhave, desessāmi. taṁ suṇātha ...pe0 ... katamañca, bhikkhave, dhātunānattaṁ? rūpadhātu saddadhātu gandhadhātu rasadhātu phoṭṭhabbadhātu dhammadhātu -- idaṁ vuccati, bhikkhave, dhātunānattan”-ti. chaṭṭhaṁ.

7. saññānānattasuttaṁ

91. sāvatthiyaṁ viharati ...pe0 ... “bhadante” ti te bhikkhū bhagavato paccassosuṁ. bhagavā etadavoca -- “dhātunānattaṁ, bhikkhave, paṭicca uppajjati saññānānattaṁ, saññānānattaṁ paṭicca uppajjati saṅkappanānattaṁ, saṅkappanānattaṁ paṭicca uppajjati chandanānattaṁ, chandanānattaṁ paṭicca uppajjati pariḷāhanānattaṁ, pariḷāhanānattaṁ paṭicca uppajjati pariyesanānānattaṁ. katamañca, bhikkhave, dhātunānattaṁ? rūpadhātu ...pe0 ... dhammadhātu -- idaṁ vuccati, bhikkhave, dhātunānattaṁ”.

“kathañca, bhikkhave, dhātunānattaṁ paṭicca uppajjati saññānānattaṁ, saññānānattaṁ paṭicca uppajjati saṅkappanānattaṁ, saṅkappanānattaṁ paṭicca uppajjati chandanānattaṁ, chandanānattaṁ paṭicca uppajjati pariḷāhanānattaṁ, pariḷāhanānattaṁ paṭicca uppajjati pariyesanānānattaṁ?

“rūpadhātuṁ, bhikkhave, paṭicca uppajjati rūpasaññā, rūpasaññaṁ paṭicca uppajjati rūpasaṅkappo, rūpasaṅkappaṁ paṭicca uppajjati rūpacchando, rūpacchandaṁ paṭicca uppajjati rūpapariḷāho, rūpapariḷāhaṁ paṭicca uppajjati rūpapariyesanā ...pe0 ... dhammadhātuṁ paṭicca uppajjati dhammasaññā, dhammasaññaṁ paṭicca uppajjati dhammasaṅkappo, dhammasaṅkappaṁ paṭicca uppajjati dhammacchando, dhammacchandaṁ paṭicca uppajjati dhammapariḷāho, dhammapariḷāhaṁ paṭicca uppajjati dhammapariyesanā.

“evaṁ, kho, bhikkhave, dhātunānattaṁ paṭicca uppajjati saññānānattaṁ, saññānānattaṁ paṭicca uppajjati saṅkappanānattaṁ, saṅkappanānattaṁ paṭicca uppajjati chandanānattaṁ, chandanānattaṁ paṭicca uppajjati pariḷāhanānattaṁ, pariḷāhanānattaṁ paṭicca uppajjati pariyesanānānattan”-ti. sattamaṁ.

8. nopariyesanānānattasuttaṁ

92. sāvatthiyaṁ viharati ...pe0 ... “dhātunānattaṁ, bhikkhave, paṭicca uppajjati saññānānattaṁ, saññānānattaṁ paṭicca uppajjati saṅkappanānattaṁ, saṅkappanānattaṁ paṭicca uppajjati chandanānattaṁ, chandanānattaṁ paṭicca uppajjati pariḷāhanānattaṁ, pariḷāhanānattaṁ paṭicca uppajjati pariyesanānānattaṁ; no pariyesanānānattaṁ paṭicca uppajjati pariḷāhanānattaṁ, no pariḷāhanānattaṁ paṭicca uppajjati chandanānattaṁ, no chandanānattaṁ paṭicca uppajjati saṅkappanānattaṁ, no saṅkappanānattaṁ paṭicca uppajjati saññānānattaṁ, no saññānānattaṁ paṭicca uppajjati dhātunānattaṁ. katamañca, bhikkhave, dhātunānattaṁ? rūpadhātu ...pe0 ... dhammadhātu -- idaṁ vuccati, bhikkhave, dhātunānattaṁ”.

“kathañca, bhikkhave, dhātunānattaṁ paṭicca uppajjati saññānānattaṁ, saññānānattaṁ paṭicca uppajjati ...pe0 ... pariyesanānānattaṁ; no pariyesanānānattaṁ paṭicca uppajjati pariḷāhanānattaṁ, no pariḷāhanānattaṁ paṭicca uppajjati chandanānattaṁ, no chandanānattaṁ paṭicca uppajjati saṅkappanānattaṁ, no saṅkappanānattaṁ paṭicca uppajjati saññānānattaṁ, no saññānānattaṁ paṭicca uppajjati dhātunānattaṁ?

“rūpadhātuṁ, bhikkhave, paṭicca uppajjati rūpasaññā ...pe0 ... dhammadhātuṁ paṭicca uppajjati dhammasaññā, dhammasaññaṁ paṭicca uppajjati ...pe0 ... dhammapariyesanā; no dhammapariyesanaṁ paṭicca uppajjati dhammapariḷāho, no dhammapariḷāhaṁ paṭicca uppajjati dhammacchando, no dhammacchandaṁ paṭicca uppajjati dhammasaṅkappo, no dhammasaṅkappaṁ paṭicca uppajjati dhammasaññā, no dhammasaññaṁ paṭicca uppajjati dhammadhātu.

“evaṁ kho, bhikkhave, dhātunānattaṁ paṭicca uppajjati saññānānattaṁ, saññānānattaṁ paṭicca uppajjati ...pe0 ... pariyesanānānattaṁ; no pariyesanānānattaṁ paṭicca uppajjati pariḷāhanānattaṁ, no pariḷāhanānattaṁ paṭicca uppajjati chandanānattaṁ, no chandanānattaṁ paṭicca uppajjati saṅkappanānattaṁ, no saṅkappanānattaṁ paṭicca uppajjati saññānānattaṁ, no saññānānattaṁ paṭicca uppajjati dhātunānattan”-ti. aṭṭhamaṁ.

9. bāhiraphassanānattasuttaṁ

93. sāvatthiyaṁ viharati ...pe0 ... “dhātunānattaṁ, bhikkhave, paṭicca uppajjati saññānānattaṁ, saññānānattaṁ paṭicca uppajjati saṅkappanānattaṁ, saṅkappanānattaṁ paṭicca uppajjati phassanānattaṁ, phassanānattaṁ paṭicca uppajjati vedanānānattaṁ, vedanānānattaṁ paṭicca uppajjati chandanānattaṁ, chandanānattaṁ paṭicca uppajjati pariḷāhanānattaṁ, pariḷāhanānattaṁ paṭicca uppajjati pariyesanānānattaṁ, pariyesanānānattaṁ paṭicca uppajjati lābhanānattaṁ. katamañca, bhikkhave, dhātunānattaṁ? rūpadhātu ...pe0 ... dhammadhātu -- idaṁ vuccati, bhikkhave, dhātunānattaṁ”.

“kathañca, bhikkhave, dhātunānattaṁ paṭicca uppajjati saññānānattaṁ, saññānānattaṁ paṭicca uppajjati ...pe0 ... lābhanānattaṁ?

“rūpadhātuṁ, bhikkhave, paṭicca uppajjati rūpasaññā, rūpasaññaṁ paṭicca uppajjati rūpasaṅkappo, rūpasaṅkappaṁ paṭicca uppajjati rūpasamphasso, rūpasamphassaṁ paṭicca uppajjati rūpasamphassajā vedanā, rūpasamphassajaṁ vedanaṁ paṭicca uppajjati rūpacchando, rūpacchandaṁ paṭicca uppajjati rūpapariḷāho, rūpapariḷāhaṁ paṭicca uppajjati rūpapariyesanā, rūpapariyesanaṁ paṭicca uppajjati rūpalābho ...pe0 ... dhammadhātuṁ paṭicca uppajjati dhammasaññā, dhammasaññaṁ paṭicca uppajjati dhammasaṅkappo, dhammasaṅkappaṁ paṭicca uppajjati dhammasamphasso, dhammasamphassaṁ paṭicca uppajjati dhammasamphassajā vedanā, dhammasamphassajaṁ vedanaṁ paṭicca uppajjati dhammacchando, dhammacchandaṁ paṭicca uppajjati dhammapariḷāho, dhammapariḷāhaṁ paṭicca uppajjati dhammapariyesanā, dhammapariyesanaṁ paṭicca uppajjati dhammalābho.

“evaṁ kho, bhikkhave, dhātunānattaṁ paṭicca uppajjati saññānānattaṁ, saññānānattaṁ paṭicca uppajjati ...pe0 ... pariyesanānānattaṁ, pariyesanānānattaṁ paṭicca uppajjati lābhanānattan”-ti. navamaṁ.

10. dutiyabāhiraphassanānattasuttaṁ

94. sāvatthiyaṁ viharati ...pe0 ... “dhātunānattaṁ, bhikkhave, paṭicca uppajjati saññānānattaṁ, saññānānattaṁ paṭicca uppajjati saṅkappanānattaṁ, phassa ... vedanā ... chanda ... pariḷāha ... pariyesanānānattaṁ paṭicca uppajjati lābhanānattaṁ; no lābhanānattaṁ paṭicca uppajjati pariyesanānānattaṁ, no pariyesanānānattaṁ paṭicca uppajjati pariḷāhanānattaṁ, no pariḷāhanānattaṁ paṭicca uppajjati ...pe0 ... chanda ... vedanā ... phassa ... saṅkappa ... saññānānattaṁ, no saññānānattaṁ paṭicca uppajjati dhātunānattaṁ. katamañca, bhikkhave, dhātunānattaṁ? rūpadhātu ...pe0 ... dhammadhātu -- idaṁ vuccati, bhikkhave, dhātunānattaṁ”.

“kathañca, bhikkhave, dhātunānattaṁ paṭicca uppajjati saññānānattaṁ, saññānānattaṁ paṭicca uppajjati saṅkappanānattaṁ? phassa ... vedanā ... chanda ... pariḷāha ... pariyesanā ... lābha ... no lābhanānattaṁ paṭicca uppajjati pariyesanānānattaṁ, no pariyesanānānattaṁ paṭicca uppajjati pariḷāha ... chanda ... vedanā ... phassa ... no saṅkappanānattaṁ paṭicca uppajjati saññānānattaṁ, no saññānānattaṁ paṭicca uppajjati dhātunānattaṁ?

“rūpadhātuṁ, bhikkhave, paṭicca uppajjati rūpasaññā ...pe0 ... dhammadhātuṁ paṭicca uppajjati dhammasaññā, dhammasaññaṁ paṭicca uppajjati ...pe0 ... dhammapariyesanā, dhammapariyesanaṁ paṭicca uppajjati dhammalābho; no dhammalābhaṁ paṭicca uppajjati dhammapariyesanā, no dhammapariyesanaṁ paṭicca uppajjati dhammapariḷāho, no dhammapariḷāhaṁ paṭicca uppajjati dhammacchando, no dhammacchandaṁ paṭicca uppajjati dhammasamphassajā vedanā, no dhammasamphassajaṁ vedanaṁ paṭicca uppajjati dhammasamphasso, no dhammasamphassaṁ paṭicca uppajjati dhammasaṅkappo, no dhammasaṅkappaṁ paṭicca uppajjati dhammasaññā, no dhammasaññaṁ paṭicca uppajjati dhammadhātu.

“evaṁ kho, bhikkhave, dhātunānattaṁ paṭicca uppajjati saññānānattaṁ, saññānānattaṁ paṭicca uppajjati ...pe0 ... saṅkappa ... phassa ... vedanā ... chanda ... pariḷāha ... pariyesanā ... lābha ... no lābhanānattaṁ paṭicca uppajjati pariyesanānānattaṁ, no pariyesanānānattaṁ paṭicca uppajjati pariḷāhanānattaṁ, no pariḷāhanānattaṁ paṭicca uppajjati chandanānattaṁ, no chandanānattaṁ paṭicca uppajjati vedanānānattaṁ, no vedanānānattaṁ paṭicca uppajjati phassanānattaṁ, no phassanānattaṁ paṭicca uppajjati saṅkappanānattaṁ, no saṅkappanānattaṁ paṭicca uppajjati saññānānattaṁ, no saññānānattaṁ paṭicca uppajjati dhātunānattan”-ti. dasamaṁ.

nānattavaggo paṭhamo.

tassuddānaṁ --

dhātuphassañca no cetaṁ, vedanā apare duve.

etaṁ ajjhattapañcakaṁ, dhātusaññañca no cetaṁ.

phassassa apare duve, etaṁ bāhirapañcakanti..

2. dutiyavaggo

1. sattadhātusuttaṁ

95. sāvatthiyaṁ viharati ...pe0 ... “sattimā, bhikkhave, dhātuyo. katamā satta? ābhādhātu, subhadhātu, ākāsānañcāyatanadhātu, viññāṇañcāyatanadhātu, ākiñcaññāyatanadhātu, nevasaññānāsaññāyatanadhātu, saññāvedayitanirodhadhātu -- imā kho, bhikkhave, satta dhātuyo” ti.

evaṁ vutte, aññataro bhikkhu bhagavantaṁ etadavoca -- “yā cāyaṁ, bhante, ābhādhātu yā ca subhadhātu yā ca ākāsānañcāyatanadhātu yā ca viññāṇañcāyatanadhātu yā ca ākiñcaññāyatanadhātu yā ca nevasaññānāsaññāyatanadhātu yā ca saññāvedayitanirodhadhātu -- imā nu kho, bhante, dhātuyo kiṁ paṭicca paññāyantī” ti?

“yāyaṁ, bhikkhu, ābhādhātu -- ayaṁ dhātu andhakāraṁ paṭicca paññāyati. yāyaṁ, bhikkhu, subhadhātu -- ayaṁ dhātu asubhaṁ paṭicca paññāyati. yāyaṁ, bhikkhu, ākāsānañcāyatanadhātu -- ayaṁ dhātu rūpaṁ paṭicca paññāyati. yāyaṁ, bhikkhu, viññāṇañcāyatanadhātu -- ayaṁ dhātu ākāsānañcāyatanaṁ paṭicca paññāyati. yāyaṁ, bhikkhu, ākiñcaññāyatanadhātu -- ayaṁ dhātu viññāṇañcāyatanaṁ paṭicca paññāyati. yāyaṁ, bhikkhu, nevasaññānāsaññāyatanadhātu -- ayaṁ dhātu ākiñcaññāyatanaṁ paṭicca paññāyati. yāyaṁ, bhikkhu, saññāvedayitanirodhadhātu -- ayaṁ dhātu nirodhaṁ paṭicca paññāyatī” ti.

“yā cāyaṁ, bhante, ābhādhātu yā ca subhadhātu yā ca ākāsānañcāyatanadhātu yā ca viññāṇañcāyatanadhātu yā ca ākiñcaññāyatanadhātu yā ca nevasaññānāsaññāyatanadhātu yā ca saññāvedayitanirodhadhātu -- imā nu kho, bhante, dhātuyo kathaṁ samāpatti pattabbā” ti?

“yā cāyaṁ, bhikkhu, ābhādhātu yā ca subhadhātu yā ca ākāsānañcāyatanadhātu yā ca viññāṇañcāyatanadhātu yā ca ākiñcaññāyatanadhātu -- imā dhātuyo saññāsamāpatti pattabbā. yāyaṁ, bhikkhu, nevasaññānāsaññāyatanadhātu -- ayaṁ dhātu saṅkhārāvasesasamāpatti pattabbā. yāyaṁ, bhikkhu, saññāvedayitanirodhadhātu -- ayaṁ dhātu nirodhasamāpatti pattabbā” ti. paṭhamaṁ.

2. sanidānasuttaṁ

96. sāvatthiyaṁ viharati ...pe0 ... “sanidānaṁ, bhikkhave, uppajjati kāmavitakko, no anidānaṁ; sanidānaṁ uppajjati byāpādavitakko, no anidānaṁ; sanidānaṁ uppajjati vihiṁsāvitakko, no anidānaṁ”.

“kathañca, bhikkhave, sanidānaṁ uppajjati kāmavitakko, no anidānaṁ; sanidānaṁ uppajjati byāpādavitakko, no anidānaṁ; sanidānaṁ uppajjati vihiṁsāvitakko, no anidānaṁ? kāmadhātuṁ, bhikkhave, paṭicca uppajjati kāmasaññā, kāmasaññaṁ paṭicca uppajjati kāmasaṅkappo, kāmasaṅkappaṁ paṭicca uppajjati kāmacchando, kāmacchandaṁ paṭicca uppajjati kāmapariḷāho, kāmapariḷāhaṁ paṭicca uppajjati kāmapariyesanā. kāmapariyesanaṁ, bhikkhave, pariyesamāno assutavā puthujjano tīhi ṭhānehi micchā paṭipajjati -- kāyena, vācāya, manasā.

“byāpādadhātuṁ, bhikkhave, paṭicca uppajjati byāpādasaññā, byāpādasaññaṁ paṭicca uppajjati byāpādasaṅkappo ...pe0 ... byāpādacchando ... byāpādapariḷāho ... byāpādapariyesanā ... byāpādapariyesanaṁ, bhikkhave, pariyesamāno assutavā puthujjano tīhi ṭhānehi micchā paṭipajjati -- kāyena, vācāya, manasā.

“vihiṁsādhātuṁ, bhikkhave, paṭicca uppajjati vihiṁsāsaññā; vihiṁsāsaññaṁ paṭicca uppajjati vihiṁsāsaṅkappo ...pe0 ... vihiṁsāchando ... vihiṁsāpariḷāho ... vihiṁsāpariyesanā ... vihiṁsāpariyesanaṁ, bhikkhave, pariyesamāno assutavā puthujjano tīhi ṭhānehi micchā paṭipajjati -- kāyena, vācāya, manasā.

“seyyathāpi, bhikkhave, puriso ādittaṁ tiṇukkaṁ sukkhe tiṇadāye nikkhipeyya; no ce hatthehi ca pādehi ca khippameva nibbāpeyya. evañhi, bhikkhave, ye tiṇakaṭṭhanissitā pāṇā te anayabyasanaṁ āpajjeyyuṁ. evameva kho, bhikkhave, yo hi koci samaṇo vā brāhmaṇo vā uppannaṁ visamagataṁ saññaṁ na khippameva pajahati vinodeti byantīkaroti anabhāvaṁ gameti, so diṭṭhe ceva dhamme dukkhaṁ viharati savighātaṁ saupāyāsaṁ sapariḷāhaṁ; kāyassa ca bhedā paraṁ maraṇā duggati pāṭikaṅkhā.

“sanidānaṁ, bhikkhave, uppajjati nekkhammavitakko, no anidānaṁ; sanidānaṁ uppajjati abyāpādavitakko, no anidānaṁ; sanidānaṁ uppajjati avihiṁsāvitakko, no anidānaṁ.

“kathañca, bhikkhave, sanidānaṁ uppajjati nekkhammavitakko, no anidānaṁ; sanidānaṁ uppajjati abyāpādavitakko, no anidānaṁ; sanidānaṁ uppajjati avihiṁsāvitakko, no anidānaṁ? nekkhammadhātuṁ, bhikkhave, paṭicca uppajjati nekkhammasaññā, nekkhammasaññaṁ paṭicca uppajjati nekkhammasaṅkappo, nekkhammasaṅkappaṁ paṭicca uppajjati nekkhammacchando, nekkhammacchandaṁ paṭicca uppajjati nekkhammapariḷāho, nekkhammapariḷāhaṁ paṭicca uppajjati nekkhammapariyesanā; nekkhammapariyesanaṁ, bhikkhave, pariyesamāno sutavā ariyasāvako tīhi ṭhānehi sammā paṭipajjati -- kāyena, vācāya, manasā.

“abyāpādadhātuṁ, bhikkhave, paṭicca uppajjati abyāpādasaññā, abyāpādasaññaṁ paṭicca uppajjati abyāpādasaṅkappo ...pe0 ... abyāpādacchando ... abyāpādapariḷāho ... abyāpādapariyesanā, abyāpādapariyesanaṁ, bhikkhave, pariyesamāno sutavā ariyasāvako tīhi ṭhānehi sammā paṭipajjati -- kāyena, vācāya, manasā.

“avihiṁsādhātuṁ, bhikkhave, paṭicca uppajjati avihiṁsāsaññā, avihiṁsāsaññaṁ paṭicca uppajjati avihiṁsāsaṅkappo, avihiṁsāsaṅkappaṁ paṭicca uppajjati avihiṁsāchando, avihiṁsāchandaṁ paṭicca uppajjati avihiṁsāpariḷāho, avihiṁsāpariḷāhaṁ paṭicca uppajjati avihiṁsāpariyesanā; avihiṁsāpariyesanaṁ, bhikkhave, pariyesamāno sutavā ariyasāvako tīhi ṭhānehi sammā paṭipajjati -- kāyena, vācāya, manasā.

“seyyathāpi, bhikkhave, puriso ādittaṁ tiṇukkaṁ sukkhe tiṇadāye nikkhipeyya; tamenaṁ hatthehi ca pādehi ca khippameva nibbāpeyya. evañhi, bhikkhave, ye tiṇakaṭṭhanissitā pāṇā te na anayabyasanaṁ āpajjeyyuṁ. evameva kho, bhikkhave, yo hi koci samaṇo vā brāhmaṇo vā uppannaṁ visamagataṁ saññaṁ khippameva pajahati vinodeti byantīkaroti anabhāvaṁ gameti, so diṭṭhe ceva dhamme sukhaṁ viharati avighātaṁ anupāyāsaṁ apariḷāhaṁ; kāyassa ca bhedā paraṁ maraṇā sugati pāṭikaṅkhā” ti. dutiyaṁ.

3. giñjakāvasathasuttaṁ

97. ekaṁ samayaṁ bhagavā ñātike viharati giñjakāvasathe. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“dhātuṁ, bhikkhave, paṭicca uppajjati saññā, uppajjati diṭṭhi, uppajjati vitakko” ti. evaṁ vutte, āyasmā kaccāno {saddho kaccāno (ka0)} bhagavantaṁ etadavoca -- “yāyaṁ, bhante, diṭṭhi -- `asammāsambuddhesu sammāsambuddhā'ti, ayaṁ nu kho, bhante, diṭṭhi kiṁ paṭicca paññāyatī” ti?

“mahati kho esā, kaccāna, dhātu yadidaṁ avijjādhātu. hīnaṁ, kaccāna, dhātuṁ paṭicca uppajjati hīnā saññā, hīnā diṭṭhi, hīno vitakko, hīnā cetanā, hīnā patthanā, hīno paṇidhi, hīno puggalo, hīnā vācā; hīnaṁ ācikkhati deseti paññapeti paṭṭhapeti vivarati vibhajati uttānīkaroti; hīnā tassa upapattīti vadāmi.

“majjhimaṁ, kaccāna, dhātuṁ paṭicca uppajjati majjhimā saññā, majjhimā diṭṭhi, majjhimo vitakko, majjhimā cetanā, majjhimā patthanā, majjhimo paṇidhi, majjhimo puggalo, majjhimā vācā; majjhimaṁ ācikkhati deseti paññapeti paṭṭhapeti vivarati vibhajati uttānīkaroti; majjhimā tassa upapattīti vadāmi.

“paṇītaṁ, kaccāna, dhātuṁ paṭicca uppajjati paṇītā saññā, paṇītā diṭṭhi, paṇīto vitakko, paṇītā cetanā, paṇītā patthanā, paṇīto paṇidhi, paṇīto puggalo, paṇītā vācā; paṇītaṁ ācikkhati deseti paññapeti paṭṭhapeti vivarati vibhajati uttānīkaroti; paṇītā tassa upapattīti vadāmī” ti. tatiyaṁ.

4. hīnādhimuttikasuttaṁ

98. sāvatthiyaṁ viharati ...pe0 ... “dhātusova {dhātuso (sī0 pī0) ayañca paṭhamārambhavākyeyeva, na sabbattha. tīsu pana addhāsu ca upamāsaṁsandananigamanaṭṭhāne ca idaṁ pāṭhanānattaṁ natthi}, bhikkhave, sattā saṁsandanti samenti. hīnādhimuttikā hīnādhimuttikehi saddhiṁ saṁsandanti samenti; kalyāṇādhimuttikā kalyāṇādhimuttikehi saddhiṁ saṁsandanti samenti”.

“atītampi kho {khosaddo sī0 syā0 kaṁ0 pī0 potthakesu natthi}, bhikkhave, addhānaṁ dhātusova {īdisesu ṭhānesu pāṭhanānattaṁ natthi} sattā saṁsandiṁsu samiṁsu. hīnādhimuttikā hīnādhimuttikehi saddhiṁ saṁsandiṁsu samiṁsu; kalyāṇādhimuttikā kalyāṇādhimuttikehi saddhiṁ saṁsandiṁsu samiṁsu.

“anāgatampi kho {khosaddo sī0 syā0 kaṁ0 pī0 potthakesu natthi}, bhikkhave, addhānaṁ dhātusova {īdisesu ṭhānesu pāṭhanānattaṁ natthi} sattā saṁsandissanti samessanti. hīnādhimuttikā hīnādhimuttikehi saddhiṁ saṁsandissanti samessanti; kalyāṇādhimuttikā kalyāṇādhimuttikehi saddhiṁ saṁsandissanti samessanti.

“etarahipi kho {khosaddo sī0 syā0 kaṁ0 pī0 potthakesu natthi}, bhikkhave, paccuppannaṁ addhānaṁ dhātusova {īdisesu ṭhānesu pāṭhanānattaṁ natthi} sattā saṁsandanti samenti. hīnādhimuttikā hīnādhimuttikehi saddhiṁ saṁsandanti samenti; kalyāṇādhimuttikā kalyāṇādhimuttikehi saddhiṁ saṁsandanti samentī” ti. catutthaṁ.

5. caṅkamasuttaṁ

99. ekaṁ samayaṁ bhagavā rājagahe viharati gijjhakūṭe pabbate. tena kho pana samayena āyasmā sāriputto sambahulehi bhikkhūhi saddhiṁ bhagavato avidūre caṅkamati; āyasmāpi kho mahāmoggallāno sambahulehi bhikkhūhi saddhiṁ bhagavato avidūre caṅkamati; āyasmāpi kho mahākassapo sambahulehi bhikkhūhi saddhiṁ bhagavato avidūre caṅkamati; āyasmāpi kho anuruddho sambahulehi bhikkhūhi saddhiṁ bhagavato avidūre caṅkamati; āyasmāpi kho puṇṇo mantāniputto sambahulehi bhikkhūhi saddhiṁ bhagavato avidūre caṅkamati; āyasmāpi kho upāli sambahulehi bhikkhūhi saddhiṁ bhagavato avidūre caṅkamati; āyasmāpi kho ānando sambahulehi bhikkhūhi saddhiṁ bhagavato avidūre caṅkamati; devadattopi kho sambahulehi bhikkhūhi saddhiṁ bhagavato avidūre caṅkamati.

atha kho bhagavā bhikkhū āmantesi -- “passatha no tumhe, bhikkhave, sāriputtaṁ sambahulehi bhikkhūhi saddhiṁ caṅkamantan”-ti? “evaṁ, bhante”. “sabbe kho ete, bhikkhave, bhikkhū mahāpaññā. passatha no tumhe, bhikkhave, moggallānaṁ sambahulehi bhikkhūhi saddhiṁ caṅkamantan”-ti? “evaṁ, bhante”. “sabbe kho ete, bhikkhave, bhikkhū mahiddhikā. passatha no tumhe, bhikkhave, kassapaṁ sambahulehi bhikkhūhi saddhiṁ caṅkamantan”-ti? “evaṁ, bhante”. “sabbe kho ete, bhikkhave, bhikkhū dhutavādā. passatha no tumhe, bhikkhave, anuruddhaṁ sambahulehi bhikkhūhi saddhiṁ caṅkamantan”-ti? “evaṁ, bhante”. “sabbe kho ete, bhikkhave, bhikkhū dibbacakkhukā. passatha no tumhe, bhikkhave, puṇṇaṁ mantāniputtaṁ sambahulehi bhikkhūhi saddhiṁ caṅkamantan”-ti? “evaṁ, bhante”. “sabbe kho ete, bhikkhave, bhikkhū dhammakathikā. passatha no tumhe, bhikkhave, upāliṁ sambahulehi bhikkhūhi saddhiṁ caṅkamantan”-ti? “evaṁ, bhante”. “sabbe kho ete, bhikkhave, bhikkhū vinayadharā. passatha no tumhe, bhikkhave, ānandaṁ sambahulehi bhikkhūhi saddhiṁ caṅkamantan”-ti? “evaṁ, bhante”. “sabbe kho ete, bhikkhave, bhikkhū bahussutā. passatha no tumhe, bhikkhave, devadattaṁ sambahulehi bhikkhūhi saddhiṁ caṅkamantan”-ti? “evaṁ, bhante”. “sabbe kho ete, bhikkhave, bhikkhū pāpicchā”.

“dhātusova, bhikkhave, sattā saṁsandanti samenti. hīnādhimuttikā hīnādhimuttikehi saddhiṁ saṁsandanti samenti; kalyāṇādhimuttikā kalyāṇādhimuttikehi saddhiṁ saṁsandanti samenti. atītampi kho, bhikkhave, addhānaṁ dhātusova sattā saṁsandiṁsu samiṁsu. hīnādhimuttikā hīnādhimuttikehi saddhiṁ saṁsandiṁsu samiṁsu; kalyāṇādhimuttikā kalyāṇādhimuttikehi saddhiṁ saṁsandiṁsu samiṁsu.

“anāgatampi kho, bhikkhave, addhānaṁ dhātusova sattā saṁsandissanti samessanti. hīnādhimuttikā hīnādhimuttikehi saddhiṁ saṁsandissanti samessanti; kalyāṇādhimuttikā kalyāṇādhimuttikehi saddhiṁ saṁsandissanti samessanti.

“etarahipi kho, bhikkhave, paccuppannaṁ addhānaṁ dhātusova sattā saṁsandanti samenti. hīnādhimuttikā hīnādhimuttikehi saddhiṁ saṁsandanti samenti; kalyāṇādhimuttikā kalyāṇādhimuttikehi saddhiṁ saṁsandanti samentī” ti. pañcamaṁ.

6. sagāthāsuttaṁ

100. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. hīnādhimuttikā hīnādhimuttikehi saddhiṁ saṁsandanti samenti. atītampi kho, bhikkhave, addhānaṁ dhātusova sattā saṁsandiṁsu samiṁsu. hīnādhimuttikā hīnādhimuttikehi saddhiṁ saṁsandiṁsu samiṁsu”.

“anāgatampi kho, bhikkhave, addhānaṁ dhātusova sattā saṁsandissanti samessanti. hīnādhimuttikā hīnādhimuttikehi saddhiṁ saṁsandissanti samessanti.

“etarahipi kho, bhikkhave, paccuppannaṁ addhānaṁ dhātusova sattā saṁsandanti samenti. hīnādhimuttikā hīnādhimuttikehi saddhiṁ saṁsandanti samenti.

“seyyathāpi, bhikkhave, gūtho gūthena saṁsandati sameti; muttaṁ muttena saṁsandati sameti; kheḷo kheḷena saṁsandati sameti; pubbo pubbena saṁsandati sameti; lohitaṁ lohitena saṁsandati sameti ; evameva kho, bhikkhave, dhātusova {sabbatthapi evameva dissati} sattā saṁsandanti samenti. hīnādhimuttikā hīnādhimuttikehi saddhiṁ saṁsandanti samenti. atītampi kho addhānaṁ ...pe0 ... anāgatampi kho addhānaṁ ...pe0 ... etarahipi kho paccuppannaṁ addhānaṁ dhātusova sattā saṁsandanti samenti. hīnādhimuttikā hīnādhimuttikehi saddhiṁ saṁsandanti samenti.

“dhātusova bhikkhave, sattā saṁsandanti samenti. kalyāṇādhimuttikā kalyāṇādhimuttikehi saddhiṁ saṁsandanti samenti. atītampi kho, bhikkhave, addhānaṁ dhātusova sattā saṁsandiṁsu samiṁsu. kalyāṇādhimuttikā kalyāṇādhimuttikehi saddhiṁ saṁsandiṁsu samiṁsu.

“anāgatampi kho, bhikkhave, addhānaṁ ...pe0 ... etarahipi kho, bhikkhave, paccuppannaṁ addhānaṁ dhātusova sattā saṁsandanti samenti. kalyāṇādhimuttikā kalyāṇādhimuttikehi saddhiṁ saṁsandanti samenti.

“seyyathāpi, bhikkhave, khīraṁ khīrena saṁsandati sameti; telaṁ telena saṁsandati sameti; sappi sappinā saṁsandati sameti; madhu madhunā saṁsandati sameti; phāṇitaṁ phāṇitena saṁsandati sameti; evameva kho, bhikkhave, dhātusova sattā saṁsandanti samenti. kalyāṇādhimuttikā kalyāṇādhimuttikehi saddhiṁ saṁsandanti samenti. atītampi kho addhānaṁ ... anāgatampi kho addhānaṁ ... etarahipi kho paccuppannaṁ addhānaṁ dhātusova sattā saṁsandanti samenti. kalyāṇādhimuttikā kalyāṇādhimuttikehi saddhiṁ saṁsandanti samentī” ti.

idamavoca bhagavā. idaṁ vatvāna sugato athāparaṁ etadavoca satthā --

“saṁsaggā vanatho jāto, asaṁsaggena chijjati.

parittaṁ dārumāruyha, yathā sīde mahaṇṇave..

“evaṁ kusītamāgamma, sādhujīvipi sīdati.

tasmā taṁ parivajjeyya, kusītaṁ hīnavīriyaṁ..

“pavivittehi ariyehi, pahitattehi jhāyīhi {jhāyihi (sī0), jhāyibhi (syā0 kaṁ0)}.

niccaṁ āraddhavīriyehi, paṇḍitehi sahāvase” ti..

7. assaddhasaṁsandanasuttaṁ

101. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. assaddhā assaddhehi saddhiṁ saṁsandanti samenti; ahirikā ahirikehi saddhiṁ saṁsandanti samenti; anottappino anottappīhi saddhiṁ saṁsandanti samenti; appassutā appassutehi saddhiṁ saṁsandanti samenti; kusītā kusītehi saddhiṁ saṁsandanti samenti; muṭṭhassatino muṭṭhassatīhi saddhiṁ saṁsandanti samenti; duppaññā duppaññehi saddhiṁ saṁsandanti samenti”.

“atītampi kho, bhikkhave, addhānaṁ dhātusova sattā saṁsandiṁsu samiṁsu. assaddhā assaddhehi saddhiṁ saṁsandiṁsu samiṁsu; ahirikā ahirikehi saddhiṁ saṁsandiṁsu samiṁsu; anottappino anottappīhi saddhiṁ saṁsandiṁsu samiṁsu; appassutā appassutehi saddhiṁ saṁsandiṁsu samiṁsu; kusītā kusītehi saddhiṁ saṁsandiṁsu samiṁsu; muṭṭhassatino muṭṭhassatīhi saddhiṁ saṁsandiṁsu samiṁsu; duppaññā duppaññehi saddhiṁ saṁsandiṁsu samiṁsu.

“anāgatampi kho, bhikkhave, addhānaṁ dhātusova sattā saṁsandissanti samessanti. assaddhā assaddhehi saddhiṁ saṁsandissanti samessanti; ahirikā ahirikehi saddhiṁ saṁsandissanti samessanti; anottappino anottappīhi saddhiṁ ...pe0 ... appassutā appassutehi saddhiṁ ...pe0 ... kusītā kusītehi saddhiṁ ...pe0 ... muṭṭhassatino muṭṭhassatīhi saddhiṁ ...pe0 ... duppaññā duppaññehi saddhiṁ saṁsandissanti samessanti.

“etarahipi kho, bhikkhave, paccuppannaṁ addhānaṁ dhātusova sattā saṁsandanti samenti. assaddhā assaddhehi saddhiṁ saṁsandanti samenti; ahirikā ahirikehi saddhiṁ ...pe0 ... anottappino anottappīhi saddhiṁ ...pe0 ... appassutā appassutehi saddhiṁ ...pe0 ... kusītā kusītehi saddhiṁ ...pe0 ... muṭṭhassatino muṭṭhassatīhi saddhiṁ saṁsandanti samenti; duppaññā duppaññehi saddhiṁ saṁsandanti samenti.

“dhātusova, bhikkhave, sattā saṁsandanti samenti. saddhā saddhehi saddhiṁ saṁsandanti samenti; hirimanā hirimanehi saddhiṁ saṁsandanti samenti; ottappino ottappīhi saddhiṁ saṁsandanti samenti; bahussutā bahussutehi saddhiṁ saṁsandanti samenti; āraddhavīriyā āraddhavīriyehi saddhiṁ saṁsandanti samenti; upaṭṭhitassatino upaṭṭhitassatīhi saddhiṁ saṁsandanti samenti; paññavanto paññavantehi saddhiṁ saṁsandanti samenti. atītampi kho, bhikkhave, addhānaṁ ...pe0 ... anāgatampi kho, bhikkhave ...pe0 ... etarahipi kho, bhikkhave, paccuppannaṁ addhānaṁ dhātusova sattā saṁsandanti samenti. saddhā saddhehi saddhiṁ saṁsandanti samenti; paññavanto paññavantehi saddhiṁ saṁsandanti samentī” ti. sattamaṁ.

8. assaddhamūlakasuttaṁ

102. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. assaddhā assaddhehi saddhiṁ saṁsandanti samenti; ahirikā ahirikehi saddhiṁ saṁsandanti samenti; duppaññā duppaññehi saddhiṁ saṁsandanti samenti; saddhā saddhehi saddhiṁ saṁsandanti samenti; hirimanā hirimanehi saddhiṁ saṁsandanti samenti; paññavanto paññavantehi saddhiṁ saṁsandanti samenti. atītampi kho, bhikkhave, addhānaṁ dhātusova sattā saṁsandiṁsu samiṁsu ...pe0 ... anāgatampi kho, bhikkhave, addhānaṁ dhātusova sattā saṁsandissanti samessanti ...pe0 ....

“etarahipi kho, bhikkhave, paccuppannaṁ addhānaṁ dhātusova sattā saṁsandanti samenti. assaddhā assaddhehi saddhiṁ saṁsandanti samenti; ahirikā ahirikehi saddhiṁ saṁsandanti samenti, duppaññā duppaññehi saddhiṁ saṁsandanti samenti; saddhā saddhehi saddhiṁ saṁsandanti samenti; hirimanā hirimanehi saddhiṁ saṁsandanti samenti; paññavanto paññavantehi saddhiṁ saṁsandanti samentīti. (1)

“dhātusova, bhikkhave, sattā saṁsandanti samenti. assaddhā assaddhehi saddhiṁ saṁsandanti samenti; anottappino anottappīhi saddhiṁ saṁsandanti samenti; duppaññā duppaññehi saddhiṁ saṁsandanti samenti ; saddhā saddhehi saddhiṁ saṁsandanti samenti; ottappino ottappīhi saddhiṁ saṁsandanti samenti; paññavanto paññavantehi saddhiṁ saṁsandanti samenti ...pe0 ... paṭhamavāro viya vitthāretabbo. (2)

“dhātusova, bhikkhave ...pe0 ... assaddhā assaddhehi saddhiṁ saṁsandanti samenti; appassutā appassutehi saddhiṁ saṁsandanti samenti; duppaññā duppaññehi saddhiṁ saṁsandanti samenti; saddhā saddhehi saddhiṁ saṁsandanti samenti; bahussutā bahussutehi saddhiṁ saṁsandanti samenti, paññavanto paññavantehi saddhiṁ saṁsandanti samenti ...pe0 .... (3)

“dhātusova, bhikkhave ...pe0 ... assaddhā assaddhehi saddhiṁ saṁsandanti samenti; kusītā kusītehi saddhiṁ saṁsandanti samenti; duppaññā duppaññehi saddhiṁ saṁsandanti samenti; saddhā saddhehi saddhiṁ saṁsandanti samenti; āraddhavīriyā āraddhavīriyehi saddhiṁ saṁsandanti samenti; paññavanto paññavantehi saddhiṁ saṁsandanti samenti ...pe0 .... (4)

“dhātusova, bhikkhave ...pe0 ... assaddhā assaddhehi saddhiṁ saṁsandanti samenti; muṭṭhassatino muṭṭhassatīhi saddhiṁ saṁsandanti samenti; duppaññā duppaññehi saddhiṁ saṁsandanti samenti; saddhā saddhehi saddhiṁ saṁsandanti samenti; upaṭṭhitassatino upaṭṭhitassatīhi saddhiṁ saṁsandanti samenti; paññavanto paññavantehi saddhiṁ saṁsandanti samentīti ...pe0 .... aṭṭhamaṁ. (5)

9. ahirikamūlakasuttaṁ

103. sāvatthiyaṁ viharati ...pe0 ... “dhātusova ...pe0 ... ahirikā ahirikehi saddhiṁ saṁsandanti samenti, anottappino anottappīhi saddhiṁ saṁsandanti samenti, duppaññā duppaññehi saddhiṁ saṁsandanti samenti; hirimanā hirimanehi saddhiṁ sasandanti samenti, ottappino ottappīhi saddhiṁ saṁsandanti samenti, paññavanto paññavantehi saddhiṁ saṁsandanti samenti ...pe0 .... (1)

“ahirikā ahirikehi saddhiṁ saṁsandanti samenti, appassutā appassutehi saddhiṁ saṁsandanti samenti, duppaññā duppaññehi saddhiṁ saṁsandanti samenti; hirimanā hirimanehi saddhiṁ saṁsandanti samenti, bahussutā bahussutehi saddhiṁ saṁsandanti samenti, paññavanto paññavantehi saddhiṁ saṁsandanti samenti ...pe0 .... (2)

“ahirikā ahirikehi saddhiṁ saṁsandanti samenti, kusītā kusītehi saddhiṁ saṁsandanti samenti, duppaññā duppaññehi saddhiṁ saṁsandanti samenti; hirimanā hirimanehi saddhiṁ saṁsandanti samenti, āraddhavīriyā āraddhavīriyehi saddhiṁ saṁsandanti samenti, paññavanto paññavantehi saddhiṁ saṁsandanti samenti ...pe0 .... (3)

“ahirikā ahirikehi saddhiṁ saṁsandanti samenti, muṭṭhassatino muṭṭhassatīhi saddhiṁ saṁsandanti samenti, duppaññā duppaññehi saddhiṁ saṁsandanti samenti; hirimanā hirimanehi saddhiṁ saṁsandanti samenti, upaṭṭhitassatino upaṭṭhitassatīhi saddhiṁ saṁsandanti samenti, paññavanto paññavantehi saddhiṁ saṁsandanti samentīti ...pe0 .... navamaṁ. (4)

10. anottappamūlakasuttaṁ

104. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. anottappino anottappīhi saddhiṁ saṁsandanti samenti; appassutā appassutehi saddhiṁ saṁsandanti samenti; duppaññā duppaññehi saddhiṁ saṁsandanti samenti; ottappino ottappīhi saddhiṁ saṁsandanti samenti; bahussutā bahussutehi saddhiṁ saṁsandanti samenti; paññavanto paññavantehi saddhiṁ saṁsandanti samenti ...pe0 .... (1)

“anottappino anottappīhi saddhiṁ saṁsandanti samenti; kusītā kusītehi saddhiṁ saṁsandanti samenti; duppaññā duppaññehi saddhiṁ saṁsandanti samenti; ottappino ottappīhi saddhiṁ saṁsandanti samenti; āraddhavīriyā āraddhavīriyehi saddhiṁ saṁsandanti samenti; paññavanto paññavantehi saddhiṁ saṁsandanti samenti ...pe0 .... (2)

“anottappino anottappīhi saddhiṁ saṁsandanti samenti; muṭṭhassatino muṭṭhassatīhi saddhiṁ saṁsandanti samenti; duppaññā duppaññehi saddhiṁ saṁsandanti samenti; ottappino ottappīhi saddhiṁ saṁsandanti samenti; upaṭṭhitassatino upaṭṭhitassatīhi saddhiṁ saṁsandanti samenti; paññavanto paññavantehi saddhiṁ saṁsandanti samentīti ...pe0 .... dasamaṁ. (3)

11. appassutamūlakasuttaṁ

105. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. appassutā appassutehi saddhiṁ saṁsandanti samenti; kusītā kusītehi saddhiṁ saṁsandanti samenti; duppaññā duppaññehi saddhiṁ saṁsandanti samenti; bahussutā bahussutehi saddhiṁ saṁsandanti samenti; āraddhavīriyā āraddhavīriyehi saddhiṁ saṁsandanti samenti; paññavanto paññavantehi saddhiṁ saṁsandanti samenti ...pe0 .... (1)

“appassutā appassutehi saddhiṁ saṁsandanti samenti; muṭṭhassatino muṭṭhassatīhi saddhiṁ saṁsandanti samenti; duppaññā duppaññehi saddhiṁ saṁsandanti samenti; bahussutā bahussutehi saddhiṁ saṁsandanti samenti; upaṭṭhitassatino upaṭṭhitassatīhi saddhiṁ saṁsandanti samenti; paññavanto paññavantehi saddhiṁ saṁsandanti samentīti ...pe0 .... ekādasamaṁ. (2)

12. kusītamūlakasuttaṁ

106. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. kusītā kusītehi saddhiṁ saṁsandanti samenti; muṭṭhassatino muṭṭhassatīhi saddhiṁ saṁsandanti samenti; duppaññā duppaññehi saddhiṁ saṁsandanti samenti; āraddhavīriyā āraddhavīriyehi saddhiṁ saṁsandanti samenti; upaṭṭhitassatino upaṭṭhitassatīhi saddhiṁ saṁsandanti samenti; paññavanto paññavantehi saddhiṁ saṁsandanti samentīti ...pe0 .... dvādasamaṁ.

dutiyo vaggo.

tassuddānaṁ --

sattimā sanidānañca, giñjakāvasathena ca.

hīnādhimutti caṅkamaṁ, sagāthā assaddhasattamaṁ..

assaddhamūlakā pañca, cattāro ahirikamūlakā.

anottappamūlakā tīṇi, duve appassutena ca..

kusītaṁ ekakaṁ vuttaṁ, suttantā tīṇi pañcakā.

bāvīsati vuttā suttā, dutiyo vaggo pavuccatīti..

3. kammapathavaggo

1. asamāhitasuttaṁ

107. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. assaddhā assaddhehi saddhiṁ saṁsandanti samenti; ahirikā ahirikehi saddhiṁ saṁsandanti samenti; anottappino anottappīhi saddhiṁ saṁsandanti samenti; asamāhitā asamāhitehi saddhiṁ saṁsandanti samenti; duppaññā duppaññehi saddhiṁ saṁsandanti samenti”.

“saddhā saddhehi saddhiṁ saṁsandanti samenti; hirimanā hirimanehi saddhiṁ saṁsandanti samenti; ottappino ottappīhi saddhiṁ saṁsandanti samenti; samāhitā samāhitehi saddhiṁ saṁsandanti samenti; paññavanto paññavantehi saddhiṁ saṁsandanti samentī” ti. paṭhamaṁ.

2. dussīlasuttaṁ

108. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. assaddhā assaddhehi saddhiṁ saṁsandanti samenti; ahirikā ahirikehi saddhiṁ saṁsandanti samenti; anottappino anottappīhi saddhiṁ saṁsandanti samenti; dussīlā dussīlehi saddhiṁ saṁsandanti samenti; duppaññā duppaññehi saddhiṁ saṁsandanti samenti”.

“saddhā saddhehi saddhiṁ saṁsandanti samenti; hirimanā hirimanehi saddhiṁ saṁsandanti samenti; ottappino ottappīhi saddhiṁ saṁsandanti samenti; sīlavanto sīlavantehi saddhiṁ saṁsandanti samenti; paññavanto paññavantehi saddhiṁ saṁsandanti samentī” ti. dutiyaṁ.

3. pañcasikkhāpadasuttaṁ

109. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. pāṇātipātino pāṇātipātīhi saddhiṁ saṁsandanti samenti; adinnādāyino adinnādāyīhi saddhiṁ saṁsandanti samenti; kāmesumicchācārino kāmesumicchācārīhi saddhiṁ saṁsandanti samenti; musāvādino musāvādīhi saddhiṁ saṁsandanti samenti; surāmerayamajjappamādaṭṭhāyino surāmerayamajjappamādaṭṭhāyīhi saddhiṁ saṁsandanti samenti”.

“pāṇātipātā paṭiviratā pāṇātipātā paṭiviratehi saddhiṁ saṁsandanti samenti; adinnādānā paṭiviratā adinnādānā paṭiviratehi saddhiṁ saṁsandanti samenti; kāmesumicchācārā paṭiviratā kāmesumicchācārā paṭiviratehi saddhiṁ saṁsandanti samenti; musāvādā paṭiviratā musāvādā paṭiviratehi saddhiṁ saṁsandanti samenti; surāmerayamajjappamādaṭṭhānā paṭiviratā surāmerayamajjappamādaṭṭhānā paṭiviratehi saddhiṁ saṁsandanti samentī” ti. tatiyaṁ.

4. sattakammapathasuttaṁ

110. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. pāṇātipātino pāṇātipātīhi saddhiṁ saṁsandanti samenti; adinnādāyino adinnādāyīhi saddhiṁ saṁsandanti samenti; kāmesumicchācārino kāmesumicchācārīhi saddhiṁ saṁsandanti samenti; musāvādino musāvādīhi saddhiṁ saṁsandanti samenti; pisuṇavācā pisuṇavācehi saddhiṁ saṁsandanti samenti; pharusavācā pharusavācehi saddhiṁ saṁsandanti samenti; samphappalāpino samphappalāpīhi saddhiṁ saṁsandanti samenti”.

“pāṇātipātā paṭiviratā ...pe0 ... adinnādānā paṭiviratā ... kāmesumicchācārā paṭiviratā ... musāvādā paṭiviratā ... pisuṇāya vācāya paṭiviratā pisuṇāya vācāya paṭiviratehi saddhiṁ saṁsandanti samenti; pharusāya vācāya paṭiviratā pharusāya vācāya paṭiviratehi saddhiṁ saṁsandanti samenti; samphappalāpā paṭiviratā samphappalāpā paṭiviratehi saddhiṁ saṁsandanti samentī” ti. catutthaṁ.

5. dasakammapathasuttaṁ

111. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. pāṇātipātino pāṇātipātīhi saddhiṁ saṁsandanti samenti; adinnādāyino ...pe0 ... kāmesumicchācārino ... musāvādino ... pisuṇavācā ... pharusavācā ... samphappalāpino samphappalāpīhi saddhiṁ saṁsandanti samenti; abhijjhāluno abhijjhālūhi saddhiṁ saṁsandanti samenti; byāpannacittā byāpannacittehi saddhiṁ saṁsandanti samenti; micchādiṭṭhikā micchādiṭṭhikehi saddhiṁ saṁsandanti samenti”.

“pāṇātipātā paṭiviratā pāṇātipātā paṭiviratehi saddhiṁ saṁsandanti samenti; adinnādānā paṭiviratā ...pe0 ... kāmesumicchācārā paṭiviratā ... musāvādā paṭiviratā ... pisuṇāya vācāya ... pharusāya vācāya ... samphappalāpā paṭiviratā samphappalāpā paṭiviratehi saddhiṁ saṁsandanti samenti; anabhijjhāluno anabhijjhālūhi saddhiṁ saṁsandanti samenti; abyāpannacittā abyāpannacittehi saddhiṁ saṁsandanti samenti; sammādiṭṭhikā sammādiṭṭhikehi saddhiṁ saṁsandanti samentī” ti. pañcamaṁ.

6. aṭṭhaṅgikasuttaṁ

112. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. micchādiṭṭhikā micchādiṭṭhikehi saddhiṁ saṁsandanti samenti; micchāsaṅkappā ...pe0 ... micchāvācā ... micchākammantā ... micchāājīvā ... micchāvāyāmā ... micchāsatino ... micchāsamādhino micchāsamādhīhi saddhiṁ saṁsandanti samenti. sammādiṭṭhikā sammādiṭṭhikehi saddhiṁ saṁsandanti samenti; sammāsaṅkappā ...pe0 ... sammāvācā ... sammākammantā ... sammāājīvā ... sammāvāyāmā ... sammāsatino ... sammāsamādhino sammāsamādhīhi saddhiṁ saṁsandanti samentī” ti. chaṭṭhaṁ.

7. dasaṅgasuttaṁ

113. sāvatthiyaṁ viharati ...pe0 ... “dhātusova, bhikkhave, sattā saṁsandanti samenti. micchādiṭṭhikā micchādiṭṭhikehi saddhiṁ saṁsandanti samenti; micchāsaṅkappā ...pe0 ... micchāvācā ... micchākammantā ... micchāājīvā ... micchāvāyāmā ... micchāsatino ... micchāsamādhino micchāsamādhīhi saddhiṁ saṁsandanti samenti; micchāñāṇino micchāñāṇīhi saddhiṁ saṁsandanti samenti; micchāvimuttino micchāvimuttīhi saddhiṁ saṁsandanti samenti”.

“sammādiṭṭhikā sammādiṭṭhikehi saddhiṁ saṁsandanti samenti; sammāsaṅkappā ...pe0 ... sammāvācā ... sammākammantā ... sammāājīvā ... sammāvāyāmā ... sammāsatino ... sammāsamādhino ... sammāñāṇino sammāñāṇīhi saddhiṁ saṁsandanti samenti; sammāvimuttino sammāvimuttīhi saddhiṁ saṁsandanti samentī” ti. sattamaṁ.

sattannaṁ suttantānaṁ uddānaṁ --

asamāhitaṁ dussīlaṁ, pañca sikkhāpadāni ca.

satta kammapathā vuttā, dasakammapathena ca.

chaṭṭhaṁ aṭṭhaṅgiko vutto, dasaṅgena ca sattamaṁ..

kammapathavaggo tatiyo.

4. catutthavaggo

1. catudhātusuttaṁ

114. ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme ...pe0 ... “catasso imā, bhikkhave, dhātuyo. katamā catasso? pathavīdhātu, āpodhātu, tejodhātu, vāyodhātu -- imā kho, bhikkhave, catasso dhātuyo” ti. paṭhamaṁ.

2. pubbesambodhasuttaṁ

115. sāvatthiyaṁ viharati ...pe0 ... “pubbeva me, bhikkhave, sambodhā anabhisambuddhassa bodhisattasseva sato etadahosi -- `ko nu kho pathavīdhātuyā assādo, ko ādīnavo, kiṁ nissaraṇaṁ; ko āpodhātuyā assādo, ko ādīnavo, kiṁ nissaraṇaṁ; ko tejodhātuyā assādo, ko ādīnavo, kiṁ nissaraṇaṁ; ko vāyodhātuyā assādo, ko ādīnavo, kiṁ nissaraṇa” 'nti?

“tassa mayhaṁ, bhikkhave, etadahosi -- `yaṁ kho pathavīdhātuṁ paṭicca uppajjati sukhaṁ somanassaṁ, ayaṁ pathavīdhātuyā assādo; yaṁ {yā (sī0)} pathavīdhātu aniccā dukkhā vipariṇāmadhammā, ayaṁ pathavīdhātuyā ādīnavo; yo pathavīdhātuyā chandarāgavinayo chandarāgappahānaṁ, idaṁ pathavīdhātuyā nissaraṇaṁ. yaṁ āpodhātuṁ paṭicca ...pe0 ... yaṁ tejodhātuṁ paṭicca ...pe0 ... yaṁ vāyodhātuṁ paṭicca uppajjati sukhaṁ somanassaṁ, ayaṁ vāyodhātuyā assādo; yaṁ vāyodhātu aniccā dukkhā vipariṇāmadhammā, ayaṁ vāyodhātuyā ādīnavo; yo vāyodhātuyā chandarāgavinayo chandarāgappahānaṁ, idaṁ vāyodhātuyā nissaraṇaṁ” '.

“yāvakīvañcāhaṁ, bhikkhave, imāsaṁ catunnaṁ dhātūnaṁ evaṁ assādañca assādato ādīnavañca ādīnavato nissaraṇañca nissaraṇato yathābhūtaṁ na abbhaññāsiṁ, neva tāvāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddhoti {abhisambuddho (sī0 syā0 kaṁ0)} paccaññāsiṁ.

“yato ca khvāhaṁ, bhikkhave, imāsaṁ catunnaṁ dhātūnaṁ evaṁ assādañca assādato ādīnavañca ādīnavato nissaraṇañca nissaraṇato yathābhūtaṁ abbhaññāsiṁ, athāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddhoti paccaññāsiṁ. ñāṇañca pana me dassanaṁ udapādi -- `akuppā me vimutti {cetovimutti (sī0 pī0 ka0)}, ayamantimā jāti, natthi dāni punabbhavo” 'ti. dutiyaṁ.

3. acariṁsuttaṁ

116. sāvatthiyaṁ viharati ...pe0 ... “pathavīdhātuyāhaṁ, bhikkhave, assādapariyesanaṁ acariṁ, yo pathavīdhātuyā assādo tadajjhagamaṁ, yāvatā pathavīdhātuyā assādo paññāya me so sudiṭṭho. pathavīdhātuyāhaṁ, bhikkhave, ādīnavapariyesanaṁ acariṁ, yo pathavīdhātuyā ādīnavo tadajjhagamaṁ, yāvatā pathavīdhātuyā ādīnavo paññāya me so sudiṭṭho. pathavīdhātuyāhaṁ, bhikkhave, nissaraṇapariyesanaṁ acariṁ, yaṁ pathavīdhātuyā nissaraṇaṁ tadajjhagamaṁ, yāvatā pathavīdhātuyā nissaraṇaṁ paññāya me taṁ sudiṭṭhaṁ”.

“āpodhātuyāhaṁ, bhikkhave ...pe0 ... tejodhātuyāhaṁ, bhikkhave ... vāyodhātuyāhaṁ, bhikkhave, assādapariyesanaṁ acariṁ, yo vāyodhātuyā assādo tadajjhagamaṁ, yāvatā vāyodhātuyā assādo paññāya me so sudiṭṭho. vāyodhātuyāhaṁ, bhikkhave, ādīnavapariyesanaṁ acariṁ, yo vāyodhātuyā ādīnavo tadajjhagamaṁ, yāvatā vāyodhātuyā ādīnavo paññāya me so sudiṭṭho. vāyodhātuyāhaṁ, bhikkhave, nissaraṇapariyesanaṁ acariṁ, yaṁ vāyodhātuyā nissaraṇaṁ tadajjhagamaṁ, yāvatā vāyodhātuyā nissaraṇaṁ paññāya me taṁ sudiṭṭhaṁ.

“yāvakīvañcāhaṁ, bhikkhave, imāsaṁ catunnaṁ dhātūnaṁ assādañca assādato ādīnavañca ādīnavato nissaraṇañca nissaraṇato yathābhūtaṁ na abbhaññāsiṁ, neva tāvāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddhoti paccaññāsiṁ.

“yato ca khvāhaṁ, bhikkhave, imāsaṁ catunnaṁ dhātūnaṁ assādañca assādato ādīnavañca ādīnavato nissaraṇañca nissaraṇato yathābhūtaṁ abbhaññāsiṁ, athāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddhoti paccaññāsiṁ. ñāṇañca pana me dassanaṁ udapādi -- `akuppā me vimutti, ayamantimā jāti, natthi dāni punabbhavo” 'ti. tatiyaṁ.

4. nocedaṁsuttaṁ

117. sāvatthiyaṁ viharati ...pe0 ... “no cedaṁ, bhikkhave, pathavīdhātuyā assādo abhavissa, nayidaṁ sattā pathavīdhātuyā sārajjeyyuṁ. yasmā ca kho, bhikkhave, atthi pathavīdhātuyā assādo, tasmā sattā pathavīdhātuyā sārajjanti. no cedaṁ, bhikkhave, pathavīdhātuyā ādīnavo abhavissa, nayidaṁ sattā pathavīdhātuyā nibbindeyyuṁ. yasmā ca kho, bhikkhave, atthi pathavīdhātuyā ādīnavo, tasmā sattā pathavīdhātuyā nibbindanti. no cedaṁ, bhikkhave, pathavīdhātuyā nissaraṇaṁ abhavissa, nayidaṁ sattā pathavīdhātuyā nissareyyuṁ. yasmā ca kho, bhikkhave, atthi pathavīdhātuyā nissaraṇaṁ, tasmā sattā pathavīdhātuyā nissaranti”.

“no cedaṁ, bhikkhave, āpodhātuyā assādo abhavissa ...pe0 ... no cedaṁ, bhikkhave, tejodhātuyā ...pe0 ... no cedaṁ, bhikkhave, vāyodhātuyā assādo abhavissa, nayidaṁ sattā vāyodhātuyā sārajjeyyuṁ. yasmā ca kho, bhikkhave, atthi vāyodhātuyā assādo, tasmā sattā vāyodhātuyā sārajjanti. no cedaṁ, bhikkhave, vāyodhātuyā ādīnavo abhavissa, nayidaṁ sattā vāyodhātuyā nibbindeyyuṁ. yasmā ca kho, bhikkhave, atthi vāyodhātuyā ādīnavo, tasmā sattā vāyodhātuyā nibbindanti. no cedaṁ, bhikkhave, vāyodhātuyā nissaraṇaṁ abhavissa, nayidaṁ sattā vāyodhātuyā nissareyyuṁ. yasmā ca kho, bhikkhave, atthi vāyodhātuyā nissaraṇaṁ, tasmā sattā vāyodhātuyā nissaranti.

“yāvakīvañcime, bhikkhave, sattā imāsaṁ catunnaṁ dhātūnaṁ assādañca assādato ādīnavañca ādīnavato nissaraṇañca nissaraṇato yathābhūtaṁ na abbhaññaṁsu, neva tāvime bhikkhave, sattā sadevakā lokā samārakā sabrahmakā sassamaṇabrāhmaṇiyā pajāya sadevamanussāya nissaṭā visaṁyuttā vippamuttā vimariyādikatena cetasā vihariṁsu.

“yato ca kho, bhikkhave, sattā imāsaṁ catunnaṁ dhātūnaṁ assādañca assādato ādīnavañca ādīnavato nissaraṇañca nissaraṇato yathābhūtaṁ abbhaññaṁsu, atha, bhikkhave, sattā sadevakā lokā samārakā sabrahmakā sassamaṇabrāhmaṇiyā pajāya sadevamanussāya nissaṭā visaṁyuttā vippamuttā vimariyādikatena cetasā viharantī” ti. catutthaṁ.

5. ekantadukkhasuttaṁ

118. sāvatthiyaṁ viharati ...pe0 ... “pathavīdhātu ce {ca (sī0 syā0 kaṁ0)} hidaṁ, bhikkhave, ekantadukkhā abhavissa dukkhānupatitā dukkhāvakkantā anavakkantā sukhena, nayidaṁ sattā pathavīdhātuyā sārajjeyyuṁ. yasmā ca kho, bhikkhave, pathavīdhātu sukhā sukhānupatitā sukhāvakkantā anavakkantā dukkhena, tasmā sattā pathavīdhātuyā sārajjanti”.

“āpodhātu ce hidaṁ, bhikkhave ...pe0 ... tejodhātu ce hidaṁ, bhikkhave ... vāyodhātu ce hidaṁ, bhikkhave, ekantadukkhā abhavissa dukkhānupatitā dukkhāvakkantā anavakkantā sukhena, nayidaṁ sattā vāyodhātuyā sārajjeyyuṁ. yasmā ca kho, bhikkhave, vāyodhātu sukhā sukhānupatitā sukhāvakkantā anavakkantā dukkhena, tasmā sattā vāyodhātuyā sārajjanti.

“pathavīdhātu ce hidaṁ, bhikkhave, ekantasukhā abhavissa sukhānupatitā sukhāvakkantā anavakkantā dukkhena, nayidaṁ sattā pathavīdhātuyā nibbindeyyuṁ. yasmā ca kho, bhikkhave, pathavīdhātu dukkhā dukkhānupatitā dukkhāvakkantā anavakkantā sukhena, tasmā sattā pathavīdhātuyā nibbindanti.

“āpodhātu ce hidaṁ, bhikkhave ...pe0 ... tejodhātu ce hidaṁ, bhikkhave ... vāyodhātu ce hidaṁ, bhikkhave, ekantasukhā abhavissa sukhānupatitā sukhāvakkantā anavakkantā dukkhena, nayidaṁ sattā vāyodhātuyā nibbindeyyuṁ. yasmā ca kho, bhikkhave, vāyodhātu dukkhā dukkhānupatitā dukkhāvakkantā anavakkantā sukhena, tasmā sattā vāyodhātuyā nibbindantī” ti. pañcamaṁ.

6. abhinandasuttaṁ

119. sāvatthiyaṁ viharati ...pe0 ... “yo, bhikkhave, pathavīdhātuṁ abhinandati, dukkhaṁ so abhinandati. yo dukkhaṁ abhinandati, aparimutto so dukkhasmāti vadāmi. yo āpodhātuṁ abhinandati ...pe0 ... yo tejodhātuṁ ... yo vāyodhātuṁ abhinandati, dukkhaṁ so abhinandati. yo dukkhaṁ abhinandati, aparimutto so dukkhasmāti vadāmi”.

“yo ca kho, bhikkhave, pathavīdhātuṁ nābhinandati, dukkhaṁ so nābhinandati. yo dukkhaṁ nābhinandati, parimutto so dukkhasmāti vadāmi. yo āpodhātuṁ ...pe0 ... yo tejodhātuṁ ... yo vāyodhātuṁ nābhinandati, dukkhaṁ so nābhinandati. yo dukkhaṁ nābhinandati, parimutto so dukkhasmāti vadāmī” ti. chaṭṭhaṁ.

7. uppādasuttaṁ

120. sāvatthiyaṁ viharati ...pe0 ... “yo, bhikkhave, pathavīdhātuyā uppādo ṭhiti abhinibbatti pātubhāvo, dukkhasseso uppādo rogānaṁ ṭhiti jarāmaraṇassa pātubhāvo. yo āpodhātuyā ...pe0 ... yo tejodhātuyā ... yo vāyodhātuyā uppādo ṭhiti abhinibbatti pātubhāvo, dukkhasseso uppādo rogānaṁ ṭhiti jarāmaraṇassa pātubhāvo”.

“yo ca kho, bhikkhave, pathavīdhātuyā nirodho vūpasamo atthaṅgamo, dukkhasseso nirodho rogānaṁ vūpasamo jarāmaraṇassa atthaṅgamo. yo āpodhātuyā ...pe0 ... yo tejodhātuyā ... yo vāyodhātuyā nirodho vūpasamo atthaṅgamo, dukkhasseso nirodho rogānaṁ vūpasamo jarāmaraṇassa atthaṅgamo” ti. sattamaṁ.

8. samaṇabrāhmaṇasuttaṁ

121. sāvatthiyaṁ viharati ...pe0 ... “catasso imā, bhikkhave, dhātuyo. katamā catasso? pathavīdhātu, āpodhātu, tejodhātu, vāyodhātu. ye hi keci, bhikkhave, samaṇā vā brāhmaṇā vā imāsaṁ catunnaṁ dhātūnaṁ assādañca ādīnavañca nissaraṇañca yathābhūtaṁ nappajānanti, na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā; na ca pana te āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti”.

“ye ca kho keci, bhikkhave, samaṇā vā brāhmaṇā vā imāsaṁ catunnaṁ dhātūnaṁ assādañca ādīnavañca nissaraṇañca yathābhūtaṁ pajānanti, te ca kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā; te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī” ti. aṭṭhamaṁ.

9. dutiyasamaṇabrāhmaṇasuttaṁ

122. sāvatthiyaṁ viharati ...pe0 ... “catasso imā, bhikkhave, dhātuyo. katamā catasso? pathavīdhātu, āpodhātu, tejodhātu, vāyodhātu. ye hi keci, bhikkhave, samaṇā vā brāhmaṇā vā imāsaṁ catunnaṁ dhātūnaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānanti ...pe0 ... pajānanti ...pe0 ... sayaṁ abhiññā sacchikatvā upasampajja viharantī” ti. navamaṁ.

10. tatiyasamaṇabrāhmaṇasuttaṁ

123. sāvatthiyaṁ viharati ...pe0 ... “ye hi keci, bhikkhave, samaṇā vā brāhmaṇā vā pathavīdhātuṁ nappajānanti, pathavīdhātusamudayaṁ nappajānanti, pathavīdhātunirodhaṁ nappajānanti, pathavīdhātunirodhagāminiṁ paṭipadaṁ nappajānanti ...pe0 ... āpodhātuṁ nappajānanti ... tejodhātuṁ nappajānanti ... vāyodhātuṁ nappajānanti, vāyodhātusamudayaṁ nappajānanti, vāyodhātunirodhaṁ nappajānanti, vāyodhātunirodhagāminiṁ paṭipadaṁ nappajānanti, na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā; na ca pana te āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti”.

“ye ca kho keci, bhikkhave, samaṇā vā brāhmaṇā vā pathavīdhātuṁ pajānanti, pathavīdhātusamudayaṁ pajānanti, pathavīdhātunirodhaṁ pajānanti, pathavīdhātunirodhagāminiṁ paṭipadaṁ pajānanti ... ye ca kho keci, bhikkhave, samaṇā vā brāhmaṇā vā ...pe0 ... āpodhātuṁ pajānanti ... tejodhātuṁ pajānanti ... vāyodhātuṁ pajānanti, vāyodhātusamudayaṁ pajānanti, vāyodhātunirodhaṁ pajānanti, vāyodhātunirodhagāminiṁ paṭipadaṁ pajānanti, te ca kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā; te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī” ti. dasamaṁ.

catuttho vaggo.

tassuddānaṁ --

catasso pubbe acariṁ, nocedañca dukkhena ca.

abhinandañca uppādo, tayo samaṇabrāhmaṇāti..

dhātusaṁyuttaṁ samattaṁ.

4. anamataggasaṁyuttaṁ

1. paṭhamavaggo

1. tiṇakaṭṭhasuttaṁ

124. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“anamataggoyaṁ {anamataggāyaṁ (pī0 ka0)} bhikkhave, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. seyyathāpi, bhikkhave, puriso yaṁ imasmiṁ jambudīpe tiṇakaṭṭhasākhāpalāsaṁ taṁ chetvā {tacchetvā (bahūsu)} ekajjhaṁ saṁharitvā caturaṅgulaṁ caturaṅgulaṁ ghaṭikaṁ katvā nikkhipeyya -- `ayaṁ me mātā, tassā me mātu ayaṁ mātā'ti, apariyādinnāva {apariyādiṇṇāva (sī0)} bhikkhave, tassa purisassa mātumātaro assu, atha imasmiṁ jambudīpe tiṇakaṭṭhasākhāpalāsaṁ parikkhayaṁ pariyādānaṁ gaccheyya. taṁ kissa hetu? anamataggoyaṁ, bhikkhave, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. evaṁ dīgharattaṁ vo, bhikkhave, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī {kaṭasi (sī0 pī0 ka0) kaṭā chavā sayanti etthāti kaṭasī} vaḍḍhitā. yāvañcidaṁ, bhikkhave, alameva sabbasaṅkhāresu nibbindituṁ alaṁ virajjituṁ alaṁ vimuccitu” nti. paṭhamaṁ.

2. pathavīsuttaṁ

125. sāvatthiyaṁ viharati ...pe0 ... “anamataggoyaṁ, bhikkhave, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. seyyathāpi, bhikkhave, puriso imaṁ mahāpathaviṁ kolaṭṭhimattaṁ kolaṭṭhimattaṁ mattikāguḷikaṁ karitvā nikkhipeyya -- `ayaṁ me pitā, tassa me pitu ayaṁ pitā'ti, apariyādinnāva bhikkhave, tassa purisassa pitupitaro assu, athāyaṁ mahāpathavī parikkhayaṁ pariyādānaṁ gaccheyya. taṁ kissa hetu? anamataggoyaṁ, bhikkhave, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. evaṁ dīgharattaṁ vo, bhikkhave, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī vaḍḍhitā. yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccitu” nti. dutiyaṁ.

3. assusuttaṁ

126. sāvatthiyaṁ viharati ...pe0 ... “anamataggoyaṁ, bhikkhave, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. taṁ kiṁ maññatha, bhikkhave, katamaṁ nu kho bahutaraṁ, yaṁ vā vo iminā dīghena addhunā sandhāvataṁ saṁsarataṁ amanāpasampayogā manāpavippayogā kandantānaṁ rodantānaṁ {rudantānaṁ (sī0)} assu passannaṁ {passandaṁ (ka0 sī0), pasandaṁ (syā0 kaṁ0), pasannaṁ (pī0 ka0)} paggharitaṁ, yaṁ vā catūsu mahāsamuddesu udakan”-ti? “yathā kho mayaṁ, bhante, bhagavatā dhammaṁ desitaṁ ājānāma, etadeva, bhante, bahutaraṁ yaṁ no iminā dīghena addhunā sandhāvataṁ saṁsarataṁ amanāpasampayogā manāpavippayogā kandantānaṁ rodantānaṁ assu passannaṁ paggharitaṁ, na tveva catūsu mahāsamuddesu udakan”-ti.

“sādhu sādhu, bhikkhave, sādhu kho me tumhe, bhikkhave, evaṁ dhammaṁ desitaṁ ājānātha. etadeva, bhikkhave, bahutaraṁ yaṁ vo iminā dīghena addhunā sandhāvataṁ saṁsarataṁ amanāpasampayogā manāpavippayogā kandantānaṁ rodantānaṁ assu passannaṁ paggharitaṁ, na tveva catūsu mahāsamuddesu udakaṁ. dīgharattaṁ vo, bhikkhave, mātumaraṇaṁ paccanubhūtaṁ; tesaṁ vā mātumaraṇaṁ paccanubhontānaṁ amanāpasampayogā manāpavippayogā kandantānaṁ rodantānaṁ assu passannaṁ paggharitaṁ, na tveva catūsu mahāsamuddesu udakaṁ. dīgharattaṁ vo, bhikkhave, pitumaraṇaṁ paccanubhūtaṁ ...pe0 ... bhātumaraṇaṁ paccanubhūtaṁ ... bhaginimaraṇaṁ paccanubhūtaṁ ... puttamaraṇaṁ paccanubhūtaṁ ... dhītumaraṇaṁ paccanubhūtaṁ ... ñātibyasanaṁ paccanubhūtaṁ ... bhogabyasanaṁ paccanubhūtaṁ. dīgharattaṁ vo, bhikkhave, rogabyasanaṁ paccanubhūtaṁ, tesaṁ vo rogabyasanaṁ paccanubhontānaṁ amanāpasampayogā manāpavippayogā kandantānaṁ rodantānaṁ assu passannaṁ paggharitaṁ, na tveva catūsu mahāsamuddesu udakaṁ. taṁ kissa hetu? anamataggoyaṁ, bhikkhave, saṁsāro ...pe0 ... yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccitu” nti. tatiyaṁ.

4. khīrasuttaṁ

127. sāvatthiyaṁ viharati ...pe0 ... “anamataggoyaṁ, bhikkhave, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. taṁ kiṁ maññatha, bhikkhave, katamaṁ nu kho bahutaraṁ, yaṁ vā vo iminā dīghena addhunā sandhāvataṁ saṁsarataṁ mātuthaññaṁ pītaṁ, yaṁ vā catūsu mahāsamuddesu udakan”-ti? “yathā kho mayaṁ, bhante, bhagavatā dhammaṁ desitaṁ ājānāma, etadeva, bhante, bahutaraṁ yaṁ no iminā dīghena addhunā sandhāvataṁ saṁsarataṁ mātuthaññaṁ pītaṁ, na tveva catūsu mahāsamuddesu udakan”-ti.

“sādhu sādhu, bhikkhave, sādhu kho me tumhe, bhikkhave, evaṁ dhammaṁ desitaṁ ājānātha. etadeva, bhikkhave, bahutaraṁ yaṁ vo iminā dīghena addhunā sandhāvataṁ saṁsarataṁ mātuthaññaṁ pītaṁ, na tveva catūsu mahāsamuddesu udakaṁ. taṁ kissa hetu? anamataggoyaṁ, bhikkhave, saṁsāro ...pe0 ... alaṁ vimuccitu” nti. catutthaṁ.

5. pabbatasuttaṁ

128. sāvatthiyaṁ viharati ...pe0 ... ārāme. atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho so bhikkhu bhagavantaṁ etadavoca -- “kīvadīgho nu kho, bhante, kappo” ti? “dīgho kho, bhikkhu, kappo. so na sukaro saṅkhātuṁ ettakāni vassāni iti vā, ettakāni vassasatāni iti vā, ettakāni vassasahassāni iti vā, ettakāni vassasatasahassāni iti vā” ti.

“sakkā pana, bhante, upamaṁ kātu” nti? “sakkā, bhikkhū” ti bhagavā avoca. “seyyathāpi, bhikkhu, mahāselo pabbato yojanaṁ āyāmena yojanaṁ vitthārena yojanaṁ ubbedhena acchinno asusiro ekagghano. tamenaṁ puriso vassasatassa vassasatassa accayena kāsikena vatthena sakiṁ sakiṁ parimajjeyya. khippataraṁ kho so, bhikkhu, mahāselo pabbato iminā upakkamena parikkhayaṁ pariyādānaṁ gaccheyya, na tveva kappo. evaṁ dīgho, bhikkhu, kappo. evaṁ dīghānaṁ kho, bhikkhu, kappānaṁ neko kappo saṁsito, nekaṁ kappasataṁ saṁsitaṁ, nekaṁ kappasahassaṁ saṁsitaṁ, nekaṁ kappasatasahassaṁ saṁsitaṁ. taṁ kissa hetu? anamataggoyaṁ, bhikkhu, saṁsāro. pubbā koṭi ...pe0 ... yāvañcidaṁ, bhikkhu, alameva sabbasaṅkhāresu nibbindituṁ, alaṁ virajjituṁ, alaṁ vimuccitu” nti. pañcamaṁ.

6. sāsapasuttaṁ

129. sāvatthiyaṁ viharati. atha kho aññataro bhikkhu yena bhagavā ...pe0 ... ekamantaṁ nisinno kho so bhikkhu bhagavantaṁ etadavoca -- “kīvadīgho, nu kho, bhante, kappo” ti? “dīgho kho, bhikkhu, kappo. so na sukaro saṅkhātuṁ ettakāni vassāni iti vā ...pe0 ... ettakāni vassasatasahassāni iti vā” ti.

“sakkā pana, bhante, upamaṁ kātu” nti? “sakkā, bhikkhū” ti bhagavā avoca. “seyyathāpi, bhikkhu, āyasaṁ nagaraṁ yojanaṁ āyāmena yojanaṁ vitthārena yojanaṁ ubbedhena, puṇṇaṁ sāsapānaṁ guḷikābaddhaṁ {cūḷikābaddhaṁ (sī0 pī0)}. tato puriso vassasatassa vassasatassa accayena ekamekaṁ sāsapaṁ uddhareyya. khippataraṁ kho so, bhikkhu mahāsāsaparāsi iminā upakkamena parikkhayaṁ pariyādānaṁ gaccheyya, na tveva kappo. evaṁ dīgho kho, bhikkhu, kappo. evaṁ dīghānaṁ kho, bhikkhu, kappānaṁ neko kappo saṁsito, nekaṁ kappasataṁ saṁsitaṁ, nekaṁ kappasahassaṁ saṁsitaṁ, nekaṁ kappasatasahassaṁ saṁsitaṁ. taṁ kissa hetu? anamataggoyaṁ, bhikkhu, saṁsāro ...pe0 ... alaṁ vimuccitu” nti. chaṭṭhaṁ.

7. sāvakasuttaṁ

130. sāvatthiyaṁ viharati. atha kho sambahulā bhikkhū yena bhagavā ...pe0 ... ekamantaṁ nisinnā kho te bhikkhū bhagavantaṁ etadavocuṁ -- “kīvabahukā nu kho, bhante, kappā abbhatītā atikkantā” ti? “bahukā kho, bhikkhave, kappā abbhatītā atikkantā. te na sukarā saṅkhātuṁ -- `ettakā kappā iti vā, ettakāni kappasatāni iti vā, ettakāni kappasahassāni iti vā, ettakāni kappasatasahassāni iti vā” 'ti.

“sakkā pana, bhante, upamaṁ kātu” nti? “sakkā, bhikkhave” ti bhagavā avoca. “idhassu, bhikkhave, cattāro sāvakā vassasatāyukā vassasatajīvino. te divase divase kappasatasahassaṁ kappasatasahassaṁ anussareyyuṁ. ananussaritāva bhikkhave, tehi kappā assu, atha kho te cattāro sāvakā vassasatāyukā vassasatajīvino vassasatassa accayena kālaṁ kareyyuṁ. evaṁ bahukā kho, bhikkhave, kappā abbhatītā atikkantā. te na sukarā saṅkhātuṁ -- `ettakā kappā iti vā, ettakāni kappasatāni iti vā, ettakāni kappasahassāni iti vā, ettakāni kappasatasahassāni iti vā'ti. taṁ kissa hetu? anamataggoyaṁ, bhikkhave, saṁsāro ...pe0 ... alaṁ vimuccitu” nti. sattamaṁ.

8. gaṅgāsuttaṁ

131. rājagahe viharati veḷuvane. atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho so brāhmaṇo bhagavantaṁ etadavoca -- “kīvabahukā nu kho, bho gotama, kappā abbhatītā atikkantā” ti? “bahukā kho, brāhmaṇa, kappā abbhatītā atikkantā. te na sukarā saṅkhātuṁ -- `ettakā kappā iti vā, ettakāni kappasatāni iti vā, ettakāni kappasahassāni iti vā, ettakāni kappasatasahassāni iti vā” 'ti.

“sakkā pana, bho gotama, upamaṁ kātu” nti? “sakkā, brāhmaṇā” ti bhagavā avoca. “seyyathāpi, brāhmaṇa, yato cāyaṁ gaṅgā nadī pabhavati yattha ca mahāsamuddaṁ appeti, yā etasmiṁ antare vālikā sā na sukarā saṅkhātuṁ -- `ettakā vālikā iti vā, ettakāni vālikasatāni iti vā, ettakāni vālikasahassāni iti vā, ettakāni vālikasatasahassāni iti vā'ti. tato bahutarā kho, brāhmaṇa, kappā abbhatītā atikkantā. te na sukarā saṅkhātuṁ -- `ettakā kappā iti vā, ettakāni kappasatāni iti vā, ettakāni kappasahassāni iti vā, ettakāni kappasatasahassāni iti vā'ti. taṁ kissa hetu? anamataggoyaṁ, brāhmaṇa, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. evaṁ dīgharattaṁ kho, brāhmaṇa, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī vaḍḍhitā. yāvañcidaṁ, brāhmaṇa, alameva sabbasaṅkhāresu nibbindituṁ, alaṁ virajjituṁ, alaṁ vimuccitu” nti.

evaṁ vutte, so brāhmaṇo bhagavantaṁ etadavoca -- “abhikkantaṁ, bho gotama, abhikkantaṁ, bho gotama ...pe0 ... upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti. aṭṭhamaṁ.

9. daṇḍasuttaṁ

132. sāvatthiyaṁ viharati ...pe0 ... “anamataggoyaṁ, bhikkhave, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. seyyathāpi, bhikkhave, daṇḍo uparivehāsaṁ khitto sakimpi mūlena nipatati, sakimpi majjhena nipatati, sakimpi antena nipatati; evameva kho, bhikkhave, avijjānīvaraṇā sattā taṇhāsaṁyojanā sandhāvantā saṁsarantā sakimpi asmā lokā paraṁ lokaṁ gacchanti, sakimpi parasmā lokā imaṁ lokaṁ āgacchanti. taṁ kissa hetu? anamataggoyaṁ, bhikkhave, saṁsāro ...pe0 ... alaṁ vimuccitu” nti. navamaṁ.

10. puggalasuttaṁ

133. ekaṁ samayaṁ bhagavā rājagahe viharati gijjhakūṭe pabbate. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“anamataggoyaṁ, bhikkhave, saṁsāro ...pe0 ... ekapuggalassa, bhikkhave, kappaṁ sandhāvato saṁsarato siyā evaṁ mahā aṭṭhikaṅkalo aṭṭhipuñjo aṭṭhirāsi yathāyaṁ vepullo pabbato, sace saṁhārako assa, sambhatañca na vinasseyya. taṁ kissa hetu? anamataggoyaṁ, bhikkhave, saṁsāro ...pe0 ... alaṁ vimuccitu” nti.

idamavoca bhagavā. idaṁ vatvāna sugato athāparaṁ etadavoca satthā --

“ekassekena kappena, puggalassaṭṭhisañcayo.

siyā pabbatasamo rāsi, iti vuttaṁ mahesinā..

“so kho panāyaṁ akkhāto, vepullo pabbato mahā.

uttaro gijjhakūṭassa, magadhānaṁ giribbaje..

“yato ca ariyasaccāni, sammappaññāya passati.

dukkhaṁ dukkhasamuppādaṁ, dukkhassa ca atikkamaṁ.

ariyaṁ caṭṭhaṅgikaṁ maggaṁ, dukkhūpasamagāminaṁ..

“sa sattakkhattuṁparamaṁ, sandhāvitvāna puggalo.

dukkhassantakaro hoti, sabbasaṁyojanakkhayā” ti.. dasamaṁ.

paṭhamo vaggo.

tassuddānaṁ --

tiṇakaṭṭhañca pathavī, assu khīrañca pabbataṁ.

sāsapā sāvakā gaṅgā, daṇḍo ca puggalena cāti..

2. dutiyavaggo

1. duggatasuttaṁ

134. ekaṁ samayaṁ bhagavā sāvatthiyaṁ viharati. tatra kho bhagavā bhikkhu āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca -- “anamataggoyaṁ, bhikkhave, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. yaṁ, bhikkhave, passeyyātha duggataṁ durūpetaṁ niṭṭhamettha gantabbaṁ -- `amhehipi evarūpaṁ paccanubhūtaṁ iminā dīghena addhunā'ti. taṁ kissa hetu ...pe0 ... yāvañcidaṁ, bhikkhave, alameva sabbasaṅkhāresu nibbindituṁ alaṁ virajjituṁ alaṁ vimuccitu” nti. paṭhamaṁ.

2. sukhitasuttaṁ

135. sāvatthiyaṁ viharati ...pe0 ... “anamataggoyaṁ, bhikkhave, saṁsāro ...pe0 ... yaṁ, bhikkhave, passeyyātha sukhitaṁ susajjitaṁ, niṭṭhamettha gantabbaṁ -- `amhehipi evarūpaṁ paccanubhūtaṁ iminā dīghena addhunā'ti. taṁ kissa hetu? anamataggoyaṁ, bhikkhave, saṁsāro. pubbā koṭi na paññāyati ...pe0 ... alaṁ vimuccitu” nti. dutiyaṁ.

3. tiṁsamattasuttaṁ

136. rājagahe viharati veḷuvane. atha kho tiṁsamattā pāveyyakā {pāṭheyyakā (katthaci) vinayapiṭake mahāvagge kathinakkhandhakepi} bhikkhū sabbe āraññikā sabbe piṇḍapātikā sabbe paṁsukūlikā sabbe tecīvarikā sabbe sasaṁyojanā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. atha kho bhagavato etadahosi -- “ime kho tiṁsamattā pāveyyakā bhikkhū sabbe āraññikā sabbe piṇḍapātikā sabbe paṁsukūlikā sabbe tecīvarikā sabbe sasaṁyojanā. yaṁnūnāhaṁ imesaṁ tathā dhammaṁ deseyyaṁ yathā nesaṁ imasmiṁyeva āsane anupādāya āsavehi cittāni vimucceyyu” nti. atha kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“anamataggoyaṁ, bhikkhave, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. taṁ kiṁ maññatha, bhikkhave, katamaṁ nu kho bahutaraṁ, yaṁ vā vo iminā dīghena addhunā sandhāvataṁ saṁsarataṁ sīsacchinnānaṁ lohitaṁ passannaṁ paggharitaṁ, yaṁ vā catūsu mahāsamuddesu udakan”-ti? “yathā kho mayaṁ, bhante, bhagavatā dhammaṁ desitaṁ ājānāma, etadeva, bhante, bahutaraṁ, yaṁ no iminā dīghena addhunā sandhāvataṁ saṁsarataṁ sīsacchinnānaṁ lohitaṁ passannaṁ paggharitaṁ, na tveva catūsu mahāsamuddesu udakan”-ti.

“sādhu sādhu, bhikkhave, sādhu kho me tumhe, bhikkhave, evaṁ dhammaṁ desitaṁ ājānātha. etadeva, bhikkhave, bahutaraṁ, yaṁ vo iminā dīghena addhunā sandhāvataṁ saṁsarataṁ sīsacchinnānaṁ lohitaṁ passannaṁ paggharitaṁ, na tveva catūsu mahāsamuddesu udakaṁ. dīgharattaṁ vo, bhikkhave, gunnaṁ sataṁ gobhūtānaṁ sīsacchinnānaṁ lohitaṁ passannaṁ paggharitaṁ, na tveva catūsu mahāsamuddesu udakaṁ. dīgharattaṁ vo, bhikkhave, mahiṁsānaṁ {mahisānaṁ (sī0 pī0)} sataṁ mahiṁsabhūtānaṁ sīsacchinnānaṁ lohitaṁ passannaṁ paggharitaṁ ...pe0 ... dīgharattaṁ vo, bhikkhave, urabbhānaṁ sataṁ urabbhabhūtānaṁ ...pe0 ... ajānaṁ sataṁ ajabhūtānaṁ ... migānaṁ sataṁ migabhūtānaṁ ... kukkuṭānaṁ sataṁ kukkuṭabhūtānaṁ ... sūkarānaṁ sataṁ sūkarabhūtānaṁ ... dīgharattaṁ vo, bhikkhave, corā gāmaghātāti gahetvā sīsacchinnānaṁ lohitaṁ passannaṁ paggharitaṁ. dīgharattaṁ vo, bhikkhave, corā pāripanthikāti gahetvā sīsacchinnānaṁ lohitaṁ passannaṁ paggharitaṁ. dīgharattaṁ vo, bhikkhave, corā pāradārikāti gahetvā sīsacchinnānaṁ lohitaṁ passannaṁ paggharitaṁ, na tveva catūsu mahāsamuddesu udakaṁ. taṁ kissa hetu? anamataggoyaṁ, bhikkhave, saṁsāro ...pe0 ... alaṁ vimuccitu” nti.

“idamavoca bhagavā. attamanā te bhikkhū bhagavato bhāsitaṁ abhinandunti. imasmiñca pana veyyākaraṇasmiṁ bhaññamāne tiṁsamattānaṁ pāveyyakānaṁ bhikkhūnaṁ anupādāya āsavehi cittāni vimucciṁsū” ti. tatiyaṁ.

4. mātusuttaṁ

137. sāvatthiyaṁ viharati ...pe0 ... “anamataggoyaṁ, bhikkhave, saṁsāro ...pe0 ... na so, bhikkhave, satto sulabharūpo yo namātābhūtapubbo iminā dīghena addhunā. taṁ kissa hetu? anamataggoyaṁ, bhikkhave, saṁsāro ...pe0 ... alaṁ vimuccitu” nti. catutthaṁ.

5. pitusuttaṁ

138. sāvatthiyaṁ viharati ...pe0 ... “anamataggoyaṁ, bhikkhave, saṁsāro ...pe0 ... na so, bhikkhave, satto sulabharūpo yo napitābhūtapubbo ...pe0 ... alaṁ vimuccitu” nti. pañcamaṁ.

6. bhātusuttaṁ

139. sāvatthiyaṁ viharati ...pe0 ... “na so, bhikkhave, satto sulabharūpo yo nabhātābhūtapubbo ...pe0 ... alaṁ vimuccitu” nti. chaṭṭhaṁ.

7. bhaginisuttaṁ

140. sāvatthiyaṁ viharati ...pe0 ... “na so, bhikkhave, satto sulabharūpo yo nabhaginibhūtapubbo ...pe0 ... alaṁ vimuccitu” nti. sattamaṁ.

8. puttasuttaṁ

141. sāvatthiyaṁ viharati ...pe0 ... “na so, bhikkhave, satto sulabharūpo yo naputtabhūtapubbo ...pe0 ... alaṁ vimuccitu” nti. aṭṭhamaṁ.

9. dhītusuttaṁ

142. sāvatthiyaṁ viharati ...pe0 ... “anamataggoyaṁ, bhikkhave, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. na so, bhikkhave, satto sulabharūpo yo na dhītābhūtapubbo iminā dīghena addhunā. taṁ kissa hetu? anamataggoyaṁ, bhikkhave, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. evaṁ dīgharattaṁ vo, bhikkhave, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī vaḍḍhitā. yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccitu” nti. navamaṁ.

10. vepullapabbatasuttaṁ

143. ekaṁ samayaṁ bhagavā rājagahe viharati gijjhakūṭe pabbate. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“anamataggoyaṁ, bhikkhave, saṁsāro. pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. bhūtapubbaṁ, bhikkhave, imassa vepullassa pabbatassa `pācīnavaṁso'tveva samaññā udapādi. tena kho pana, bhikkhave, samayena manussānaṁ `tivarā'tveva samaññā udapādi. tivarānaṁ, bhikkhave, manussānaṁ cattārīsa vassasahassāni āyuppamāṇaṁ ahosi. tivarā, bhikkhave, manussā pācīnavaṁsaṁ pabbataṁ catūhena ārohanti, catūhena orohanti. tena kho pana, bhikkhave, samayena kakusandho bhagavā arahaṁ sammāsambuddho loke uppanno hoti. kakusandhassa, bhikkhave, bhagavato arahato sammāsambuddhassa vidhurasañjīvaṁ nāma sāvakayugaṁ ahosi aggaṁ bhaddayugaṁ. passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto. evaṁ aniccā, bhikkhave, saṅkhārā; evaṁ addhuvā, bhikkhave, saṅkhārā; evaṁ anassāsikā, bhikkhave, saṅkhārā. yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccituṁ.

“bhūtapubbaṁ, bhikkhave, imassa vepullassa pabbatassa `vaṅkako'tveva samaññā udapādi. tena kho pana, bhikkhave, samayena manussānaṁ `rohitassā'tveva samaññā udapādi. rohitassānaṁ, bhikkhave, manussānaṁ tiṁsavassasahassāni āyuppamāṇaṁ ahosi. rohitassā, bhikkhave, manussā vaṅkakaṁ pabbataṁ tīhena ārohanti, tīhena orohanti. tena kho pana, bhikkhave, samayena koṇāgamano bhagavā arahaṁ sammāsambuddho loke uppanno hoti. koṇāgamanassa, bhikkhave, bhagavato arahato sammāsambuddhassa bhiyyosuttaraṁ nāma sāvakayugaṁ ahosi aggaṁ bhaddayugaṁ. passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto. evaṁ aniccā, bhikkhave, saṅkhārā ...pe0 ... alaṁ vimuccituṁ.

“bhūtapubbaṁ, bhikkhave, imassa vepullassa pabbatassa `supasso'tveva {suphassotveva (sī0)} samaññā udapādi. tena kho pana, bhikkhave, samayena manussānaṁ `suppiyā'tveva {appiyātveva (sī0)} samaññā udapādi. suppiyānaṁ, bhikkhave, manussānaṁ vīsativassasahassāni āyuppamāṇaṁ ahosi. suppiyā, bhikkhave, manussā supassaṁ pabbataṁ dvīhena ārohanti, dvīhena orohanti. tena kho pana, bhikkhave, samayena kassapo bhagavā arahaṁ sammāsambuddho loke uppanno hoti. kassapassa, bhikkhave, bhagavato arahato sammāsambuddhassa tissabhāradvājaṁ nāma sāvakayugaṁ ahosi aggaṁ bhaddayugaṁ. passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto. evaṁ aniccā, bhikkhave, saṅkhārā; evaṁ addhuvā, bhikkhave, saṅkhārā ...pe0 ... alaṁ vimuccituṁ.

“etarahi kho pana, bhikkhave, imassa vepullassa pabbatassa `vepullo'tveva samaññā udapādi. etarahi kho pana, bhikkhave, imesaṁ manussānaṁ `māgadhakā'tveva samaññā udapādi. māgadhakānaṁ, bhikkhave, manussānaṁ appakaṁ āyuppamāṇaṁ parittaṁ lahukaṁ {lahusaṁ (sī0)}; yo ciraṁ jīvati so vassasataṁ appaṁ vā bhiyyo. māgadhakā, bhikkhave, manussā vepullaṁ pabbataṁ muhuttena ārohanti muhuttena orohanti. etarahi kho panāhaṁ, bhikkhave, arahaṁ sammāsambuddho loke uppanno. mayhaṁ kho pana, bhikkhave, sāriputtamoggallānaṁ nāma sāvakayugaṁ aggaṁ bhaddayugaṁ. bhavissati, bhikkhave, so samayo yā ayañcevimassa pabbatassa samaññā antaradhāyissati, ime ca manussā kālaṁ karissanti, ahañca parinibbāyissāmi. evaṁ aniccā, bhikkhave, saṅkhārā; evaṁ addhuvā, bhikkhave, saṅkhārā; evaṁ anassāsikā, bhikkhave, saṅkhārā. yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccitu” nti.

idamavoca bhagavā. idaṁ vatvāna sugato athāparaṁ etadavoca satthā --

“pācīnavaṁso tivarānaṁ, rohitassāna vaṅkako.

suppiyānaṁ supassoti, māgadhānañca vepullo..

“aniccā vata saṅkhārā, uppādavayadhammino.

uppajjitvā nirujjhanti, tesaṁ vūpasamo sukho” ti.. dasamaṁ.

dutiyo vaggo.

tassuddānaṁ --

duggataṁ sukhitañceva, tiṁsa mātāpitena ca.

bhātā bhaginī putto ca, dhītā vepullapabbataṁ..

anamataggasaṁyuttaṁ samattaṁ.

5. kassapasaṁyuttaṁ

1. santuṭṭhasuttaṁ

144. sāvatthiyaṁ viharati ...pe0 ... “santuṭṭhāyaṁ {santuṭṭhoyaṁ (sī0)}, bhikkhave, kassapo itarītarena cīvarena, itarītaracīvarasantuṭṭhiyā ca vaṇṇavādī; na ca cīvarahetu anesanaṁ appatirūpaṁ āpajjati; aladdhā ca cīvaraṁ na paritassati; laddhā ca cīvaraṁ agadhito {agathito (sī0)} amucchito anajjhāpanno ādīnavadassāvī nissaraṇapañño paribhuñjati”.

“santuṭṭhāyaṁ, bhikkhave, kassapo itarītarena piṇḍapātena, itarītarapiṇḍapātasantuṭṭhiyā ca vaṇṇavādī; na ca piṇḍapātahetu anesanaṁ appatirūpaṁ āpajjati; aladdhā ca piṇḍapātaṁ na paritassati; laddhā ca piṇḍapātaṁ agadhito amucchito anajjhāpanno ādīnavadassāvī nissaraṇapañño paribhuñjati.

“santuṭṭhāyaṁ, bhikkhave, kassapo itarītarena senāsanena, itarītarasenāsanasantuṭṭhiyā ca vaṇṇavādī; na ca senāsanahetu anesanaṁ appatirūpaṁ āpajjati; aladdhā ca senāsanaṁ na paritassati; laddhā ca senāsanaṁ agadhito amucchito anajjhāpanno ādīnavadassāvī nissaraṇapañño paribhuñjati.

“santuṭṭhāyaṁ, bhikkhave, kassapo itarītarena gilānappaccayabhesajjaparikkhārena, itarītaragilānappaccayabhesajjaparikkhārasantuṭṭhiyā ca vaṇṇavādī; na ca gilānappaccayabhesajjaparikkhārahetu anesanaṁ appatirūpaṁ āpajjati; aladdhā ca gilānappaccayabhesajjaparikkhāraṁ na paritassati; laddhā ca gilānappaccayabhesajjaparikkhāraṁ agadhito amucchito anajjhāpanno ādīnavadassāvī nissaraṇapañño paribhuñjati.

“tasmātiha, bhikkhave, evaṁ sikkhitabbaṁ -- `santuṭṭhā bhavissāma itarītarena cīvarena, itarītaracīvarasantuṭṭhiyā ca vaṇṇavādino; na ca cīvarahetu anesanaṁ appatirūpaṁ āpajjissāma; aladdhā ca cīvaraṁ na ca paritassissāma; laddhā ca cīvaraṁ agadhitā amucchitā anajjhāpannā ādīnavadassāvino nissaraṇapaññā paribhuñjissāma” '. (evaṁ sabbaṁ kātabbaṁ).

“`santuṭṭhā bhavissāma itarītarena piṇḍapātena ...pe0 ... santuṭṭhā bhavissāma itarītarena senāsanena ...pe0 ... santuṭṭhā bhavissāma itarītarena gilānappaccayabhesajjaparikkhārena, itarītaragilānappaccayabhesajjaparikkhārasantuṭṭhiyā ca vaṇṇavādino; na ca gilānappaccayabhesajjaparikkhārahetu anesanaṁ appatirūpaṁ āpajjissāma aladdhā ca gilānappaccayabhesajjaparikkhāraṁ na paritassissāma; laddhā ca gilānappaccayabhesajjaparikkhāraṁ agadhitā amucchitā anajjhāpannā ādīnavadassāvino nissaraṇapaññā paribhuñjissāmā'ti. evañhi vo, bhikkhave, sikkhitabbaṁ. kassapena vā hi vo, bhikkhave, ovadissāmi yo vā panassa {yo vā pana (sī0), yo vā (pī0)} kassapasadiso, ovaditehi ca pana vo tathattāya paṭipajjitabban”-ti. paṭhamaṁ.

2. anottappīsuttaṁ

145. evaṁ me sutaṁ -- ekaṁ samayaṁ āyasmā ca mahākassapo āyasmā ca sāriputto bārāṇasiyaṁ viharanti isipatane migadāye. atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahākassapo tenupasaṅkami; upasaṅkamitvā āyasmatā mahākassapena saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho āyasmā sāriputto āyasmantaṁ mahākassapaṁ etadavoca -- “vuccati hidaṁ, āvuso kassapa, anātāpī anottappī abhabbo sambodhāya abhabbo nibbānāya abhabbo anuttarassa yogakkhemassa adhigamāya; ātāpī ca kho ottappī bhabbo sambodhāya bhabbo nibbānāya bhabbo anuttarassa yogakkhemassa adhigamāyā” ti.

“kittāvatā nu kho, āvuso, anātāpī hoti anottappī abhabbo sambodhāya abhabbo nibbānāya abhabbo anuttarassa yogakkhemassa adhigamāya; kittāvatā ca panāvuso, ātāpī hoti ottappī bhabbo sambodhāya bhabbo nibbānāya bhabbo anuttarassa yogakkhemassa adhigamāyā” ti? “idhāvuso, bhikkhu `anuppannā me pāpakā akusalā dhammā uppajjamānā anatthāya saṁvatteyyu'nti na ātappaṁ karoti, `uppannā me pāpakā akusalā dhammā appahīyamānā anatthāya saṁvatteyyu'nti na ātappaṁ karoti, `anuppannā me kusalā dhammānuppajjamānā anatthāya saṁvatteyyu'nti na ātappaṁ karoti, `uppannā me kusalā dhammā nirujjhamānā anatthāya saṁvatteyyu'nti na ātappaṁ karoti. evaṁ kho, āvuso, anātāpī hoti”.

“kathañcāvuso, anottappī hoti? idhāvuso, bhikkhu `anuppannā me pāpakā akusalā dhammā uppajjamānā anatthāya saṁvatteyyu'nti na ottappati, `uppannā me pāpakā akusalā dhammā appahīyamānā anatthāya saṁvatteyyu'nti na ottappati, `anuppannā me kusalā dhammānuppajjamānā anatthāya saṁvatteyyu'nti na ottappati, `uppannā me kusalā dhammā nirujjhamānā anatthāya saṁvatteyyu'nti na ottappati. evaṁ kho, āvuso, anottappī hoti. evaṁ kho, āvuso, anātāpī anottappī abhabbo sambodhāya abhabbo nibbānāya abhabbo anuttarassa yogakkhemassa adhigamāya.

“kathañcāvuso, ātāpī hoti? idhāvuso, bhikkhu `anuppannā me pāpakā akusalā dhammā uppajjamānā anatthāya saṁvatteyyu'nti ātappaṁ karoti, `uppannā me pāpakā akusalā dhammā appahīyamānā anatthāya saṁvatteyyu'nti ātappaṁ karoti, anuppannā me kusalā dhammā ...pe0 ... ātappaṁ karoti. evaṁ kho, āvuso, ātāpī hoti.

“kathañcāvuso, ottappī hoti? idhāvuso, bhikkhu `anuppannā me pāpakā akusalā dhammā uppajjamānā anatthāya saṁvatteyyu'nti ottappati, `uppannā me pāpakā akusalā dhammā appahīyamānā anatthāya saṁvatteyyu'nti ottappati, `anuppannā me kusalā dhammā anuppajjamānā anatthāya saṁvatteyyu'ntntti ottappati, `uppannā me kusalā dhammā nirujjhamānā anatthāya saṁvatteyyu'nti ottappati. evaṁ kho, āvuso, ottappī hoti. evaṁ kho, āvuso, ātāpī ottappī bhabbo sambodhāya bhabbo nibbānāya bhabbo anuttarassa yogakkhemassa adhigamāyā” ti. dutiyaṁ.

3. candūpamasuttaṁ

146. sāvatthiyaṁ viharati ...pe0 ... “candūpamā, bhikkhave, kulāni upasaṅkamatha -- apakasseva kāyaṁ, apakassa cittaṁ, niccanavakā kulesu appagabbhā {appagabbā (ka0)}. seyyathāpi, bhikkhave, puriso jarudapānaṁ vā olokeyya pabbatavisamaṁ vā nadīviduggaṁ vā -- apakasseva kāyaṁ, apakassa cittaṁ; evameva kho, bhikkhave, candūpamā kulāni upasaṅkamatha -- apakasseva kāyaṁ, apakassa cittaṁ, niccanavakā kulesu appagabbhā”.

“kassapo, bhikkhave, candūpamo kulāni upasaṅkamati -- apakasseva kāyaṁ, apakassa cittaṁ, niccanavako kulesu appagabbho. taṁ kiṁ maññatha, bhikkhave, kathaṁrūpo bhikkhu arahati kulāni upasaṅkamitu” nti? “bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā. sādhu vata, bhante, bhagavantaṁyeva paṭibhātu etassa bhāsitassa attho. bhagavato sutvā bhikkhū dhāressantī” ti.

atha kho bhagavā ākāse pāṇiṁ cālesi. “seyyathāpi, bhikkhave, ayaṁ ākāse pāṇi na sajjati na gayhati na bajjhati; evameva kho, bhikkhave, yassa kassaci bhikkhuno kulāni upasaṅkamato kulesu cittaṁ na sajjati na gayhati na bajjhati -- `labhantu lābhakāmā, puññakāmā karontu puññānī'ti; yathāsakena lābhena attamano hoti sumano, evaṁ paresaṁ lābhena attamano hoti sumano; evarūpo kho, bhikkhave, bhikkhu arahati kulāni upasaṅkamituṁ.

“kassapassa, bhikkhave, kulāni upasaṅkamato kulesu cittaṁ na sajjati na gayhati na bajjhati -- `labhantu lābhakāmā, puññakāmā karontu puññānī'ti; yathāsakena lābhena attamano hoti sumano; evaṁ paresaṁ lābhena attamano hoti sumano.

“taṁ kiṁ maññatha, bhikkhave, kathaṁrūpassa bhikkhuno aparisuddhā dhammadesanā hoti, kathaṁrūpassa bhikkhuno parisuddhā dhammadesanā hotī” ti? “bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā. sādhu vata, bhante, bhagavantaṁyeva paṭibhātu etassa bhāsitassa attho. bhagavato sutvā bhikkhū dhāressantī” ti. “tena hi, bhikkhave, suṇātha, sādhukaṁ manasi karotha; bhāsissāmī” ti. “evaṁ, bhante” ti kho te bhikkhū bhagavato paccassosuṁ. bhagavā etadavoca --

“yo hi koci, bhikkhave, bhikkhu evaṁcitto paresaṁ dhammaṁ deseti -- `aho vata me dhammaṁ suṇeyyuṁ, sutvā ca pana dhammaṁ pasīdeyyuṁ, pasannā ca me pasannākāraṁ kareyyu'nti; evarūpassa kho, bhikkhave, bhikkhuno aparisuddhā dhammadesanā hoti.

“yo ca kho, bhikkhave, bhikkhu evaṁcitto paresaṁ dhammaṁ deseti -- `svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhīti {viññūhi (?)}. aho, vata me dhammaṁ suṇeyyuṁ, sutvā ca pana dhammaṁ ājāneyyuṁ, ājānitvā ca pana tathattāya paṭipajjeyyu'nti. iti dhammasudhammataṁ paṭicca paresaṁ dhammaṁ deseti, kāruññaṁ paṭicca anuddayaṁ {anudayaṁ (bahūsu) dvittakāraṇaṁ pana gavesitabbaṁ} paṭicca anukampaṁ upādāya paresaṁ dhammaṁ deseti. evarūpassa kho, bhikkhave, bhikkhuno parisuddhā dhammadesanā hoti.

“kassapo, bhikkhave, evaṁcitto paresaṁ dhammaṁ deseti -- `svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhīti. aho, vata me dhammaṁ suṇeyyuṁ, sutvā ca pana dhammaṁ ājāneyyuṁ, ājānitvā ca pana tathattāya paṭipajjeyyu'nti. iti dhammasudhammataṁ paṭicca paresaṁ dhammaṁ deseti, kāruññaṁ paṭicca anuddayaṁ paṭicca anukampaṁ upādāya paresaṁ dhammaṁ deseti. kassapena vā hi vo, bhikkhave, ovadissāmi yo vā panassa kassapasadiso, ovaditehi ca pana vo tathattāya paṭipajjitabban”-ti. tatiyaṁ.

4. kulūpakasuttaṁ

147. sāvatthiyaṁ viharati ...pe0 ... “taṁ kiṁ maññatha, bhikkhave, kathaṁrūpo bhikkhu arahati kulūpako hotuṁ, kathaṁrūpo bhikkhu na arahati kulūpako hotu” nti? bhagavaṁmūlakā no, bhante, dhammā ...pe0 ... bhagavā etadavoca --

“yo hi koci, bhikkhave, bhikkhu evaṁcitto kulāni upasaṅkamati -- `dentuyeva me, mā nādaṁsu; bahukaññeva me dentu, mā thokaṁ; paṇītaññeva me dentu, mā lūkhaṁ; sīghaññeva me dentu, mā dandhaṁ; sakkaccaññeva me dentu, mā asakkacca'nti. tassa ce, bhikkhave, bhikkhuno evaṁcittassa kulāni upasaṅkamato na denti, tena bhikkhu sandīyati; so tatonidānaṁ dukkhaṁ domanassaṁ paṭisaṁvedayati. thokaṁ denti, no bahukaṁ ...pe0 ... lūkhaṁ denti, no paṇītaṁ ... dandhaṁ denti, no sīghaṁ, tena bhikkhu sandīyati; so tatonidānaṁ dukkhaṁ domanassaṁ paṭisaṁvedayati. asakkaccaṁ denti, no sakkaccaṁ; tena bhikkhu sandīyati; so tatonidānaṁ dukkhaṁ domanassaṁ paṭisaṁvedayati. evarūpo kho, bhikkhave, bhikkhu na arahati kūlūpako hotuṁ.

“yo ca kho, bhikkhave, bhikkhu evaṁcitto kulāni upasaṅkamati -- `taṁ kutettha labbhā parakulesu -- dentuyeva me, mā nādaṁsu; bahukaññeva me dentu, mā thokaṁ; paṇītaññeva me dentu, mā lūkhaṁ; dīghaññeva me dentu, mā dandhaṁ; sakkaccaññeva me dentu, mā asakkacca'nti. tassa ce, bhikkhave, bhikkhuno evaṁcittassa kulāni upasaṅkamato na denti; tena bhikkhu na sandīyati; so na tatonidānaṁ dukkhaṁ domanassaṁ paṭisaṁvedayati. thokaṁ denti, no bahukaṁ; tena bhikkhu na sandīyati; so na tatonidānaṁ dukkhaṁ domanassaṁ paṭisaṁvedayati. lūkhaṁ denti, no paṇītaṁ; tena bhikkhu na sandīyati; so na tatonidānaṁ dukkhaṁ domanassaṁ paṭisaṁvedayati. dandhaṁ denti, no sīghaṁ; tena bhikkhu na sandīyati; so na tatonidānaṁ dukkhaṁ domanassaṁ paṭisaṁvedayati. asakkaccaṁ denti, no sakkaccaṁ; tena bhikkhu na sandīyati; so na tatonidānaṁ dukkhaṁ domanassaṁ paṭisaṁvedayati. evarūpo kho, bhikkhave, bhikkhu arahati kulūpako hotuṁ.

“kassapo, bhikkhave, evaṁcitto kulāni upasaṅkamati -- `taṁ kutettha labbhā parakulesu -- dentuyeva me, mā nādaṁsu; bahukaññeva me dentu, mā thokaṁ; paṇītaññeva me dentu, mā lūkhaṁ; sīghaññeva me dentu, mā dandhaṁ; sakkaccaññeva me dentu, mā asakkacca'nti. tassa ce, bhikkhave, kassapassa evaṁcittassa kulāni upasaṅkamato na denti; tena kassapo na sandīyati; so na tatonidānaṁ dukkhaṁ domanassaṁ paṭisaṁvedayati. thokaṁ denti, no bahukaṁ; tena kassapo na sandīyati; so na tatonidānaṁ dukkhaṁ domanassaṁ paṭisaṁvedayati. lūkhaṁ denti, no paṇītaṁ; tena kassapo na sandīyati; so na tatonidānaṁ dukkhaṁ domanassaṁ paṭisaṁvedayati. dandhaṁ denti, no sīghaṁ; tena kassapo na sandīyati; so na tatonidānaṁ dukkhaṁ domanassaṁ paṭisaṁvedayati. asakkaccaṁ denti, no sakkaccaṁ; tena kassapo na sandīyati ; so na tatonidānaṁ dukkhaṁ domanassaṁ paṭisaṁvedayati. kassapena vā hi vo, bhikkhave, ovadissāmi yo vā panassa kassapasadiso. ovaditehi ca pana vo tathattāya paṭipajjitabban”-ti. catutthaṁ.

5. jiṇṇasuttaṁ

148. evaṁ me sutaṁ ...pe0 ... rājagahe veḷuvane. atha kho āyasmā mahākassapo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ mahākassapaṁ bhagavā etadavoca -- “jiṇṇosi dāni tvaṁ, kassapa, garukāni ca te imāni sāṇāni paṁsukūlāni nibbasanāni. tasmātiha tvaṁ, kassapa, gahapatāni {gahapatikāni (sī0)} ceva cīvarāni dhārehi, nimantanāni ca bhuñjāhi, mama ca santike viharāhī” ti.

“ahaṁ kho, bhante, dīgharattaṁ āraññiko ceva āraññikattassa ca vaṇṇavādī, piṇḍapātiko ceva piṇḍapātikattassa ca vaṇṇavādī, paṁsukūliko ceva paṁsukūlikattassa ca vaṇṇavādī, tecīvariko ceva tecīvarikattassa ca vaṇṇavādī, appiccho ceva appicchatāya ca vaṇṇavādī, santuṭṭho ceva santuṭṭhiyā ca vaṇṇavādī, pavivitto ceva pavivekassa ca vaṇṇavādī, asaṁsaṭṭho ceva asaṁsaggassa ca vaṇṇavādī, āraddhavīriyo ceva vīriyārambhassa {vīriyārabbhassa (ka0)} ca vaṇṇavādī” ti.

“kiṁ {kaṁ (ka0)} pana tvaṁ, kassapa, atthavasaṁ sampassamāno dīgharattaṁ āraññiko ceva āraññikattassa ca vaṇṇavādī, piṇḍapātiko ceva ...pe0 ... paṁsukūliko ceva ... tecīvariko ceva ... appiccho ceva ... santuṭṭho ceva ... pavivitto ceva ... asaṁsaṭṭho ceva ... āraddhavīriyo ceva vīriyārambhassa ca vaṇṇavādī” ti?

“dve khvāhaṁ, bhante, atthavase sampassamāno dīgharattaṁ āraññiko ceva āraññikattassa ca vaṇṇavādī, piṇḍapātiko ceva ...pe0 ... paṁsukūliko ceva ... tecīvariko ceva ... appiccho ceva ... santuṭṭho ceva ... pavivitto ceva ... asaṁsaṭṭho ceva ... āraddhavīriyo ceva vīriyārambhassa ca vaṇṇavādī. attano ca diṭṭhadhammasukhavihāraṁ sampassamāno, pacchimañca janataṁ anukampamāno -- `appeva nāma pacchimā janatā diṭṭhānugatiṁ āpajjeyyuṁ' {āpajjeyya (sī0 syā0 kaṁ0)}. `ye kira te ahesuṁ buddhānubuddhasāvakā te dīgharattaṁ āraññikā ceva ahesuṁ āraññikattassa ca vaṇṇavādino ...pe0 ... piṇḍapātikā ceva ahesuṁ ...pe0 ... paṁsukūlikā ceva ahesuṁ ... tecīvarikā ceva ahesuṁ ... appicchā ceva ahesuṁ ... santuṭṭhā ceva ahesuṁ ... pavivittā ceva ahesuṁ ... asaṁsaṭṭhā ceva ahesuṁ ... āraddhavīriyā ceva ahesuṁ vīriyārambhassa ca vaṇṇavādino'ti. te tathattāya paṭipajjissanti, tesaṁ taṁ bhavissati dīgharattaṁ hitāya sukhāya.

“ime khvāhaṁ, bhante, dve atthavase sampassamāno dīgharattaṁ āraññiko ceva āraññikattassa ca vaṇṇavādī, piṇḍapātiko ceva ...pe0 ... paṁsukūliko ceva ... tecīvariko ceva ... appiccho ceva ... santuṭṭho ceva ... pavivitto ceva ... asaṁsaṭṭho ceva ... āraddhavīriyo ceva vīriyārambhassa ca vaṇṇavādī” ti.

“sādhu sādhu, kassapa. bahujanahitāya kira tvaṁ, kassapa, paṭipanno bahujanasukhāya lokānukampāya atthāya hitāya sukhāya devamanussānaṁ. tasmātiha tvaṁ, kassapa, sāṇāni ceva paṁsukūlāni dhārehi nibbasanāni, piṇḍāya ca carāhi, araññe ca viharāhī” ti. pañcamaṁ.

6. ovādasuttaṁ

149. rājagahe veḷuvane. atha kho āyasmā mahākassapo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ mahākassapaṁ bhagavā etadavoca -- “ovada, kassapa, bhikkhū; karohi, kassapa, bhikkhūnaṁ dhammiṁ kathaṁ. ahaṁ vā, kassapa, bhikkhū ovadeyyaṁ tvaṁ vā; ahaṁ vā bhikkhūnaṁ dhammiṁ kathaṁ kareyyaṁ tvaṁ vā” ti.

“dubbacā kho, bhante, etarahi bhikkhū, dovacassakaraṇehi dhammehi samannāgatā, akkhamā, appadakkhiṇaggāhino anusāsaniṁ. idhāhaṁ, bhante, addasaṁ bhaṇḍañca {bhaṇḍuñca (sī0)} nāma bhikkhuṁ ānandassa saddhivihāriṁ abhijikañca {ābhiñjikañca (sī0 ka0), ābhijjikañca (syā0 kaṁ0)} nāma bhikkhuṁ anuruddhassa saddhivihāriṁ aññamaññaṁ sutena accāvadante -- `ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī” 'ti.

atha kho bhagavā aññataraṁ bhikkhuṁ āmantesi -- “ehi tvaṁ, bhikkhu, mama vacanena bhaṇḍañca bhikkhuṁ ānandassa saddhivihāriṁ abhijikañca bhikkhuṁ anuruddhassa saddhivihāriṁ āmantehi -- `satthā āyasmante āmantetī” 'ti. “evaṁ, bhante” ti kho so bhikkhu bhagavato paṭissutvā yena te bhikkhū tenupasaṅkami; upasaṅkamitvā te bhikkhū etadavoca -- “satthā āyasmante āmantetī” ti.

“evamāvuso” ti kho te bhikkhū tassa bhikkhuno paṭissutvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinne kho te bhikkhū bhagavā etadavoca -- “saccaṁ kira tumhe, bhikkhave, aññamaññaṁ sutena accāvadatha -- `ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī” 'ti? “evaṁ, bhante”. “kiṁ nu kho me tumhe, bhikkhave, evaṁ dhammaṁ desitaṁ ājānātha -- `etha tumhe, bhikkhave, aññamaññaṁ sutena accāvadatha -- ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī” 'ti? “no hetaṁ, bhante”. “no ce kira me tumhe, bhikkhave, evaṁ dhammaṁ desitaṁ ājānātha, atha kiṁ carahi tumhe, moghapurisā, kiṁ jānantā kiṁ passantā evaṁ svākkhāte dhammavinaye pabbajitā samānā aññamaññaṁ sutena accāvadatha -- `ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī” 'ti.

atha kho te bhikkhū bhagavato pādesu sirasā nipatitvā bhagavantaṁ etadavocuṁ -- “accayo no, bhante, accagamā, yathābāle yathāmūḷhe yathāakusale {yathā bāle yathā mūḷhe yathā akusale (pī0), yathābālaṁ yathāmūḷhaṁ yathāakusalaṁ (?)}, ye mayaṁ evaṁ svākkhāte dhammavinaye pabbajitā samānā aññamaññaṁ sutena accāvadimha -- `ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī'ti. tesaṁ no, bhante, bhagavā accayaṁ accayato paṭiggaṇhātu āyatiṁ saṁvarāyā” ti.

“taggha tumhe, bhikkhave, accayo accagamā yathābāle yathāmūḷhe yathāakusale, ye tumhe evaṁ svākkhāte dhammavinaye pabbajitā samānā aññamaññaṁ sutena accāvadittha -- `ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī'ti. yato ca kho tumhe, bhikkhave, accayaṁ accayato disvā yathādhammaṁ paṭikarotha, taṁ vo mayaṁ {mayaṁ accayaṁ (sī0)} paṭiggaṇhāma. vuddhi hesā, bhikkhave, ariyassa vinaye yo accayaṁ accayato disvā yathādhammaṁ paṭikaroti āyatiñca saṁvaraṁ āpajjatī” ti. chaṭṭhaṁ.

7. dutiyaovādasuttaṁ

150. rājagahe viharati veḷuvane {sāvatthi, tatra-etadavoca (sī0)}. atha kho āyasmā mahākassapo yena bhagavā tenupasaṅkami ...pe0 ... ekamantaṁ nisinnaṁ kho āyasmantaṁ mahākassapaṁ bhagavā etadavoca -- “ovada, kassapa, bhikkhū; karohi, kassapa, bhikkhūnaṁ dhammiṁ kathaṁ. ahaṁ vā, kassapa, bhikkhū ovadeyyaṁ tvaṁ vā; ahaṁ vā bhikkhūnaṁ dhammiṁ kathaṁ kareyyaṁ tvaṁ vā” ti.

“dubbacā kho, bhante, etarahi bhikkhū, dovacassakaraṇehi dhammehi samannāgatā akkhamā appadakkhiṇaggāhino anusāsaniṁ. yassa kassaci, bhante, saddhā natthi kusalesu dhammesu, hirī {hiri (sabbattha)} natthi kusalesu dhammesu, ottappaṁ natthi kusalesu dhammesu, vīriyaṁ natthi kusalesu dhammesu, paññā natthi kusalesu dhammesu, tassa yā ratti vā divaso vā āgacchati {āgacchanti (sī0)}, hāniyeva pāṭikaṅkhā kusalesu dhammesu, no vuddhi.

“seyyathāpi, bhante, kāḷapakkhe candassa yā ratti vā divaso vā āgacchati, hāyateva vaṇṇena, hāyati maṇḍalena, hāyati ābhāya, hāyati ārohapariṇāhena. evameva kho, bhante, yassa kassaci saddhā natthi kusalesu dhammesu ...pe0 ... hirī natthi ... ottappaṁ natthi ... vīriyaṁ natthi ... paññā natthi ... kusalesu dhammesu tassa yā ratti vā divaso vā āgacchati, hāniyeva pāṭikaṅkhā kusalesu dhammesu, no vuddhi.

“`assaddho purisapuggalo'ti, bhante, parihānametaṁ; `ahiriko purisapuggalo'ti, bhante, parihānametaṁ; `anottappī purisapuggalo'ti, bhante, parihānametaṁ; `kusīto purisapuggalo'ti, bhante, parihānametaṁ; `duppañño purisapuggalo'ti, bhante, parihānametaṁ; `kodhano purisapuggalo'ti, bhante, parihānametaṁ; `upanāhī purisapuggalo'ti, bhante, parihānametaṁ; `na santi bhikkhū ovādakā'ti, bhante, parihānametaṁ.

“yassa kassaci, bhante, saddhā atthi kusalesu dhammesu, hirī atthi kusalesu dhammesu, ottappaṁ atthi kusalesu dhammesu, vīriyaṁ atthi kusalesu dhammesu, paññā atthi kusalesu dhammesu, tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu, no parihāni.

“seyyathāpi, bhante, juṇhapakkhe candassa yā ratti vā divaso vā āgacchati, vaḍḍhateva vaṇṇena, vaḍḍhati maṇḍalena, vaḍḍhati ābhāya, vaḍḍhati ārohapariṇāhena. evameva kho, bhante, yassa kassaci saddhā atthi kusalesu dhammesu ... hirī atthi ...pe0 ... ottappaṁ atthi ... vīriyaṁ atthi ... paññā atthi kusalesu dhammesu tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu, no parihāni.

“`saddho purisapuggalo'ti, bhante, aparihānametaṁ; `hirimā purisapuggalo'ti, bhante, aparihānametaṁ; `ottappī purisapuggalo'ti, bhante, aparihānametaṁ; `āraddhavīriyo purisapuggalo'ti, bhante, aparihānametaṁ; `paññavā purisapuggalo'ti, bhante, aparihānametaṁ; `akkodhano purisapuggalo'ti, bhante, aparihānametaṁ; `anupanāhī purisapuggalo'ti, bhante, aparihānametaṁ; `santi bhikkhū ovādakā'ti, bhante, aparihānametan”-ti.

“sādhu sādhu, kassapa. yassa kassaci, kassapa, saddhā natthi kusalesu dhammesu ...pe0 ... hirī natthi ... ottappaṁ natthi ... vīriyaṁ natthi ... paññā natthi kusalesu dhammesu tassa yā ratti vā divaso vā āgacchati, hāniyeva pāṭikaṅkhā kusalesu dhammesu, no vuddhi.

“seyyathāpi, kassapa, kāḷapakkhe candassa yā ratti vā divaso vā āgacchati, hāyateva vaṇṇena ...pe0 ... hāyati ārohapariṇāhena. evameva kho, kassapa, yassa kassaci saddhā natthi kusalesu dhammesu ...pe0 ... hirī natthi ... ottappaṁ natthi ... vīriyaṁ natthi ... paññā natthi kusalesu dhammesu tassa yā ratti vā divaso vā āgacchati, hāniyeva pāṭikaṅkhā kusalesu dhammesu, no vuddhi. `assaddho purisapuggalo'ti, kassapa, parihānametaṁ ; ahiriko ...pe0 ... anottappī ... kusīto ... duppañño ... kodhano ... `upanāhī purisapuggalo'ti, kassapa, parihānametaṁ; `na santi bhikkhū ovādakā'ti, kassapa, parihānametaṁ.

“yassa kassaci, kassapa, saddhā atthi kusalesu dhammesu ...pe0 ... hirī atthi ... ottappaṁ atthi ... vīriyaṁ atthi ... paññā atthi kusalesu dhammesu tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu, no parihāni.

“seyyathāpi, kassapa, juṇhapakkhe candassa yā ratti vā divaso vā āgacchati, vaḍḍhateva vaṇṇena, vaḍḍhati maṇḍalena, vaḍḍhati ābhāya, vaḍḍhati ārohapariṇāhena. evameva kho, kassapa, yassa kassaci saddhā atthi kusalesu dhammesu hirī atthi ... ottappaṁ atthi ... vīriyaṁ atthi ... paññā atthi kusalesu dhammesu tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu, no parihāni.

“`saddho purisapuggalo'ti, kassapa, aparihānametaṁ; hirimā ...pe0 ... ottappī ... āraddhavīriyo ... paññavā ... akkodhano ... `anupanāhī purisapuggalo'ti, kassapa, aparihānametaṁ; `santi bhikkhū ovādakā'ti, kassapa, aparihānametan”-ti. sattamaṁ.

8. tatiyaovādasuttaṁ

151. rājagahe kalandakanivāpe {sāvatthi, ārāme (sī0)}. atha kho āyasmā mahākassapo yena bhagavā tenupasaṅkami ; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ mahākassapaṁ bhagavā etadavoca -- “ovada, kassapa, bhikkhū; karohi, kassapa, bhikkhūnaṁ dhammiṁ kathaṁ. ahaṁ vā, kassapa, bhikkhūnaṁ ovadeyyaṁ tvaṁ vā; ahaṁ vā bhikkhūnaṁ dhammiṁ kathaṁ kareyyaṁ tvaṁ vā” ti.

“dubbacā kho, bhante, etarahi bhikkhū, dovacassakaraṇehi dhammehi samannāgatā, akkhamā, appadakkhiṇaggāhino anusāsanī” nti. “tathā hi pana, kassapa, pubbe therā bhikkhū āraññikā ceva ahesuṁ āraññikattassa ca vaṇṇavādino, piṇḍapātikā ceva ahesuṁ piṇḍapātikattassa ca vaṇṇavādino, paṁsukūlikā ceva ahesuṁ paṁsukūlikattassa ca vaṇṇavādino, tecīvarikā ceva ahesuṁ tecīvarikattassa ca vaṇṇavādino, appicchā ceva ahesuṁ appicchatāya ca vaṇṇavādino, santuṭṭhā ceva ahesuṁ santuṭṭhiyā ca vaṇṇavādino, pavivittā ceva ahesuṁ pavivekassa ca vaṇṇavādino, asaṁsaṭṭhā ceva ahesuṁ asaṁsaggassa ca vaṇṇavādino, āraddhavīriyā ceva ahesuṁ vīriyārambhassa ca vaṇṇavādino.

“tatra yo hoti bhikkhu āraññiko ceva āraññikattassa ca vaṇṇavādī, piṇḍapātiko ceva piṇḍapātikattassa ca vaṇṇavādī, paṁsukūliko ceva paṁsukūlikattassa ca vaṇṇavādī, tecīvariko ceva tecīvarikattassa ca vaṇṇavādī, appiccho ceva appicchatāya ca vaṇṇavādī, santuṭṭho ceva santuṭṭhiyā ca vaṇṇavādī, pavivitto ceva pavivekassa ca vaṇṇavādī, asaṁsaṭṭho ceva asaṁsaggassa ca vaṇṇavādī, āraddhavīriyo ceva vīriyārambhassa ca vaṇṇavādī, taṁ therā bhikkhū āsanena nimantenti -- `ehi, bhikkhu, ko nāmāyaṁ bhikkhu, bhaddako vatāyaṁ bhikkhu, sikkhākāmo vatāyaṁ bhikkhu; ehi, bhikkhu, idaṁ āsanaṁ nisīdāhī” 'ti.

“tatra, kassapa, navānaṁ bhikkhūnaṁ evaṁ hoti -- `yo kira so hoti bhikkhu āraññiko ceva āraññikattassa ca vaṇṇavādī, piṇḍapātiko ceva ...pe0 ... paṁsukūliko ceva ... tecīvariko ceva ... appiccho ceva ... santuṭṭho ceva ... pavivitto ceva ... asaṁsaṭṭho ceva ... āraddhavīriyo ceva vīriyārambhassa ca vaṇṇavādī, taṁ therā bhikkhū āsanena nimantenti -- ehi, bhikkhu, ko nāmāyaṁ bhikkhu, bhaddako vatāyaṁ bhikkhu, sikkhākāmo vatāyaṁ bhikkhu; ehi, bhikkhu, idaṁ āsanaṁ nisīdāhī'ti. te tathattāya paṭipajjanti; tesaṁ taṁ hoti dīgharattaṁ hitāya sukhāya.

“etarahi pana, kassapa, therā bhikkhū na ceva āraññikā na ca āraññikattassa vaṇṇavādino, na ceva piṇḍapātikā na ca piṇḍapātikattassa vaṇṇavādino, na ceva paṁsukūlikā na ca paṁsukūlikattassa vaṇṇavādino, na ceva tecīvarikā na ca tecīvarikattassa vaṇṇavādino, na ceva appicchā na ca appicchatāya vaṇṇavādino, na ceva santuṭṭhā na ca santuṭṭhiyā vaṇṇavādino, na ceva pavivittā na ca pavivekassa vaṇṇavādino, na ceva asaṁsaṭṭhā na ca asaṁsaggassa vaṇṇavādino, na ceva āraddhavīriyā na ca vīriyārambhassa vaṇṇavādino.

“tatra yo hoti bhikkhu ñāto yasassī lābhī cīvara-piṇḍapāta-senāsanagilānappaccayabhesajjaparikkhārānaṁ taṁ therā bhikkhū āsanena nimantenti -- `ehi, bhikkhu, ko nāmāyaṁ bhikkhu, bhaddako vatāyaṁ bhikkhu, sabrahmacārikāmo vatāyaṁ bhikkhu; ehi, bhikkhu, idaṁ āsanaṁ nisīdāhī” 'ti.

“tatra, kassapa, navānaṁ bhikkhūnaṁ evaṁ hoti -- `yo kira so hoti bhikkhu ñāto yasassī lābhī cīvara-piṇḍapāta-senāsana-gilānappaccayabhesajjaparikkhārānaṁ taṁ therā bhikkhū āsanena nimantenti -- ehi, bhikkhu, ko nāmāyaṁ bhikkhu, bhaddako vatāyaṁ bhikkhu, sabrahmacārikāmo vatāyaṁ bhikkhu; ehi, bhikkhu, idaṁ āsanaṁ nisīdāhī'ti. te tathattāya paṭipajjanti. tesaṁ taṁ hoti dīgharattaṁ ahitāya dukkhāya. yañhi taṁ, kassapa, sammā vadamāno vadeyya -- `upaddutā brahmacārī brahmacārūpaddavena abhipatthanā {abhibhavanā (sī0)} brahmacārī brahmacāriabhipatthanenā'ti {brahmacāriabhibhavanenāti (sī0)}, etarahi taṁ, kassapa, sammā vadamāno vadeyya -- `upaddutā brahmacārī brahmacārūpaddavena abhipatthanā brahmacārī brahmacāriabhipatthanenā” 'ti. aṭṭhamaṁ.

9. jhānābhiññasuttaṁ

152. sāvatthiyaṁ viharati ...pe0 ... “ahaṁ, bhikkhave, yāvadeva ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi. kassapopi, bhikkhave, yāvadeva ākaṅkhati vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati”.

“ahaṁ, bhikkhave, yāvadeva ākaṅkhāmi vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharāmi. kassapopi, bhikkhave, yāvadeva ākaṅkhati vitakkavicārānaṁ vūpasamā ...pe0 ... dutiyaṁ jhānaṁ upasampajja viharati.

“ahaṁ, bhikkhave, yāvadeva ākaṅkhāmi pītiyā ca virāgā upekkhako ca viharāmi sato ca sampajāno sukhañca kāyena paṭisaṁvedemi, yaṁ taṁ ariyā ācikkhanti -- `upekkhako satimā sukhavihārī'ti tatiyaṁ jhānaṁ upasampajja viharāmi. kassapopi, bhikkhave, yāvadeva ākaṅkhati pītiyā ca virāgā upekkhako ca viharati sato ca sampajāno, sukhañca kāyena paṭisaṁvedeti, yaṁ taṁ ariyā ācikkhanti -- `upekkhako satimā sukhavihārī'ti tatiyaṁ jhānaṁ upasampajja viharati.

“ahaṁ, bhikkhave, yāvadeva ākaṅkhāmi sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharāmi. kassapopi, bhikkhave, yāvadeva ākaṅkhati sukhassa ca pahānā ...pe0 ... catutthaṁ jhānaṁ upasampajja viharati.

“ahaṁ, bhikkhave, yāvadeva ākaṅkhāmi sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanaṁ upasampajja viharāmi. kassapopi, bhikkhave, yāvadeva ākaṅkhati sabbaso rūpasaññānaṁ samatikkamā ...pe0 ... ākāsānañcāyatanaṁ upasampajja viharati.

“ahaṁ, bhikkhave, yāvadeva ākaṅkhāmi sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharāmi. kassapopi, bhikkhave, yāvadeva ākaṅkhati sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharati.

“ahaṁ, bhikkhave, yāvadeva ākaṅkhāmi sabbaso viññāṇañcāyatanaṁ samatikkamma `natthi kiñcī'ti ākiñcaññāyatanaṁ upasampajja viharāmi. kassapopi, bhikkhave, yāvadeva ākaṅkhati ...pe0 ... ākiñcaññāyatanaṁ upasampajja viharati.

“ahaṁ, bhikkhave, yāvadeva ākaṅkhāmi sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharāmi. kassapopi, bhikkhave, yāvadeva ākaṅkhati ...pe0 ... nevasaññānāsaññāyatanaṁ upasampajja viharati.

“ahaṁ, bhikkhave, yāvadeva ākaṅkhāmi sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharāmi. kassapopi, bhikkhave ...pe0 ... saññāvedayitanirodhaṁ upasampajja viharati.

“ahaṁ, bhikkhave, yāvadeva ākaṅkhāmi anekavihitaṁ iddhividhaṁ paccanubhomi -- ekopi hutvā bahudhā homi, bahudhāpi hutvā eko homi; āvibhāvaṁ, tirobhāvaṁ, tirokuṭṭaṁ, tiropākāraṁ, tiropabbataṁ, asajjamāno gacchāmi, seyyathāpi ākāse; pathaviyāpi ummujjanimujjaṁ karomi, seyyathāpi udake; udakepi abhijjamāne gacchāmi, seyyathāpi pathaviyaṁ; ākāsepi pallaṅkena kamāmi, seyyathāpi pakkhī sakuṇo; imepi candimasūriye evaṁmahiddhike evaṁmahānubhāve pāṇinā parimasāmi parimajjāmi; yāva brahmalokāpi kāyena vasaṁ vattemi. kassapopi, bhikkhave, yāvadeva ākaṅkhati anekavihitaṁ iddhividhaṁ paccanubhoti ...pe0 ... yāva brahmalokāpi kāyena vasaṁ vatteti.

“ahaṁ, bhikkhave, yāvadeva ākaṅkhāmi dibbāya sotadhātuyā visuddhāya atikkantamānusikāya ubho sadde suṇāmi, dibbe ca mānuse ca, ye dūre santike ca. kassapopi, bhikkhave, yāvadeva ākaṅkhati dibbāya sotadhātuyā ...pe0 ... dūre santike ca.

“ahaṁ, bhikkhave, yāvadeva ākaṅkhāmi parasattānaṁ parapuggalānaṁ cetasā ceto paricca pajānāmi -- sarāgaṁ vā cittaṁ sarāgaṁ cittanti pajānāmi, vītarāgaṁ vā cittaṁ vītarāgaṁ cittanti pajānāmi, sadosaṁ vā cittaṁ ...pe0 ... vītadosaṁ vā cittaṁ ... samohaṁ vā cittaṁ ... vītamohaṁ vā cittaṁ ... saṁkhittaṁ vā cittaṁ ... vikkhittaṁ vā cittaṁ ... mahaggataṁ vā cittaṁ ... amahaggataṁ vā cittaṁ ... sauttaraṁ vā cittaṁ ... anuttaraṁ vā cittaṁ ... samāhitaṁ vā cittaṁ ... asamāhitaṁ vā cittaṁ ... vimuttaṁ vā cittaṁ ... avimuttaṁ vā cittaṁ avimuttaṁ cittanti pajānāmi. kassapopi, bhikkhave, yāvadeva ākaṅkhati parasattānaṁ parapuggalānaṁ cetasā ceto paricca pajānāti -- sarāgaṁ vā cittaṁ sarāgaṁ cittanti pajānāti ...pe0 ... avimuttaṁ vā cittaṁ avimuttaṁ cittanti pajānāti.

“ahaṁ, bhikkhave, yāvadeva ākaṅkhāmi anekavihitaṁ pubbenivāsaṁ anussarāmi, seyyathidaṁ -- ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi, anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe -- `amutrāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādiṁ; tatrāpāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno'ti. iti sākāraṁ sauddesaṁ anekavihitaṁ pubbenivāsaṁ anussarāmi. kassapopi, bhikkhave, yāvadeva ākaṅkhati anekavihitaṁ pubbenivāsaṁ anussarati, seyyathidaṁ -- ekampi jātiṁ ...pe0 ... iti sākāraṁ sauddesaṁ anekavihitaṁ pubbenivāsaṁ anussarati.

“ahaṁ, bhikkhave, yāvadeva ākaṅkhāmi dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāmi -- `ime vata, bhonto, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā; te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā, ime vā pana, bhonto, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā; te kāyassa bhedā paraṁ maraṇā sugatiṁ saggaṁ lokaṁ upapannā'ti. iti dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāmi. kassapopi, bhikkhave, yāvadeva ākaṅkhati dibbena cakkhunā visuddhena atikkantamānusakena satte passati cavamāne ...pe0 ... yathākammūpage satte pajānāti.

“ahaṁ, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi. kassapopi, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī” ti. navamaṁ.

10. upassayasuttaṁ

153. evaṁ me sutaṁ -- ekaṁ samayaṁ āyasmā mahākassapo sāvatthiyaṁ viharati jetavane anāthapiṇḍikassa ārāme. atha kho āyasmā ānando pubbaṇhasamayaṁ nivāsetvā pattacīvaramādāya yenāyasmā mahākassapo tenupasaṅkami; upasaṅkamitvā āyasmantaṁ mahākassapaṁ etadavoca -- “āyāma, bhante kassapa, yena aññataro bhikkhunupassayo tenupasaṅkamissāmā” ti. “gaccha tvaṁ, āvuso ānanda, bahukicco tvaṁ bahukaraṇīyo” ti. dutiyampi kho āyasmā ānando āyasmantaṁ mahākassapaṁ etadavoca -- “āyāma, bhante kassapa, yena aññataro bhikkhunupassayo tenupasaṅkamissāmā” ti. “gaccha tvaṁ, āvuso ānanda, bahukicco tvaṁ bahukaraṇīyo” ti. tatiyampi kho āyasmā ānando āyasmantaṁ mahākassapaṁ etadavoca -- “āyāma, bhante kassapa, yena aññataro bhikkhunupassayo tenupasaṅkamissāmā” ti.

atha kho āyasmā mahākassapo pubbaṇhasamayaṁ nivāsetvā pattacīvaramādāya āyasmatā ānandena pacchāsamaṇena yena aññataro bhikkhunupassayo tenupasaṅkami; upasaṅkamitvā paññatte āsane nisīdi. atha kho sambahulā bhikkhuniyo yenāyasmā mahākassapo tenupasaṅkamiṁsu; upasaṅkamitvā āyasmantaṁ mahākassapaṁ abhivādetvā ekamantaṁ nisīdiṁsu. ekamantaṁ nisinnā kho tā bhikkhuniyo āyasmā mahākassapo dhammiyā kathāya sandassesi samādapesi samuttejesi sampahaṁsesi. atha kho āyasmā mahākassapo tā bhikkhuniyo dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.

atha kho thullatissā bhikkhunī anattamanā anattamanavācaṁ nicchāresi -- “kiṁ pana ayyo mahākassapo, ayyassa ānandassa vedehamunino sammukhā dhammaṁ bhāsitabbaṁ maññati? seyyathāpi nāma sūcivāṇijako sūcikārassa santike sūciṁ vikketabbaṁ maññeyya; evameva ayyo mahākassapo ayyassa ānandassa vedehamunino sammukhā dhammaṁ bhāsitabbaṁ maññatī” ti.

assosi kho āyasmā mahākassapo thullatissāya bhikkhuniyā imaṁ vācaṁ bhāsamānāya. atha kho āyasmā mahākassapo āyasmantaṁ ānandaṁ etadavoca -- “kiṁ nu kho, āvuso ānanda, ahaṁ sūcivāṇijako, tvaṁ sūcikāro; udāhu ahaṁ sūcikāro, tvaṁ sūcivāṇijako” ti? “khama, bhante kassapa, bālo mātugāmo” ti. “āgamehi tvaṁ, āvuso ānanda, mā te saṅgho uttari upaparikkhi”.

“taṁ kiṁ maññasi, āvuso ānanda, api nu tvaṁ bhagavato sammukhā bhikkhusaṅghe upanīto -- `ahaṁ, bhikkhave, yāvadeva ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi. ānandopi, bhikkhave, yāvadeva ākaṅkhati vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharatī” 'ti? “no hetaṁ, bhante”.

“ahaṁ kho, āvuso, bhagavato sammukhā bhikkhusaṅghe upanīto -- `ahaṁ, bhikkhave, yāvadeva ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi. kassapopi, bhikkhave, yāvadeva ākaṅkhati vivicceva kāmehi vivicca akusalehi dhammehi ...pe0 ... paṭhamaṁ jhānaṁ upasampajja viharatī'ti ...pe0 .... (navannaṁ anupubbavihārasamāpattīnaṁ pañcannañca abhiññānaṁ evaṁ vitthāro veditabbo.)

“taṁ kiṁ maññasi, āvuso ānanda, api nu tvaṁ bhagavato sammukhā bhikkhusaṅghe upanīto -- `ahaṁ, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi. ānandopi, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī” 'ti? “no hetaṁ, bhante”.

“ahaṁ kho, āvuso, bhagavato sammukhā bhikkhusaṅghe upanīto -- `ahaṁ, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi. kassapopi, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī” 'ti.

“sattaratanaṁ vā, āvuso, nāgaṁ aḍḍhaṭṭhamaratanaṁ vā tālapattikāya chādetabbaṁ maññeyya, yo me cha abhiññā chādetabbaṁ maññeyyā” ti.

cavittha ca pana thullatissā bhikkhunī brahmacariyamhāti. dasamaṁ.

11. cīvarasuttaṁ

154. ekaṁ samayaṁ āyasmā mahākassapo rājagahe viharati veḷuvane kalandakanivāpe. tena kho pana samayena āyasmā ānando dakkhiṇagirismiṁ cārikaṁ carati mahatā bhikkhusaṅghena saddhiṁ.

tena kho pana samayena āyasmato ānandassa tiṁsamattā saddhivihārino bhikkhū sikkhaṁ paccakkhāya hīnāyāvattā bhavanti yebhuyyena kumārabhūtā. atha kho āyasmā ānando dakkhiṇagirismiṁ yathābhirantaṁ cārikaṁ caritvā yena rājagahaṁ veḷuvanaṁ kalandakanivāpo yenāyasmā mahākassapo tenupasaṅkami; upasaṅkamitvā āyasmantaṁ mahākassapaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ ānandaṁ āyasmā mahākassapo etadavoca -- “kati nu kho, āvuso ānanda, atthavase paṭicca bhagavatā kulesu tikabhojanaṁ paññattan”-ti?

“tayo kho, bhante kassapa, atthavase paṭicca bhagavatā kulesu tikabhojanaṁ paññattaṁ -- dummaṅkūnaṁ puggalānaṁ niggahāya pesalānaṁ bhikkhūnaṁ phāsuvihārāya, mā pāpicchā pakkhaṁ nissāya saṅghaṁ bhindeyyuṁ {vinayapiṭake cūḷavagge saṁghabhedakakkhandhake vajirabuddhiyaṁ aññathā sambandho dassito}, kulānuddayatāya ca. ime kho, bhante kassapa, tayo atthavase paṭicca bhagavatā kulesu tikabhojanaṁ paññattan”-ti.

“atha kiñcarahi tvaṁ, āvuso ānanda, imehi navehi bhikkhūhi indriyesu aguttadvārehi bhojane amattaññūhi jāgariyaṁ ananuyuttehi saddhiṁ cārikaṁ carasi? sassaghātaṁ maññe carasi, kulūpaghātaṁ maññe carasi. olujjati {ullujjati (sī0 aṭṭhakathāsu ca)} kho te, āvuso ānanda, parisā; palujjanti kho te, āvuso, navappāyā. na vāyaṁ kumārako mattamaññāsī” ti.

“api me, bhante kassapa, sirasmiṁ palitāni jātāni. atha ca pana mayaṁ ajjāpi āyasmato mahākassapassa kumārakavādā na muccāmā” ti. “tathā hi pana tvaṁ, āvuso ānanda, imehi navehi bhikkhūhi indriyesu aguttadvārehi bhojane amattaññūhi jāgariyaṁ ananuyuttehi saddhiṁ cārikaṁ carasi, sassaghātaṁ maññe carasi, kulūpaghātaṁ maññe carasi. olujjati kho te, āvuso ānanda, parisā; palujjanti kho te, āvuso, navappāyā. {palujjati kho te āvuso ānanda parisā (ka0 sī0)} na vāyaṁ kumārako mattamaññāsī” ti.

assosi kho thullanandā bhikkhunī -- “ayyena kira mahākassapena ayyo ānando vedehamuni kumārakavādena apasādito” ti.

atha kho thullanandā bhikkhunī anattamanā anattamanavācaṁ nicchāresi -- “kiṁ pana ayyo mahākassapo aññatitthiyapubbo samāno ayyaṁ ānandaṁ vedehamuniṁ kumārakavādena apasādetabbaṁ maññatī” ti! assosi kho āyasmā mahākassapo thullanandāya bhikkhuniyā imaṁ vācaṁ bhāsamānāya.

atha kho āyasmā mahākassapo āyasmantaṁ ānandaṁ etadavoca -- “tagghāvuso ānanda, thullanandāya bhikkhuniyā sahasā appaṭisaṅkhā vācā bhāsitā. yatvāhaṁ, āvuso, kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajito, nābhijānāmi aññaṁ satthāraṁ uddisitā {uddisituṁ (sī0 pī0 ka0)}, aññatra tena bhagavatā arahatā sammāsambuddhena. pubbe me, āvuso, agārikabhūtassa sato etadahosi -- `sambādho gharāvāso rajāpatho {rajopatho (sī0)}, abbhokāso pabbajjā. nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. yaṁnūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyya'nti. so khvāhaṁ, āvuso, aparena samayena paṭapilotikānaṁ saṅghāṭiṁ kāretvā {karitvā (sī0 syā0 kaṁ0 pī0)} ye loke arahanto te uddissa kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajiṁ.

so evaṁ pabbajito samāno addhānamaggappaṭipanno addasaṁ bhagavantaṁ antarā ca rājagahaṁ antarā ca nāḷandaṁ bahuputte cetiye nisinnaṁ. disvāna me etadahosi -- `satthārañca vatāhaṁ passeyyaṁ, bhagavantameva passeyyaṁ; sugatañca vatāhaṁ passeyyaṁ, bhagavantameva passeyyaṁ; sammāsambuddhañca vatāhaṁ passeyyaṁ; bhagavantameva passeyya'nti. so khvāhaṁ, āvuso, tattheva bhagavato pādesu sirasā nipatitvā bhagavantaṁ etadavocaṁ -- `satthā me, bhante, bhagavā, sāvakohamasmi; satthā me, bhante, bhagavā, sāvakohamasmī'ti. evaṁ vutte maṁ, āvuso, bhagavā etadavoca -- `yo kho, kassapa, evaṁ sabbacetasā samannāgataṁ sāvakaṁ ajānaññeva vadeyya jānāmīti, apassaññeva vadeyya passāmīti, muddhāpi tassa vipateyya. ahaṁ kho pana, kassapa, jānaññeva vadāmi jānāmīti, passaññeva vadāmi passāmī'ti.

tasmātiha te, kassapa, evaṁ sikkhitabbaṁ -- `tibbaṁ me hirottappaṁ paccupaṭṭhitaṁ bhavissati theresu navesu majjhimesū'ti. evañhi te, kassapa, sikkhitabbaṁ.

tasmātiha te, kassapa, evaṁ sikkhitabbaṁ -- `yaṁ kiñci dhammaṁ suṇissāmi kusalūpasaṁhitaṁ sabbaṁ taṁ aṭṭhiṁ katvā manasi karitvā sabbacetasā samannāharitvā ohitasoto dhammaṁ suṇissāmī'ti. evañhi te, kassapa, sikkhitabbaṁ.

tasmātiha te, kassapa, evaṁ sikkhitabbaṁ -- `sātasahagatā ca me kāyagatāsati na vijahissatī'ti. evañhi te, kassapa, sikkhitabbanti.

“atha kho maṁ, āvuso, bhagavā iminā ovādena ovaditvā uṭṭhāyāsanā pakkāmi. sattāhameva khvāhaṁ, āvuso, saraṇo {sāṇo (sī0)} raṭṭhapiṇḍaṁ bhuñjiṁ”. aṭṭhamiyā aññā udapādi.

“atha kho, āvuso, bhagavā maggā okkamma yena aññataraṁ rukkhamūlaṁ tenupasaṅkami. atha khvāhaṁ, āvuso, paṭapilotikānaṁ saṅghāṭiṁ catugguṇaṁ paññapetvā bhagavantaṁ etadavocaṁ -- `idha, bhante, bhagavā nisīdatu, yaṁ mamassa dīgharattaṁ hitāya sukhāyā'ti. nisīdi kho, āvuso, bhagavā paññatte āsane. nisajja kho maṁ, āvuso, bhagavā etadavoca -- `mudukā kho tyāyaṁ, kassapa, paṭapilotikānaṁ saṅghāṭī'ti. `paṭiggaṇhātu me, bhante, bhagavā paṭapilotikānaṁ saṅghāṭiṁ anukampaṁ upādāyā'ti. `dhāressasi pana me tvaṁ, kassapa, sāṇāni paṁsukūlāni nibbasanānī'ti. `dhāressāmahaṁ, bhante, bhagavato sāṇāni paṁsukūlāni nibbasanānī'ti. “so khvāhaṁ, āvuso, paṭapilotikānaṁ saṅghāṭiṁ bhagavato pādāsiṁ. ahaṁ pana bhagavato sāṇāni paṁsukūlāni nibbasanāni paṭipajjiṁ”.

“yañhi taṁ, āvuso, sammā vadamāno vadeyya -- `bhagavato putto oraso mukhato jāto dhammajo dhammanimmito dhammadāyādo, paṭiggahitāni {paṭiggahetā (sī0)} sāṇāni paṁsukūlāni nibbasanānī'ti, mamaṁ taṁ sammā vadamāno vadeyya -- `bhagavato putto oraso mukhato jāto dhammajo dhammanimmito dhammadāyādo, paṭiggahitāni sāṇāni paṁsukūlāni nibbasanānī” 'ti.

“ahaṁ kho, āvuso, yāvadeva ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi. ahaṁ kho, āvuso, yāvade ākaṅkhāmi ...pe0 ... (navannaṁ anupubbavihārasamāpattinaṁ pañcannañca abhiññānaṁ evaṁ vitthāro veditabbo).

“ahaṁ kho, āvuso, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi; sattaratanaṁ vā, āvuso, nāgaṁ aḍḍhaṭṭhamaratanaṁ vā tālapattikāya chādetabbaṁ maññeyya, yo me cha abhiññā chādetabbaṁ maññeyyā” ti.

cavittha ca pana thullanandā bhikkhunī brahmacariyamhāti. ekādasamaṁ.

12. paraṁmaraṇasuttaṁ

155. ekaṁ samayaṁ āyasmā ca mahākassapo āyasmā ca sāriputto bārāṇasiyaṁ viharanti isipatane migadāye. atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahākassapo tenupasaṅkami; upasaṅkamitvā āyasmatā mahākassapena saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho āyasmā sāriputto āyasmantaṁ mahākassapaṁ etadavoca -- “kiṁ nu kho, āvuso kassapa, hoti tathāgato paraṁ maraṇā” ti? “abyākataṁ kho etaṁ, āvuso, bhagavatā -- `hoti tathāgato paraṁ maraṇā” 'ti. “kiṁ panāvuso, na hoti tathāgato paraṁ maraṇā” ti? “evampi kho, āvuso, abyākataṁ bhagavatā -- `na hoti tathāgato paraṁ maraṇā” 'ti. “kiṁ nu kho, āvuso, hoti ca na ca hoti tathāgato paraṁ maraṇā” ti? “abyākataṁ kho etaṁ, āvuso, bhagavatā -- `hoti ca na ca hoti tathāgato paraṁ maraṇā” 'ti. “kiṁ panāvuso, neva hoti, na na hoti tathāgato paraṁ maraṇā” ti? “evampi kho, āvuso, abyākataṁ bhagavatā -- `neva hoti na na hoti tathāgato paraṁ maraṇā” 'ti. “kasmā cetaṁ, āvuso, abyākataṁ bhagavatā” ti? “na hetaṁ, āvuso, atthasaṁhitaṁ nādibrahmacariyakaṁ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati. tasmā taṁ abyākataṁ bhagavatā” ti.

“atha kiñcarahāvuso, byākataṁ bhagavatā” ti? “idaṁ `dukkha'nti kho, āvuso, byākataṁ bhagavatā; ayaṁ `dukkhasamudayo'ti byākataṁ bhagavatā; ayaṁ `dukkhanirodho'ti byākataṁ bhagavatā; ayaṁ `dukkhanirodhagāminī paṭipadā'ti byākataṁ bhagavatā” ti. “kasmā cetaṁ, āvuso, byākataṁ bhagavatā” ti? “etañhi, āvuso, atthasaṁhitaṁ etaṁ ādibrahmacariyakaṁ etaṁ nibbidāya virāgāya nirodhāya upasamāya abhiññāya sambodhāya nibbānāya saṁvattati. tasmā taṁ byākataṁ bhagavatā” ti. dvādasamaṁ.

13. saddhammappatirūpakasuttaṁ

156. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho āyasmā mahākassapo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā mahākassapo bhagavantaṁ etadavoca -- “ko nu kho, bhante, hetu ko paccayo, yena pubbe appatarāni ceva sikkhāpadāni ahesuṁ bahutarā ca bhikkhū aññāya saṇṭhahiṁsu? ko pana, bhante, hetu ko paccayo, yenetarahi bahutarāni ceva sikkhāpadāni appatarā ca bhikkhū aññāya saṇṭhahantī” ti? “evañcetaṁ, kassapa, hoti sattesu hāyamānesu saddhamme antaradhāyamāne, bahutarāni ceva sikkhāpadāni honti appatarā ca bhikkhū aññāya saṇṭhahanti. na tāva, kassapa, saddhammassa antaradhānaṁ hoti yāva na saddhammappatirūpakaṁ loke uppajjati. yato ca kho, kassapa, saddhammappatirūpakaṁ loke uppajjati, atha saddhammassa antaradhānaṁ hoti”.

“seyyathāpi, kassapa, na tāva jātarūpassa antaradhānaṁ hoti yāva na jātarūpappatirūpakaṁ loke uppajjati. yato ca kho, kassapa, jātarūpappatirūpakaṁ loke uppajjati, atha jātarūpassa antaradhānaṁ hoti. evameva kho, kassapa, na tāva saddhammassa antaradhānaṁ hoti yāva na saddhammappatirūpakaṁ loke uppajjati. yato ca kho, kassapa, saddhammappatirūpakaṁ loke uppajjati, atha saddhammassa antaradhānaṁ hoti.

“na kho, kassapa, pathavīdhātu saddhammaṁ antaradhāpeti, na āpodhātu saddhammaṁ antaradhāpeti, na tejodhātu saddhammaṁ antaradhāpeti, na vāyodhātu saddhammaṁ antaradhāpeti; atha kho idheva te uppajjanti moghapurisā ye imaṁ saddhammaṁ antaradhāpenti. seyyathāpi, kassapa, nāvā ādikeneva opilavati; na kho, kassapa, evaṁ saddhammassa antaradhānaṁ hoti.

“pañca khome, kassapa, okkamaniyā dhammā saddhammassa sammosāya antaradhānāya saṁvattanti. katame pañca? idha, kassapa, bhikkhū bhikkhuniyo upāsakā upāsikāyo satthari agāravā viharanti appatissā, dhamme agāravā viharanti appatissā, saṅghe agāravā viharanti appatissā, sikkhāya agāravā viharanti appatissā, samādhismiṁ agāravā viharanti appatissā -- ime kho, kassapa, pañca okkamaniyā dhammā saddhammassa sammosāya antaradhānāya saṁvattanti.

“pañca khome, kassapa, dhammā saddhammassa ṭhitiyā asammosāya anantaradhānāya saṁvattanti. katame pañca? idha, kassapa, bhikkhū bhikkhuniyo upāsakā upāsikāyo satthari sagāravā viharanti sappatissā, dhamme sagāravā viharanti sappatissā, saṅghe sagāravā viharanti sappatissā, sikkhāya sagāravā viharanti sappatissā, samādhismiṁ sagāravā viharanti sappatissā -- ime kho, kassapa, pañca dhammā saddhammassa ṭhitiyā asammosāya anantaradhānāya saṁvattantī” ti. terasamaṁ.

kassapasaṁyuttaṁ samattaṁ.

tassuddānaṁ --

santuṭṭhañca anottappī, candūpamaṁ kulūpakaṁ.

jiṇṇaṁ tayo ca ovādā, jhānābhiññā upassayaṁ.

cīvaraṁ paraṁmaraṇaṁ, saddhammappatirūpakanti..

6. lābhasakkārasaṁyuttaṁ

1. paṭhamavaggo

1. dāruṇasuttaṁ

157. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. tasmātiha, bhikkhave, evaṁ sikkhitabbaṁ -- `uppannaṁ lābhasakkārasilokaṁ pajahissāma, na ca no uppanno lābhasakkārasiloko cittaṁ pariyādāya ṭhassatī'ti. evañhi vo, bhikkhave, sikkhitabban”-ti. paṭhamaṁ.

2. baḷisasuttaṁ

158. sāvatthiyaṁ viharati ...pe0 ... “dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. seyyathāpi, bhikkhave, bāḷisiko āmisagataṁ baḷisaṁ gambhīre udakarahade pakkhipeyya. tamenaṁ aññataro āmisacakkhu maccho gileyya. evañhi so, bhikkhave, maccho gilabaḷiso bāḷisikassa anayaṁ āpanno byasanaṁ āpanno yathākāmakaraṇīyo bāḷisikassa”.

“bāḷisikoti kho, bhikkhave, mārassetaṁ pāpimato adhivacanaṁ. baḷisanti kho, bhikkhave, lābhasakkārasilokassetaṁ adhivacanaṁ. yo hi koci, bhikkhave, bhikkhu uppannaṁ lābhasakkārasilokaṁ assādeti nikāmeti, ayaṁ vuccati, bhikkhave, bhikkhu gilabaḷiso mārassa anayaṁ āpanno byasanaṁ āpanno yathākāmakaraṇīyo pāpimato. evaṁ dāruṇo kho, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. tasmātiha, bhikkhave, evaṁ sikkhitabbaṁ -- `uppannaṁ lābhasakkārasilokaṁ pajahissāma, na ca no uppanno lābhasakkārasiloko cittaṁ pariyādāya ṭhassatī'ti. evañhi vo, bhikkhave, sikkhitabban”-ti. dutiyaṁ.

3. kummasuttaṁ

159. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... adhigamāya. bhūtapubbaṁ, bhikkhave, aññatarasmiṁ udakarahade mahākummakulaṁ ciranivāsi ahosi. atha kho, bhikkhave, aññataro kummo aññataraṁ kummaṁ etadavoca -- `mā kho tvaṁ, tāta kumma, etaṁ padesaṁ agamāsī'ti. agamāsi kho, bhikkhave, so kummo taṁ padesaṁ. tamenaṁ luddo papatāya vijjhi. atha kho, bhikkhave, so kummo yena so kummo tenupasaṅkami. addasā kho, bhikkhave, so kummo taṁ kummaṁ dūratova āgacchantaṁ. disvāna taṁ kummaṁ etadavoca -- `kacci tvaṁ, tāta kumma, na taṁ padesaṁ agamāsī'ti? `agamāsiṁ khvāhaṁ, tāta kumma, taṁ padesa'nti. `kacci panāsi, tāta kumma, akkhato anupahato'ti? `akkhato khomhi, tāta kumma, anupahato, atthi ca me idaṁ suttakaṁ piṭṭhito piṭṭhito anubandha'nti. `tagghasi, tāta kumma, khato, taggha upahato. etena hi te, tāta kumma, suttakena pitaro ca pitāmahā ca anayaṁ āpannā byasanaṁ āpannā. gaccha dāni tvaṁ, tāta kumma, na dāni tvaṁ amhāka” 'nti.

“luddoti kho, bhikkhave, mārassetaṁ pāpimato adhivacanaṁ. papatāti kho, bhikkhave, lābhasakkārasilokassetaṁ adhivacanaṁ. suttakanti kho, bhikkhave, nandirāgassetaṁ adhivacanaṁ. yo hi koci, bhikkhave, bhikkhu uppannaṁ lābhasakkārasilokaṁ assādeti nikāmeti -- ayaṁ vuccati, bhikkhave, bhikkhu giddho papatāya {bhikkhu papatāya (syā0 kaṁ0), bhikkhu viddho papatāya (?)} anayaṁ āpanno byasanaṁ āpanno yathākāmakaraṇīyo pāpimato. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. tatiyaṁ.

4. dīghalomikasuttaṁ

160. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... adhigamāya. seyyathāpi, bhikkhave, dīghalomikā eḷakā kaṇṭakagahanaṁ paviseyya. sā tatra tatra sajjeyya, tatra tatra gayheyya {gaccheyya (sī0), gaṇheyya (syā0 kaṁ0 pī0 ka0)}, tatra tatra bajjheyya, tatra tatra anayabyasanaṁ āpajjeyya. `evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati. so tatra tatra sajjati, tatra tatra gayhati, tatra tatra bajjhati, tatra tatra anayabyasanaṁ āpajjati. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabba” 'nti. catutthaṁ.

5. mīḷhakasuttaṁ

161. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... adhigamāya. seyyathāpi, bhikkhave, mīḷhakā gūthādī gūthapūrā puṇṇā gūthassa. purato cassa mahāgūthapuñjo. sā tena aññā mīḷhakā atimaññeyya -- `ahamhi gūthādī gūthapūrā puṇṇā gūthassa, purato ca myāyaṁ mahāgūthapuñjo'ti. evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati. so tattha bhuttāvī ca hoti yāvadattho, nimantito ca svātanāya, piṇḍapāto cassa pūro. so ārāmaṁ gantvā bhikkhugaṇassa majjhe vikatthati -- `bhuttāvī camhi yāvadattho, nimantito camhi svātanāya, piṇḍapāto ca myāyaṁ pūro, lābhī camhi cīvara-piṇḍapāta-senāsana-gilānappaccaya-bhesajjaparikkhārānaṁ, ime panaññe bhikkhū appapuññā appesakkhā na lābhino cīvara-piṇḍapātasenāsana-gilānappaccaya-bhesajja-parikkhārāna'nti. so tena lābhasakkārasilokena abhibhūto pariyādiṇṇacitto aññe pesale bhikkhū atimaññati. tañhi tassa, bhikkhave, moghapurisassa hoti dīgharattaṁ ahitāya dukkhāya. evaṁ dāruṇo kho, bhikkhave, lābhasakkārasiloko ...pe0 ... evañhi vo bhikkhave, sikkhitabban”-ti. pañcamaṁ.

6. asanisuttaṁ

162. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... adhigamāya. {upari tatiyavagge tatiyacatutthasuttesu “mā ca kho tvaṁ tāta sekhaṁ ... anupāpuṇātū” ti āgataṁ. tena nayena idhāpi attho gahetabbo. ettha hi kiṁ saddena paṭikkhepatthopi sakkā ñātuṁ, yathā “sayaṁ abhiññāya kamuddiseyyan”-ti. tasmā kaṁ ... āgacchatūti ettha kamapi ... mā āgacchatūti ca, kaṁ sekhaṁ ... anupāpuṇātūti ettha kamapi sekhaṁ ... mā pāpuṇātūti ca attho veditabbo. aṭṭhakathāṭīkāsu ca ayamevattho ñāpito} kaṁ, bhikkhave, asanivicakkaṁ āgacchatu {upari tatiyavagge tariyacatutthasuttesu “mā ca kho tvaṁ tāta sekhaṁ ... anupāpuṇātū” ti āgataṁ. tena nayena idhāpi attho gahetabbo. ettha hi kiṁ saddena paṭikkhepatthopi sakkā ñātuṁ, yathā “sayaṁ abhiññāya kamuddiseyyan”-ti. tasmā kaṁ ... āgacchatūti ettha kamapi ... mā āgacchatūtica, taṁ sekhaṁ ... anupāpuṇātūti ettha kamapi sekhaṁ ... mā pāpuṇātūti ca attho veditabbo. aṭṭhakathāṭīkāsu ca ayamevattho ñāpito}, sekhaṁ {asanivicakkaṁ, taṁ sekhaṁ (pī0 ka0), asanivicakkaṁ, sekhaṁ (syā0 kaṁ0), asanivicakkaṁ āgacchatu, kaṁ sekhaṁ (?)} appattamānasaṁ lābhasakkārasiloko anupāpuṇātu” {anupāpuṇāti (pī0 ka0)}.

“asanivicakkanti kho, bhikkhave, lābhasakkārasilokassetaṁ adhivacanaṁ. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. chaṭṭhaṁ.

7. diddhasuttaṁ

163. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... adhigamāya. kaṁ, bhikkhave, diddhagatena visallena sallena {diṭṭhigatena visallena (ka0 sī0), diṭṭhigatena sallena (syā0 kaṁ0), diṭṭhigatena visallena sallena (ka0), diṭṭhagatena visallena sallena (pī0)} vijjhatu, sekhaṁ {vijjhatu, taṁ sekhaṁ (sī0), vijjhati, taṁ sekhaṁ (pī0 ka0)} appattamānasaṁ lābhasakkārasiloko anupāpuṇātu” {anupāpuṇāti (pī0 ka0)}.

“sallanti kho, bhikkhave, lābhasakkārasilokassetaṁ adhivacanaṁ. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. sattamaṁ.

8. siṅgālasuttaṁ

164. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... adhigamāya. assuttha no tumhe, bhikkhave, rattiyā paccūsasamayaṁ jarasiṅgālassa {siṅgālassa (ka0), jarasigālassa (sī0 syā0 kaṁ0)} vassamānassā” ti? “evaṁ, bhante”. “eso kho, bhikkhave, jarasiṅgālo ukkaṇḍakena {ukkaṇḍakena (sī0), ukkaṇṇakena (syā0 kaṁ0 pī0)} nāma rogajātena phuṭṭho neva bilagato ramati, na rukkhamūlagato ramati, na ajjhokāsagato ramati; yena yena gacchati, yattha yattha tiṭṭhati, yattha yattha nisīdati, yattha yattha nipajjati; tattha tattha anayabyasanaṁ āpajjati. evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto neva suññāgāragato ramati, na rukkhamūlagato ramati, na ajjhokāsagato ramati; yena yena gacchati, yattha yattha tiṭṭhati, yattha yattha nisīdati, yattha yattha nipajjati; tattha tattha anayabyasanaṁ āpajjati. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. aṭṭhamaṁ.

9. verambhasuttaṁ

165. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... adhigamāya. upari, bhikkhave, ākāse verambhā {verambā (sī0 pī0)} nāma vātā vāyanti. tattha yo pakkhī gacchati tamenaṁ verambhā vātā khipanti. tassa verambhavātakkhittassa aññeneva pādā gacchanti, aññena pakkhā gacchanti, aññena sīsaṁ gacchati, aññena kāyo gacchati. evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati arakkhiteneva kāyena arakkhitāya vācāya arakkhitena cittena, anupaṭṭhitāya satiyā, asaṁvutehi indriyehi. so tattha passati mātugāmaṁ dunnivatthaṁ vā duppārutaṁ vā. tassa mātugāmaṁ disvā dunnivatthaṁ vā duppārutaṁ vā rāgo cittaṁ anuddhaṁseti. so rāgānuddhaṁsitena cittena sikkhaṁ paccakkhāya hīnāyāvattati. tassa aññe cīvaraṁ haranti, aññe pattaṁ haranti, aññe nisīdanaṁ haranti, aññe sūcigharaṁ haranti, verambhavātakkhittasseva sakuṇassa. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. navamaṁ.

10. sagāthakasuttaṁ

166. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... adhigamāya. idhāhaṁ, bhikkhave, ekaccaṁ puggalaṁ passāmi sakkārena abhibhūtaṁ pariyādiṇṇacittaṁ, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ. idha panāhaṁ, bhikkhave, ekaccaṁ puggalaṁ passāmi asakkārena abhibhūtaṁ pariyādiṇṇacittaṁ, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ. idha panāhaṁ, bhikkhave, ekaccaṁ puggalaṁ passāmi sakkārena ca asakkārena ca tadubhayena abhibhūtaṁ pariyādiṇṇacittaṁ, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti.

idamavoca bhagavā. idaṁ vatvāna sugato athāparaṁ etadavoca satthā --

“yassa sakkariyamānassa, asakkārena cūbhayaṁ.

samādhi na vikampati, appamāṇavihārino {appamādavihārino (pī0 ka0) appamāṇoti hettha phalasamādhi, na sati}..

“taṁ jhāyinaṁ sātatikaṁ, sukhumaṁ diṭṭhivipassakaṁ.

upādānakkhayārāmaṁ, āhu sappuriso itī” ti.. dasamaṁ.

paṭhamo vaggo.

tassuddānaṁ --

dāruṇo baḷisaṁ kummaṁ, dīghalomi ca mīḷhakaṁ.

asani diddhaṁ siṅgālaṁ, verambhena sagāthakanti..

2. dutiyavaggo

1. suvaṇṇapātisuttaṁ

167. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... adhigamāya. idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi -- `na cāyamāyasmā suvaṇṇapātiyāpi rūpiyacuṇṇaparipūrāya hetu sampajānamusā bhāseyyā'ti. tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. paṭhamaṁ.

2. rūpiyapātisuttaṁ

168. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi -- `na cāyamāyasmā rūpiyapātiyāpi suvaṇṇacuṇṇaparipūrāya hetu sampajānamusā bhāseyyā'ti. tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. dutiyaṁ.

3-10. suvaṇṇanikkhasuttādiaṭṭhakaṁ

169. sāvatthiyaṁ viharati ...pe0 ... “idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi -- `na cāyamāyasmā suvaṇṇanikkhassāpi hetu ...pe0 ... suvaṇṇanikkhasatassāpi hetu ... siṅgīnikkhassāpi hetu ... siṅgīnikkhasatassāpi hetu ... pathaviyāpi jātarūpaparipūrāya hetu ... āmisakiñcikkhahetupi ... jīvitahetupi ... janapadakalyāṇiyāpi hetu sampajānamusā bhāseyyā'ti. tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. dasamaṁ.

dutiyo vaggo.

tassuddānaṁ --

dve pāti dve suvaṇṇā ca, siṅgīhi apare duve.

pathavī kiñcikkhajīvitaṁ, janapadakalyāṇiyā dasāti..

3. tatiyavaggo

1. mātugāmasuttaṁ

170. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... na tassa, bhikkhave, mātugāmo eko ekassa cittaṁ pariyādāya tiṭṭhati yassa lābhasakkārasiloko cittaṁ pariyādāya tiṭṭhati. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. paṭhamaṁ.

2. kalyāṇīsuttaṁ

171. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... na tassa, bhikkhave, janapadakalyāṇī ekā ekassa cittaṁ pariyādāya tiṭṭhati yassa lābhasakkārasiloko cittaṁ pariyādāya tiṭṭhati. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. dutiyaṁ.

3. ekaputtakasuttaṁ

172. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... saddhā, bhikkhave, upāsikā ekaputtakaṁ piyaṁ manāpaṁ evaṁ sammā āyācamānā āyāceyya -- `tādiso, tāta, bhavāhi yādiso citto ca gahapati hatthako ca āḷavako'ti. esā, bhikkhave, tulā etaṁ pamāṇaṁ mama sāvakānaṁ upāsakānaṁ, yadidaṁ citto ca gahapati hatthako ca āḷavako. sace kho tvaṁ, tāta, agārasmā anagāriyaṁ pabbajasi; tādiso, tāta, bhavāhi yādisā sāriputtamoggallānāti. esā, bhikkhave, tulā etaṁ pamāṇaṁ mama sāvakānaṁ bhikkhūnaṁ, yadidaṁ sāriputtamoggalānā. mā ca kho tvaṁ, tāta, sekhaṁ appattamānasaṁ lābhasakkārasiloko anupāpuṇātūti. tañce, bhikkhave, bhikkhuṁ sekhaṁ appattamānasaṁ lābhasakkārasiloko anupāpuṇāti, so tassa hoti antarāyāya. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. tatiyaṁ.

4. ekadhītusuttaṁ

173. sāvatthiyaṁ viharati ...pe0 ... “dāruṇo, bhikkhave, lābhasakkārasiloko ...pe0 ... saddhā bhikkhave upāsikā ekaṁ dhītaraṁ piyaṁ manāpaṁ evaṁ sammā āyācamānā āyāceyya -- `tādisā, ayye, bhavāhi yādisā khujjuttarā ca upāsikā veḷukaṇḍakiyā {veḷukaṇḍakī (sī0 chakkaṅguttarepi)} ca nandamātā'ti. esā, bhikkhave, tulā etaṁ pamāṇaṁ mama sāvikānaṁ upāsikānaṁ, yadidaṁ khujjuttarā ca upāsikā veḷukaṇḍakiyā ca nandamātā. sace kho tvaṁ, ayye, agārasmā anagāriyaṁ pabbajasi; tādisā, ayye, bhavāhi yādisā khemā ca bhikkhunī uppalavaṇṇā cāti. esā, bhikkhave, tulā etaṁ pamāṇaṁ mama sāvikānaṁ bhikkhunīnaṁ, yadidaṁ khemā ca bhikkhunī uppalavaṇṇā ca. mā ca kho tvaṁ, ayye, sekhaṁ appattamānasaṁ lābhasakkārasiloko anupāpuṇātūti. taṁ ce, bhikkhave, bhikkhuniṁ sekhaṁ appattamānasaṁ lābhasakkārasiloko anupāpuṇāti, so tassā hoti antarāyāya. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. catutthaṁ.

5. samaṇabrāhmaṇasuttaṁ

174. sāvatthiyaṁ viharati ...pe0 ... “ye hi keci, bhikkhave, samaṇā vā brāhmaṇā vā lābhasakkārasilokassa assādañca ādīnavañca nissaraṇañca yathābhūtaṁ nappajānanti, na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca pana te āyasmantā sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti. ye ca kho keci, bhikkhave, samaṇā vā brāhmaṇā vā lābhasakkārasilokassa assādañca ādīnavañca nissaraṇañca yathābhūtaṁ pajānanti, te ca kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī” ti. pañcamaṁ.

6. dutiyasamaṇabrāhmaṇasuttaṁ

175. sāvatthiyaṁ viharati ...pe0 ... “ye hi keci, bhikkhave, samaṇā vā brāhmaṇā vā lābhasakkārasilokassa samudayañca atthaṅgamañca assādañca ādīnavañca nissaraṇañca yathābhūtaṁ nappajānanti ...pe0 ... pajānanti ...pe0 ... sayaṁ abhiññā sacchikatvā upasampajja viharantī” ti. chaṭṭhaṁ.

7. tatiyasamaṇabrāhmaṇasuttaṁ

176. sāvatthiyaṁ viharati ...pe0 ... “ye hi keci, bhikkhave, samaṇā vā brāhmaṇā vā lābhasakkārasilokaṁ yathābhūtaṁ nappajānanti, lābhasakkārasilokasamudayaṁ nappajānanti, lābhasakkārasilokanirodhaṁ nappajānanti, lābhasakkārasilokanirodhagāminiṁ paṭipadaṁ nappajānanti ...pe0 ... pajānanti ...pe0 ... sayaṁ abhiññā sacchikatvā upasampajja viharantī” ti. sattamaṁ.

8. chavisuttaṁ

177. sāvatthiyaṁ viharati ...pe0 ... “dāruṇo, bhikkhave, lābhasakkārasiloko. lābhasakkārasiloko, bhikkhave, chaviṁ chindati, chaviṁ chetvā cammaṁ chindati, cammaṁ chetvā maṁsaṁ chindati, maṁsaṁ chetvā nhāruṁ chindati, nhāruṁ chetvā aṭṭhiṁ chindati, aṭṭhiṁ chetvā aṭṭhimiñjaṁ āhacca tiṭṭhati. evaṁ dāruṇo kho, bhikkhave, lābhasakkārasiloko ...pe0 ... evañhi vo bhikkhave, sikkhitabban”-ti. aṭṭhamaṁ.

9. rajjusuttaṁ

178. sāvatthiyaṁ viharati ...pe0 ... “dāruṇo, bhikkhave, lābhasakkārasiloko. lābhasakkārasiloko, bhikkhave, chaviṁ chindati, chaviṁ chetvā cammaṁ chindati, cammaṁ chetvā maṁsaṁ chindati, maṁsaṁ chetvā nhāruṁ chindati, nhāruṁ chetvā aṭṭhiṁ chindati, aṭṭhiṁ chetvā aṭṭhimiñjaṁ āhacca tiṭṭhati”.

“seyyathāpi, bhikkhave, balavā puriso daḷhāya vāḷarajjuyā jaṅghaṁ veṭhetvā ghaṁseyya. sā chaviṁ chindeyya, chaviṁ chetvā cammaṁ chindeyya, cammaṁ chetvā maṁsaṁ chindeyya, maṁsaṁ chetvā nhāruṁ chindeyya, nhāruṁ chetvā aṭṭhiṁ chindeyya, aṭṭhiṁ chetvā aṭṭhimiñjaṁ āhacca tiṭṭheyya. evameva kho, bhikkhave, lābhasakkārasiloko chaviṁ chindati, chaviṁ chetvā cammaṁ chindati, cammaṁ chetvā maṁsaṁ chindati, maṁsaṁ chetvā nhāruṁ chindati, nhāruṁ chetvā aṭṭhiṁ chindati, aṭṭhiṁ chetvā aṭṭhiṁmiñjaṁ āhacca tiṭṭhati. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. navamaṁ.

10. bhikkhusuttaṁ

179. sāvatthiyaṁ viharati ...pe0 ... “yopi so, bhikkhave, bhikkhu arahaṁ khīṇāsavo tassapāhaṁ lābhasakkārasiloko antarāyāya vadāmī” ti. evaṁ vutte, āyasmā ānando bhagavantaṁ etadavoca -- “kissa pana, bhante, khīṇāsavassa bhikkhuno lābhasakkārasiloko antarāyāyā” ti? “yā hissa sā, ānanda, akuppā cetovimutti nāhaṁ tassā lābhasakkārasilokaṁ antarāyāya vadāmi. ye ca khvassa, ānanda, appamattassa ātāpino pahitattassa viharato diṭṭhadhammasukhavihārā adhigatā tesāhamassa lābhasakkārasilokaṁ antarāyāya vadāmi. evaṁ dāruṇo kho, ānanda, lābhasakkārasiloko kaṭuko pharuso antarāyiko anuttarassa yogakkhemassa adhigamāya. tasmātihānanda, evaṁ sikkhitabbaṁ -- `uppannaṁ lābhasakkārasilokaṁ pajahissāma, na ca no uppanno lābhasakkārasiloko cittaṁ pariyādāya ṭhassatī'ti. evañhi vo, ānanda, sikkhitabban”-ti. dasamaṁ.

tatiyo vaggo.

tassuddānaṁ --

mātugāmo ca kalyāṇī, putto ca ekadhītu ca.

samaṇabrāhmaṇā tīṇi, chavi rajju ca bhikkhunāti..

4. catutthavaggo

1. bhindisuttaṁ

180. sāvatthiyaṁ viharati ...pe0 ... “dāruṇo, bhikkhave, lābhasakkārasiloko. lābhasakkārasilokena abhibhūto pariyādiṇṇacitto, bhikkhave, devadatto saṅghaṁ bhindi. evaṁ dāruṇo kho, bhikkhave, lābhasakkārasiloko ...pe0 ... sikkhitabban”-ti. paṭhamaṁ.

2. kusalamūlasuttaṁ

181. sāvatthiyaṁ viharati ...pe0 ... “dāruṇo, bhikkhave, lābhasakkārasiloko. lābhasakkārasilokena abhibhūtassa pariyādiṇṇacittassa, bhikkhave, devadattassa kusalamūlaṁ samucchedamagamā. evaṁ dāruṇo kho, bhikkhave, lābhasakkārasiloko ...pe0 ... sikkhitabban”-ti. dutiyaṁ.

3. kusaladhammasuttaṁ

182. sāvatthiyaṁ viharati ...pe0 ... “dāruṇo, bhikkhave, lābhasakkārasiloko. lābhasakkārasilokena abhibhūtassa pariyādiṇṇacittassa, bhikkhave, devadattassa kusalo dhammo samucchedamagamā. evaṁ dāruṇo kho, bhikkhave, lābhasakkārasiloko ...pe0 ... sikkhitabban”-ti. tatiyaṁ.

4. sukkadhammasuttaṁ

183. sāvatthiyaṁ viharati ...pe0 ... “dāruṇo, bhikkhave, lābhasakkārasiloko. lābhasakkārasilokena abhibhūtassa pariyādiṇṇacittassa, bhikkhave, devadattassa sukko dhammo samucchedamagamā. evaṁ dāruṇo kho, bhikkhave, lābhasakkārasiloko ...pe0 ... sikkhitabban”-ti. catutthaṁ.

5. acirapakkantasuttaṁ

184. ekaṁ samayaṁ bhagavā rājagahe viharati gijjhakūṭe pabbate acirapakkante devadatte. tatra kho bhagavā devadattaṁ ārabbha bhikkhū āmantesi -- “attavadhāya, bhikkhave, devadattassa lābhasakkārasiloko udapādi, parābhavāya devadattassa lābhasakkārasiloko udapādi”.

“seyyathāpi, bhikkhave, kadalī attavadhāya phalaṁ deti, parābhavāya phalaṁ deti; evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.

“seyyathāpi, bhikkhave, veḷu attavadhāya phalaṁ deti, parābhavāya phalaṁ deti; evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.

“seyyathāpi, bhikkhave, naḷo attavadhāya phalaṁ deti, parābhavāya phalaṁ deti; evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.

“seyyathāpi, bhikkhave, assatarī attavadhāya gabbhaṁ gaṇhāti, parābhavāya gabbhaṁ gaṇhāti; evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi. evaṁ dāruṇo kho, bhikkhave, lābhasakkārasiloko. evañhi vo, bhikkhave, sikkhitabban”-ti.

idamavoca bhagavā. idaṁ vatvāna sugato athāparaṁ etadavoca satthā --

“phalaṁ ve kadaliṁ hanti, phalaṁ veḷuṁ phalaṁ naḷaṁ.

sakkāro kāpurisaṁ hanti, gabbho assatariṁ yathāti”.. pañcamaṁ.

6. pañcarathasatasuttaṁ

185. rājagahe viharati veḷuvane kalandakanivāpe. tena kho pana samayena devadattassa ajātasattukumāro pañcahi rathasatehi sāyaṁ pātaṁ upaṭṭhānaṁ gacchati, pañca ca thālipākasatāni bhattābhihāro abhiharīyati. atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “devadattassa, bhante, ajātasattukumāro pañcahi rathasatehi sāyaṁ pātaṁ upaṭṭhānaṁ gacchati, pañca ca thālipākasatāni bhattābhihāro abhiharīyatī” ti. “mā, bhikkhave, devadattassa lābhasakkārasilokaṁ pihayittha. yāvakīvañca, bhikkhave, devadattassa ajātasattukumāro pañcahi rathasatehi sāyaṁ pātaṁ upaṭṭhānaṁ gamissati, pañca ca thālipākasatāni bhattābhihāro āharīyissati, hāniyeva, bhikkhave, devadattassa pāṭikaṅkhā kusalesu dhammesu, no vuddhi”.

“seyyathāpi, bhikkhave, caṇḍassa kukkurassa nāsāya pittaṁ bhindeyyuṁ, evañhi so, bhikkhave, kukkuro bhiyyosomattāya caṇḍataro assa; evameva, bhikkhave, yāvakīvañca devadattassa ajātasattukumāro pañcahi rathasatehi sāyaṁ pātaṁ upaṭṭhānaṁ gamissati, pañca ca thālipākasatāni bhattābhihāro āharīyissati, hāniyeva, bhikkhave, devadattassa pāṭikaṅkhā kusalesu dhammesu, no vuddhi. evaṁ dāruṇo kho, bhikkhave, lābhasakkārasiloko ...pe0 ... evañhi vo, bhikkhave, sikkhitabban”-ti. chaṭṭhaṁ.

7. mātusuttaṁ

186. sāvatthiyaṁ viharati ...pe0 ... “dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi -- `na cāyamāyasmā mātupi hetu sampajānamusā bhāseyyā'ti. tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ. evaṁ dāruṇo kho, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. tasmātiha, bhikkhave, evaṁ sikkhitabbaṁ -- `uppannaṁ lābhasakkārasilokaṁ pajahissāma. na ca no uppanno lābhasakkārasiloko cittaṁ pariyādāya ṭhassatī'ti. evañhi vo, bhikkhave, sikkhitabban”-ti. sattamaṁ.

8-13. pitusuttādichakkaṁ

187. sāvatthiyaṁ viharati ...pe0 ... “dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi -- `na cāyamāyasmā pitupi hetu ...pe0 ... bhātupi hetu ... bhaginiyāpi hetu ... puttassapi hetu ... dhītuyāpi hetu ... pajāpatiyāpi hetu sampajānamusā bhāseyyā'ti. tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ. evaṁ dāruṇo kho, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. tasmātiha, bhikkhave, evaṁ sikkhitabbaṁ -- `uppannaṁ lābhasakkārasilokaṁ pajahissāma, na ca no uppanno lābhasakkārasiloko cittaṁ pariyādāya ṭhassatī'ti. evañhi vo, bhikkhave, sikkhitabban”-ti. terasamaṁ.

catuttho vaggo.

tassuddānaṁ --

bhindi mūlaṁ duve dhammā, pakkantaṁ ratha mātari.

pitā bhātā ca bhaginī, putto dhītā pajāpatīti..

lābhasakkārasaṁyuttaṁ samattaṁ.

7. rāhulasaṁyuttaṁ

1. paṭhamavaggo

1. cakkhusuttaṁ

188. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho āyasmā rāhulo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā rāhulo bhagavantaṁ etadavoca -- “sādhu me, bhante, bhagavā saṁkhittena dhammaṁ desetu, yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyyan”-ti.

“taṁ kiṁ maññasi, rāhula, cakkhuṁ niccaṁ vā aniccaṁ vā” ti? “aniccaṁ, bhante”. “yaṁ panāniccaṁ dukkhaṁ vā taṁ sukhaṁ vā” ti? “dukkhaṁ, bhante”. “yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- `etaṁ mama, esohamasmi, eso me attā” 'ti? “no hetaṁ, bhante”. “sotaṁ niccaṁ vā aniccaṁ vā” ti? “aniccaṁ, bhante” ...pe0 .... “ghānaṁ niccaṁ vā aniccaṁ vā” ti? “aniccaṁ, bhante” ...pe0 ... “jivhā niccā vā aniccā vā” ti? “aniccā, bhante” ...pe0 ... “kāyo nicco vā anicco vā” ti? “anicco, bhante” ...pe0 ... “mano nicco vā anicco vā” ti? “anicco, bhante”. “yaṁ panāniccaṁ dukkhaṁ vā taṁ sukhaṁ vā” ti? “dukkhaṁ, bhante”. “yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- `etaṁ mama, esohamasmi, eso me attā” 'ti? “no hetaṁ, bhante”.

“evaṁ passaṁ, rāhula, sutavā ariyasāvako cakkhusmimpi nibbindati ...pe0 ... sotasmimpi nibbindati ... ghānasmimpi nibbindati ... jivhāyapi nibbindati ... kāyasmimpi nibbindati ... manasmimpi nibbindati; nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti pajānātī” ti. paṭhamaṁ.

2. rūpasuttaṁ

189. sāvatthiyaṁ viharati ...pe0 ... “taṁ kiṁ maññasi, rāhula, rūpā niccā vā aniccā vā” ti? “aniccā, bhante” ...pe0 ... saddā ... gandhā ... rasā ... phoṭṭhabbā ... dhammā niccā vā aniccā vāti? “aniccā, bhante” ...pe0 ... “evaṁ passaṁ, rāhula, sutavā ariyasāvako rūpesupi nibbindati ... saddesupi nibbindati ... gandhesupi nibbindati ... rasesupi nibbindati ... phoṭṭhabbesupi nibbindati ... dhammesupi nibbindati; nibbindaṁ virajjati ...pe0 ... pajānātī” ti. dutiyaṁ.

3. viññāṇasuttaṁ

190. sāvatthiyaṁ viharati ...pe0 ... “taṁ kiṁ maññasi, rāhula, cakkhuviññāṇaṁ niccaṁ vā aniccaṁ vā” ti? “aniccaṁ, bhante” ...pe0 ... “sotaviññāṇaṁ ...pe0 ... ghānaviññāṇaṁ ... jivhāviññāṇaṁ ... kāyaviññāṇaṁ ... manoviññāṇaṁ niccaṁ vā aniccaṁ vā” ti? “aniccaṁ, bhante” ...pe0 ... “evaṁ passaṁ, rāhula, sutavā ariyasāvako cakkhuviññāṇasmimpi nibbindati ...pe0 ... sotaviññāṇasmimpi nibbindati ... ghānaviññāṇasmimpi nibbindati ... jivhāviññāṇasmimpi nibbindati ... kāyaviññāṇasmimpi nibbindati ... manoviññāṇasmimpi nibbindati; nibbindaṁ virajjati ...pe0 ... pajānātī” ti. tatiyaṁ.

4. samphassasuttaṁ

191. sāvatthiyaṁ viharati ...pe0 ... “taṁ kiṁ maññasi, rāhula, cakkhusamphasso nicco vā anicco vā” ti? “anicco, bhante” ...pe0 ... “sotasamphasso ...pe0 ... ghānasamphasso ... jivhāsamphasso ... kāyasamphasso ... manosamphasso nicco vā anicco vā” ti? “anicco, bhante” ...pe0 ... “evaṁ passaṁ, rāhula, sutavā ariyasāvako cakkhusamphassasmimpi nibbindati ...pe0 ... sotasamphassasmimpi nibbindati ... ghānasamphassasmimpi nibbindati ... jivhāsamphassasmimpi nibbindati ... kāyasamphassasmimpi nibbindati ... manosamphassasmimpi nibbindati; nibbindaṁ virajjati ...pe0 ... pajānātī” ti. catutthaṁ.

5. vedanāsuttaṁ

192. sāvatthiyaṁ viharati ...pe0 ... “taṁ kiṁ maññasi, rāhula, cakkhusamphassajā vedanā niccā vā aniccā vā” ti? “aniccā, bhante” ...pe0 ... “sotasamphassajā vedanā ...pe0 ... ghānasamphassajā vedanā ... jivhāsamphassajā vedanā ... kāyasamphassajā vedanā ... manosamphassajā vedanā niccā vā aniccā vā” ti? “aniccā, bhante” ...pe0 ... “evaṁ passaṁ, rāhula, sutavā ariyasāvako cakkhusamphassajāya vedanāyapi nibbindati ...pe0 ... sota ... ghāna ... jivhā ... kāya ... manosamphassajāya vedanāyapi nibbindati ...pe0 ... pajānātī” ti. pañcamaṁ.

6. saññāsuttaṁ

193. sāvatthiyaṁ viharati ...pe0 ... “taṁ kiṁ maññasi, rāhula, rūpasaññā niccā vā aniccā vā” ti? “aniccā, bhante” ...pe0 ... “saddasaññā ...pe0 ... gandhasaññā ... rasasaññā ... phoṭṭhabbasaññā ... dhammasaññā niccā vā aniccā vā” ti? “aniccā, bhante” ...pe0 ... “evaṁ passaṁ, rāhula, sutavā ariyasāvako rūpasaññāyapi nibbindati ...pe0 ... saddasaññāyapi nibbindati ... gandhasaññāyapi nibbindati ... rasasaññāyapi nibbindati ... phoṭṭhabbasaññāyapi nibbindati ... dhammasaññāyapi nibbindati ...pe0 ... pajānātī” ti. chaṭṭhaṁ.

7. sañcetanāsuttaṁ

194. sāvatthiyaṁ viharati ...pe0 ... “taṁ kiṁ maññasi, rāhula, rūpasañcetanā niccā vā aniccā vā” ti? “aniccā, bhante” ...pe0 ... “saddasañcetanā ...pe0 ... gandhasañcetanā ... rasasañcetanā ... phoṭṭhabbasañcetanā ... dhammasañcetanā niccā vā aniccā vā” ti? “aniccā, bhante” ...pe0 ... “evaṁ passaṁ, rāhula, sutavā ariyasāvako rūpasañcetanāyapi nibbindati ...pe0 ... saddasañcetanāyapi nibbindati ... gandhasañcetanāyapi nibbindati ... rasasañcetanāyapi nibbindati ... phoṭṭhabbasañcetanāyapi nibbindati ... dhammasañcetanāyapi nibbindati ...pe0 ... pajānātī” ti. sattamaṁ.

8. taṇhāsuttaṁ

195. sāvatthiyaṁ viharati ...pe0 ... “taṁ kiṁ maññasi, rāhula, rūpataṇhā niccā vā aniccā vā” ti? “aniccā, bhante” ...pe0 ... “saddataṇhā ...pe0 ... gandhataṇhā ... rasataṇhā ... phoṭṭhabbataṇhā ... dhammataṇhā niccā vā aniccā vā” ti? “aniccā, bhante” ...pe0 ... “evaṁ passaṁ, rāhula, sutavā ariyasāvako rūpataṇhāyapi nibbindati ...pe0 ... saddataṇhāyapi nibbindati ... gandhataṇhāyapi nibbindati ... rasataṇhāyapi nibbindati ... phoṭṭhabbataṇhāya nibbindati ... dhammataṇhāyapi nibbindati ...pe0 ... pajānātī” ti. aṭṭhamaṁ.

9. dhātusuttaṁ

196. sāvatthiyaṁ viharati ...pe0 ... “taṁ kiṁ maññasi, rāhula, pathavīdhātu niccā vā aniccā vā” ti? “aniccā, bhante” ...pe0 ... “āpodhātu ...pe0 ... tejodhātu ... vāyodhātu ... ākāsadhātu ... viññāṇadhātu niccā vā aniccā vā” ti? “aniccā, bhante” ...pe0 ... “evaṁ passaṁ, rāhula, sutavā ariyasāvako pathavīdhātuyāpi nibbindati ...pe0 ... āpodhātuyāpi nibbindati ... tejodhātuyāpi nibbindati ... vāyodhātuyāpi nibbindati ... ākāsadhātuyāpi nibbindati ... viññāṇadhātuyāpi nibbindati ...pe0 ... pajānātī” ti. navamaṁ.

10. khandhasuttaṁ

197. sāvatthiyaṁ viharati ...pe0 ... “taṁ kiṁ maññasi, rāhula, rūpaṁ niccaṁ vā aniccaṁ vā” ti? “aniccaṁ, bhante” ...pe0 ... “vedanā ...pe0 ... saññā ... saṅkhārā ... viññāṇaṁ niccaṁ vā aniccaṁ vā” ti? “aniccaṁ, bhante” ...pe0 ... “evaṁ passaṁ, rāhula, sutavā ariyasāvako rūpasmimpi nibbindati ...pe0 ... vedanāyapi nibbindati ... saññāyapi nibbindati ... saṅkhāresupi nibbindati ... viññāṇasmimpi nibbindati; nibbindaṁ virajjati ; virāgā vimuccati; vimuttasmiṁ vimuttamiti ñāṇaṁ hoti. `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti pajānātī” ti. dasamaṁ.

paṭhamo vaggo.

tassuddānaṁ --

cakkhu rūpañca viññāṇaṁ, samphasso vedanāya ca.

saññā sañcetanā taṇhā, dhātu khandhena te dasāti..

2. dutiyavaggo

1. cakkhusuttaṁ

198. evaṁ me sutaṁ -- ekaṁ samayaṁ bhagavā sāvatthiyaṁ viharati. atha kho āyasmā rāhulo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ rāhulaṁ bhagavā etadavoca -- “taṁ kiṁ maññasi, rāhula, cakkhuṁ niccaṁ vā aniccaṁ vā” ti? “aniccaṁ, bhante”. “yaṁ panāniccaṁ, dukkhaṁ vā taṁ sukhaṁ vā” ti? “dukkhaṁ, bhante”. “yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- `etaṁ mama, esohamasmi, eso me attā” 'ti? “no hetaṁ, bhante”. “sotaṁ ...pe0 ... ghānaṁ ... jivhā ... kāyo ... mano nicco vā anicco vā” ti? “anicco, bhante”. “yaṁ panāniccaṁ, dukkhaṁ vā taṁ sukhaṁ vā” ti? “dukkhaṁ, bhante”. “yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ -- `etaṁ mama, esohamasmi, eso me attā” 'ti? “no hetaṁ, bhante”. “evaṁ passaṁ, rāhula, sutavā ariyasāvako cakkhusmimpi nibbindati ...pe0 ... sotasmimpi nibbindati ... ghānasmimpi nibbindati ... jivhāyapi nibbindati ... kāyasmimpi nibbindati ... manasmimpi nibbindati; nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. `khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā'ti pajānātī” ti. etena peyyālena dasa suttantā kātabbā. paṭhamaṁ.

2-10. rūpādisuttanavakaṁ

199. sāvatthiyaṁ viharati ...pe0 ... “taṁ kiṁ maññasi, rāhula, rūpā niccā vā aniccā vā” ti? “aniccā, bhante” ...pe0 ... saddā ... gandhā ... rasā ... phoṭṭhabbā ... dhammā ....

“cakkhuviññāṇaṁ ...pe0 ... sotaviññāṇaṁ ... ghānaviññāṇaṁ ... jivhāviññāṇaṁ ... kāyaviññāṇaṁ ... manoviññāṇaṁ ....

“cakkhusamphasso ...pe0 ... sotasamphasso ... ghānasamphasso ... jivhāsamphasso ... kāyasamphasso ... manosamphasso ....

“cakkhusamphassajā vedanā ...pe0 ... sotasamphassajā vedanā ... ghānasamphassajā vedanā ... jivhāsamphassajā vedanā ... kāyasamphassajā vedanā ... manosamphassajā vedanā ....

“rūpasaññā ...pe0 ... saddasaññā ... gandhasaññā ... rasasaññā ... phoṭṭhabbasaññā ... dhammasaññā ....

“rūpasañcetanā ...pe0 ... saddasañcetanā ... gandhasañcetanā ... rasasañcetanā ... phoṭṭhabbasañcetanā ... dhammasañcetanā ....

“rūpataṇhā ...pe0 ... saddataṇhā ... gandhataṇhā ... rasataṇhā ... phoṭṭhabbataṇhā ... dhammataṇhā ....

“pathavīdhātu ...pe0 ... āpodhātu ... tejodhātu ... vāyodhātu ... ākāsadhātu ... viññāṇadhātu ....

“rūpaṁ ...pe0 ... vedanā ... saññā ... saṅkhārā ... viññāṇaṁ niccaṁ vā aniccaṁ vā” ti? aniccaṁ, bhante ...pe0 ... evaṁ passaṁ rāhula ...pe0 ... nāparaṁ itthattāyāti pajānātīti. dasamaṁ.

11. anusayasuttaṁ

200. sāvatthiyaṁ viharati. atha kho āyasmā rāhulo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā rāhulo bhagavantaṁ etadavoca -- “kathaṁ nu kho, bhante, jānato kathaṁ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā na hontī” ti? “yaṁ kiñci, rāhula, rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ rūpaṁ `netaṁ mama, nesohamasmi, na meso attā'ti evametaṁ yathābhūtaṁ sammappaññāya passati. yā kāci vedanā ...pe0 ... yā kāci saññā ... ye keci saṅkhārā ... yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ viññāṇaṁ `netaṁ mama, nesohamasmi, na meso attā'ti evametaṁ yathābhūtaṁ sammappaññāya passati. evaṁ kho, rāhula, jānato evaṁ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā na hontī” ti. ekādasamaṁ.

12. apagatasuttaṁ

201. sāvatthinidānaṁ. atha kho āyasmā rāhulo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā rāhulo bhagavantaṁ etadavoca -- “kathaṁ nu kho, bhante, jānato kathaṁ passato imasmiṁ ca saviññāṇake kāye bahiddhā ca sabbanimittesu ahaṅkāramamaṅkāramānāpagataṁ mānasaṁ hoti vidhā samatikkantaṁ santaṁ suvimuttan”-ti? “yaṁ kiñci, rāhula, rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā sabbaṁ rūpaṁ `netaṁ mama, nesohamasmi, na meso attā'ti evametaṁ yathābhūtaṁ sammappaññāya disvā anupādā vimutto hoti”.

“yā kāci vedanā ...pe0 ... yā kāci saññā ... ye keci saṅkhārā ... yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ viññāṇaṁ `netaṁ mama, nesohamasmi, na meso attā'ti evametaṁ yathābhūtaṁ sammappaññāya disvā anupādā vimutto hoti. evaṁ kho, rāhula, jānato evaṁ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānāpagataṁ mānasaṁ hoti vidhā samatikkantaṁ santaṁ suvimuttan”-ti. dvādasamaṁ.

dutiyo vaggo.

tassuddānaṁ --

cakkhu rūpañca viññāṇaṁ, samphasso vedanāya ca.

saññā sañcetanā taṇhā, dhātu khandhena te dasa.

anusayaṁ apagatañceva, vaggo tena pavuccatīti..

rāhulasaṁyuttaṁ samattaṁ.

8. lakkhaṇasaṁyuttaṁ

1. paṭhamavaggo

1. aṭṭhisuttaṁ

202. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena āyasmā ca lakkhaṇo āyasmā ca mahāmoggallāno {mahāmoggalāno (ka0)} gijjhakūṭe pabbate viharanti. atha kho āyasmā mahāmoggallāno pubbaṇhasamayaṁ nivāsetvā pattacīvaramādāya yenāyasmā lakkhaṇo tenupasaṅkami; upasaṅkamitvā āyasmantaṁ lakkhaṇaṁ etadavoca -- “āyāmāvuso {ehi āvuso (syā0 kaṁ0 ka0)} lakkhaṇa, rājagahaṁ piṇḍāya pavisissāmā” ti. “evamāvuso” ti kho āyasmā lakkhaṇo āyasmato mahāmoggallānassa paccassosi. atha kho āyasmā mahāmoggallāno gijjhakūṭā pabbatā orohanto aññatarasmiṁ padese sitaṁ pātvākāsi. atha kho āyasmā lakkhaṇo āyasmantaṁ mahāmoggallānaṁ etadavoca -- “ko nu kho, āvuso moggallāna, hetu ko paccayo sitassa pātukammāyā” ti? “akālo kho, āvuso lakkhaṇa, etassa pañhassa. bhagavato maṁ santike etaṁ pañhaṁ pucchā” ti.

atha kho āyasmā ca lakkhaṇo āyasmā ca mahāmoggallāno rājagahe piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinno kho āyasmā lakkhaṇo āyasmantaṁ mahāmoggallānaṁ etadavoca -- “idhāyasmā mahāmoggallāno gijjhakūṭā pabbatā orohanto aññatarasmiṁ padese sitaṁ pātvākāsi. ko nu kho, āvuso moggallāna, hetu ko paccayo sitassa pātukammāyā” ti?

“idhāhaṁ, āvuso, gijjhakūṭā pabbatā orohanto addasaṁ aṭṭhikasaṅkhalikaṁ vehāsaṁ gacchantiṁ. tamenaṁ gijjhāpi kākāpi kulalāpi anupatitvā anupatitvā phāsuḷantarikāhi vitudenti vitacchenti virājenti {vitudenti (sī0), vitacchenti vibhajenti (pī0 ka0)}. sā sudaṁ aṭṭassaraṁ karoti. tassa mayhaṁ, āvuso, etadahosi -- `acchariyaṁ vata, bho, abbhutaṁ vata, bho! evarūpopi nāma satto bhavissati! evarūpopi nāma yakkho bhavissati! evarūpopi nāma attabhāvapaṭilābho bhavissatī” 'ti!!

atha kho bhagavā bhikkhū āmantesi -- “cakkhubhūtā vata, bhikkhave, sāvakā viharanti; ñāṇabhūtā vata, bhikkhave, sāvakā viharanti, yatra hi nāma sāvako evarūpaṁ ñassati vā dakkhati vā sakkhiṁ vā karissati. pubbeva me so, bhikkhave, satto diṭṭho ahosi, api cāhaṁ na byākāsiṁ. ahañcetaṁ {ahamevetaṁ (sī0)} byākareyyaṁ, pare ca me {pare me (sī0)} na saddaheyyuṁ. ye me na saddaheyyuṁ, tesaṁ taṁ assa dīgharattaṁ ahitāya dukkhāya. eso, bhikkhave, satto imasmiṁyeva rājagahe goghātako ahosi. so tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccitvā tasseva kammassa vipākāvasesena evarūpaṁ attabhāvapaṭilābhaṁ paṭisaṁvedayatī” ti. (sabbesaṁ suttantānaṁ eseva peyyālo). paṭhamaṁ.

2. pesisuttaṁ

203. “idhāhaṁ, āvuso, gijjhakūṭā pabbatā orohanto addasaṁ maṁsapesiṁ vehāsaṁ gacchantiṁ. tamenaṁ gijjhāpi kākāpi kulalāpi anupatitvā anupatitvā vitacchenti virājenti {virājenti (sī0 syā0 kaṁ0), vibhajenti (pī0 ka0)}. sā sudaṁ aṭṭassaraṁ karoti ...pe0 ... eso, bhikkhave, satto imasmiṁyeva rājagahe goghātako ahosi ...pe0 .... dutiyaṁ.

3. piṇḍasuttaṁ

204. “idhāhaṁ, āvuso, gijjhakūṭā pabbatā orohanto addasaṁ maṁsapiṇḍaṁ vehāsaṁ gacchantaṁ. tamenaṁ gijjhāpi kākāpi kulalāpi anupatitvā anupatitvā vitacchenti virājenti. sā sudaṁ aṭṭassaraṁ karoti ...pe0 ... eso, bhikkhave, satto imasmiṁyeva rājagahe sākuṇiko ahosi ...pe0 .... tatiyaṁ.

4. nicchavisuttaṁ

205. “idhāhaṁ, āvuso, gijjhakūṭā pabbatā orohanto addasaṁ nicchaviṁ purisaṁ vehāsaṁ gacchantaṁ. tamenaṁ gijjhāpi kākāpi kulalāpi anupatitvā anupatitvā vitacchenti virājenti. so sudaṁ aṭṭassaraṁ karoti ...pe0 ... eso, bhikkhave, satto imasmiṁyeva rājagahe orabbhiko ahosi ...pe0 .... catutthaṁ.

5. asilomasuttaṁ

206. “idhāhaṁ, āvuso, gijjhakūṭā pabbatā orohanto addasaṁ asilomaṁ purisaṁ vehāsaṁ gacchantaṁ. tassa te asī uppatitvā uppatitvā tasseva kāye nipatanti. so sudaṁ aṭṭassaraṁ karoti ...pe0 ... eso, bhikkhave, satto imasmiṁyeva rājagahe sūkariko ahosi ...pe0 .... pañcamaṁ.

6. sattisuttaṁ

207. “idhāhaṁ, āvuso, gijjhakūṭā pabbatā orohanto addasaṁ sattilomaṁ purisaṁ vehāsaṁ gacchantaṁ. tassa tā sattiyo uppatitvā uppatitvā tasseva kāye nipatanti. so sudaṁ aṭṭassaraṁ karoti ...pe0 ... eso, bhikkhave, satto imasmiṁyeva rājagahe māgaviko ahosi ...pe0 .... chaṭṭhaṁ.

7. usulomasuttaṁ

208. “idhāhaṁ, āvuso, gijjhakūṭā pabbatā orohanto addasaṁ usulomaṁ purisaṁ vehāsaṁ gacchantaṁ. tassa te usū uppatitvā uppatitvā tasseva kāye nipatanti. so sudaṁ aṭṭassaraṁ karoti ...pe0 ... eso, bhikkhave, satto imasmiṁyeva rājagahe kāraṇiko ahosi ...pe0 .... sattamaṁ.

8. sūcilomasuttaṁ

209. “idhāhaṁ, āvuso, gijjhakūṭā pabbatā orohanto addasaṁ sūcilomaṁ purisaṁ vehāsaṁ gacchantaṁ. tassa tā sūciyo uppatitvā uppatitvā tasseva kāye nipatanti. so sudaṁ aṭṭassaraṁ karoti ...pe0 ... eso, bhikkhave, satto imasmiṁyeva rājagahe sūto {sārathiko (ka0 vinayepi)} ahosi ...pe0 .... aṭṭhamaṁ.

9. dutiyasūcilomasuttaṁ

210. “idhāhaṁ, āvuso, gijjhakūṭā pabbatā orohanto addasaṁ sūcilomaṁ purisaṁ vehāsaṁ gacchantaṁ. tassa tā sūciyo sīse pavisitvā mukhato nikkhamanti; mukhe pavisitvā urato nikkhamanti; ure pavisitvā udarato nikkhamanti; udare pavisitvā ūrūhi nikkhamanti; ūrūsu pavisitvā jaṅghāhi nikkhamanti; jaṅghāsu pavisitvā pādehi nikkhamanti; so sudaṁ aṭṭassaraṁ karoti ...pe0 ... eso, bhikkhave, satto imasmiṁyeva rājagahe sūcako ahosi ...pe0 .... navamaṁ.

10. kumbhaṇḍasuttaṁ

211. “idhāhaṁ, āvuso, gijjhakūṭā pabbatā orohanto addasaṁ kumbhaṇḍaṁ purisaṁ vehāsaṁ gacchantaṁ. so gacchantopi teva aṇḍe khandhe āropetvā gacchati. nisīdantopi tesveva aṇḍesu nisīdati. tamenaṁ gijjhāpi kākāpi kulalāpi anupatitvā anupatitvā vitacchenti virājenti. so sudaṁ aṭṭassaraṁ karoti ...pe0 ... eso, bhikkhave, satto imasmiṁyeva rājagahe gāmakūṭako ahosi ...pe0 .... dasamaṁ.

paṭhamo vaggo.

tassuddānaṁ --

aṭṭhi pesi ubho gāvaghātakā,

piṇḍo sākuṇiyo nicchavorabbhi.

asi sūkariko sattimāgavi,

usu kāraṇiko sūci sārathi.

yo ca sibbiyati sūcako hi so,

aṇḍabhāri ahu gāmakūṭakoti..

2. dutiyavaggo

1. sasīsakasuttaṁ

212. evaṁ me sutaṁ -- ekaṁ samayaṁ rājagahe veḷuvane. “idhāhaṁ, āvuso, gijjhakūṭā pabbatā orohanto addasaṁ purisaṁ gūthakūpe sasīsakaṁ nimuggaṁ ...pe0 ... eso, bhikkhave, satto imasmiṁyeva rājagahe pāradāriko ahosi ...pe0 .... paṭhamaṁ.

2. gūthakhādasuttaṁ

213. “idhāhaṁ, āvuso, gijjhakūṭā pabbatā orohanto addasaṁ purisaṁ gūthakūpe nimuggaṁ ubhohi hatthehi gūthaṁ khādantaṁ ...pe0 ... eso, bhikkhave, satto imasmiṁyeva rājagahe duṭṭhabrāhmaṇo ahosi. so kassapassa sammāsambuddhassa pāvacane bhikkhusaṅghaṁ bhattena nimantetvā doṇiyo {doṇiyā (syā0 kaṁ0 pī0 ka0)} gūthassa pūrāpetvā etadavoca -- aho bhonto, yāvadatthaṁ bhuñjantu ceva harantu cāti ...pe0 .... dutiyaṁ.

3. nicchavitthisuttaṁ

214. “idhāhaṁ, āvuso, gijjhakūṭā pabbatā orohanto addasaṁ nicchaviṁ itthiṁ vehāsaṁ gacchantiṁ. tamenaṁ gijjhāpi kākāpi kulalāpi anupatitvā anupatitvā vitacchenti virājenti. sā sudaṁ aṭṭassaraṁ karoti ...pe0 ... esā, bhikkhave, itthī imasmiṁyeva rājagahe aticārinī ahosi ...pe0 .... tatiyaṁ.

4. maṅgulitthisuttaṁ

215. “idhāhaṁ, āvuso, gijjhakūṭā pabbatā orohanto addasaṁ itthiṁ duggandhaṁ maṅguliṁ vehāsaṁ gacchantiṁ. tamenaṁ gijjhāpi kākāpi kulalāpi anupatitvā anupatitvā vitacchenti virājenti. sā sudaṁ aṭṭassaraṁ karoti ...pe0 ... esā, bhikkhave, itthī imasmiṁyeva rājagahe ikkhaṇikā ahosi ...pe0 .... catutthaṁ.

5. okilinīsuttaṁ

216. “idhāhaṁ, āvuso, gijjhakūṭā pabbatā orohanto addasaṁ itthiṁ uppakkaṁ okiliniṁ okiriniṁ vehāsaṁ gacchantiṁ. sā sudaṁ aṭṭassaraṁ karoti ...pe0 ... esā, bhikkhave, itthī kaliṅgassa rañño aggamahesī ahosi. sā issāpakatā sapattiṁ aṅgārakaṭāhena okiri ...pe0 .... pañcamaṁ.

6. asīsakasuttaṁ

217. “idhāhaṁ, āvuso, gijjhakūṭā pabbatā orohanto addasaṁ asīsakaṁ kabandhaṁ {kavandhaṁ (sī0 pī0)} vehāsaṁ gacchantaṁ. tassa ure akkhīni ceva honti mukhañca. tamenaṁ gijjhāpi kākāpi kulalāpi anupatitvā anupatitvā vitacchenti virājenti. so sudaṁ aṭṭassaraṁ karoti ...pe0 ... eso, bhikkhave, satto imasmiṁyeva rājagahe hāriko nāma coraghātako ahosi ...pe0 .... chaṭṭhaṁ.

7. pāpabhikkhusuttaṁ

218. “idhāhaṁ, āvuso, gijjhakūṭā pabbatā orohanto addasaṁ bhikkhuṁ vehāsaṁ gacchantaṁ. tassa saṅghāṭipi ādittā sampajjalitā sajotibhūtā {sañjotibhūtā (syā0 kaṁ0)}, pattopi āditto sampajjalito sajotibhūto, kāyabandhanampi ādittaṁ sampajjalitaṁ sajotibhūtaṁ, kāyopi āditto sampajjalito sajotibhūto. so sudaṁ aṭṭassaraṁ karoti ...pe0 ... eso, bhikkhave, bhikkhu kassapassa sammāsambuddhassa pāvacane pāpabhikkhu ahosi ...pe0 .... sattamaṁ.

8. pāpabhikkhunīsuttaṁ

219. “addasaṁ bhikkhuniṁ vehāsaṁ gacchantiṁ. tassā saṅghāṭipi ādittā ...pe0 ... pāpabhikkhunī ahosi ...pe0 .... aṭṭhamaṁ.

9. pāpasikkhamānasuttaṁ

220. “addasaṁ sikkhamānaṁ vehāsaṁ gacchantiṁ. tassā saṅghāṭipi ādittā ...pe0 ... pāpasikkhamānā ahosi ...pe0 .... navamaṁ.

10. pāpasāmaṇerasuttaṁ

221. “addasaṁ sāmaṇeraṁ vehāsaṁ gacchantaṁ. tassa saṅghāṭipi ādittā ...pe0 ... pāpasāmaṇero ahosi ...pe0 .... dasamaṁ.

11. pāpasāmaṇerīsuttaṁ

222. “idhāhaṁ, āvuso, gijjhakūṭā pabbatā orohanto addasaṁ sāmaṇeriṁ vehāsaṁ gacchantiṁ. tassā saṅghāṭipi ādittā sampajjalitā sajotibhūtā, pattopi āditto sampajjalito sajotibhūto, kāyabandhanampi ādittaṁ sampajjalitaṁ sajotibhūtaṁ, kāyopi āditto sampajjalito sajotibhūto. sā sudaṁ aṭṭassaraṁ karoti. tassa mayhaṁ, āvuso, etadahosi -- `acchariyaṁ vata, bho, abbhutaṁ vata, bho! evarūpopi nāma satto bhavissati! evarūpopi nāma yakkho bhavissati! evarūpopi nāma attabhāvapaṭilābho bhavissatī” 'ti!!

atha kho bhagavā bhikkhū āmantesi -- “cakkhubhūtā vata, bhikkhave, sāvakā viharanti; ñāṇabhūtā vata, bhikkhave, sāvakā viharanti, yatra hi nāma sāvako evarūpaṁ ñassati vā dakkhati vā sakkhiṁ vā karissati. pubbeva me sā, bhikkhave, sāmaṇerī diṭṭhā ahosi. api cāhaṁ na byākāsiṁ. ahañcetaṁ byākareyyaṁ, pare ca me na saddaheyyuṁ. ye me na saddaheyyuṁ, tesaṁ taṁ assa dīgharattaṁ ahitāya dukkhāya. esā, bhikkhave, sāmaṇerī kassapassa sammāsambuddhassa pāvacane pāpasāmaṇerī ahosi. sā tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccitvā tasseva kammassa vipākāvasesena evarūpaṁ attabhāvapaṭilābhaṁ paṭisaṁvedayatī” ti. ekādasamaṁ.

dutiyo vaggo.

tassuddānaṁ --

kūpe nimuggo hi so pāradāriko.

gūthakhādi ahu duṭṭhabrāhmaṇo..

nicchavitthi aticārinī ahu.

maṅgulitthi ahu ikkhaṇitthikā..

okilini sapattaṅgārokiri.

sīsacchinno ahu coraghātako..

bhikkhu bhikkhunī sikkhamānā.

sāmaṇero atha sāmaṇerikā..

kassapassa vinayasmiṁ pabbajjaṁ.

pāpakammaṁ kariṁsu tāvadeti..

lakkhaṇasaṁyuttaṁ samattaṁ.

9. opammasaṁyuttaṁ

1. kūṭasuttaṁ

223. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca -- “seyyathāpi, bhikkhave, kūṭāgārassa yā kāci gopānasiyo sabbā tā kūṭaṅgamā kūṭasamosaraṇā kūṭasamugghātā sabbā tā samugghātaṁ gacchanti; evameva kho, bhikkhave, ye keci akusalā dhammā sabbe te avijjāmūlakā avijjāsamosaraṇā avijjāsamugghātā, sabbe te samugghātaṁ gacchanti. tasmātiha, bhikkhave, evaṁ sikkhitabbaṁ -- `appamattā viharissāmā'ti. evañhi vo, bhikkhave, sikkhitabban”-ti. paṭhamaṁ.

2. nakhasikhasuttaṁ

224. sāvatthiyaṁ viharati. atha kho bhagavā parittaṁ nakhasikhāyaṁ paṁsuṁ āropetvā bhikkhū āmantesi -- “taṁ kiṁ maññatha bhikkhave, katamaṁ nu kho bahutaraṁ, yo vāyaṁ {yo cāyaṁ (bahūsu)} mayā paritto nakhasikhāyaṁ paṁsu āropito ayaṁ vā {yā cāyaṁ (syā0 ka0)} mahāpathavī” ti? “etadeva, bhante, bahutaraṁ yadidaṁ mahāpathavī. appamattakoyaṁ bhagavatā paritto nakhasikhāyaṁ paṁsu āropito. saṅkhampi na upeti upanidhimpi na upeti kalabhāgampi na upeti mahāpathaviṁ upanidhāya bhagavatā paritto nakhasikhāyaṁ paṁsu āropito” ti. “evameva kho, bhikkhave, appakā te sattā ye manussesu paccājāyanti; atha kho eteyeva bahutarā sattā ye aññatra manussehi paccājāyanti. tasmātiha, bhikkhave, evaṁ sikkhitabbaṁ -- `appamattā viharissāmā'ti. evañhi vo, bhikkhave, sikkhitabban”-ti. dutiyaṁ.

3. kulasuttaṁ

225. sāvatthiyaṁ viharati ...pe0 ... “seyyathāpi, bhikkhave, yāni kānici kulāni bahutthikāni appapurisāni tāni suppadhaṁsiyāni honti corehi kumbhatthenakehi ; evameva kho, bhikkhave, yassa kassaci bhikkhuno mettācetovimutti abhāvitā abahulīkatā so suppadhaṁsiyo hoti amanussehi. seyyathāpi, bhikkhave, yāni kānici kulāni appitthikāni bahupurisāni tāni duppadhaṁsiyāni honti corehi kumbhatthenakehi, evameva kho, bhikkhave, yassa kassaci bhikkhuno mettācetovimutti bhāvitā bahulīkatā so duppadhaṁsiyo hoti amanussehi. tasmātiha, bhikkhave, evaṁ sikkhitabbaṁ -- `mettā no cetovimutti bhāvitā bhavissati bahulīkatā yānīkatā vatthukatā anuṭṭhitā paricitā susamāraddhā'ti. evañhi vo, bhikkhave, sikkhitabban”-ti. tatiyaṁ.

4. okkhāsuttaṁ

226. sāvatthiyaṁ viharati ...pe0 ... “yo, bhikkhave, pubbaṇhasamayaṁ okkhāsataṁ dānaṁ dadeyya, yo majjhanhikasamayaṁ okkhāsataṁ dānaṁ dadeyya, yo sāyanhasamayaṁ okkhāsataṁ dānaṁ dadeyya, yo vā pubbaṇhasamayaṁ antamaso gadduhanamattampi mettacittaṁ bhāveyya, yo vā majjhanhikasamayaṁ antamaso gadduhanamattampi mettacittaṁ bhāveyya, yo vā sāyanhasamayaṁ antamaso gadduhanamattampi mettacittaṁ bhāveyya, idaṁ tato mahapphalataraṁ. tasmātiha, bhikkhave, evaṁ sikkhitabbaṁ -- `mettā no cetovimutti bhāvitā bhavissati bahulīkatā yānīkatā vatthukatā anuṭṭhitā paricitā susamāraddhā'ti. evañhi vo, bhikkhave, sikkhitabban”-ti. catutthaṁ.

5. sattisuttaṁ

227. sāvatthiyaṁ viharati ...pe0 ... “seyyathāpi, bhikkhave, satti tiṇhaphalā. atha puriso āgaccheyya -- `ahaṁ imaṁ sattiṁ tiṇhaphalaṁ pāṇinā vā muṭṭhinā vā paṭileṇissāmi paṭikoṭṭissāmi paṭivaṭṭessāmī'ti. taṁ kiṁ maññatha, bhikkhave, bhabbo nu kho so puriso amuṁ sattiṁ tiṇhaphalaṁ pāṇinā vā muṭṭhinā vā paṭileṇetuṁ paṭikoṭṭetuṁ paṭivaṭṭetu” nti? “no hetaṁ, bhante”. “taṁ kissa hetu” ? “asu hi, bhante, satti tiṇhaphalā na sukarā pāṇinā vā muṭṭhinā vā paṭileṇetuṁ paṭikoṭṭetuṁ paṭivaṭṭetuṁ. yāvadeva ca pana so puriso kilamathassa vighātassa bhāgī assā” ti.

“evameva kho, bhikkhave, yassa kassaci bhikkhuno mettācetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā, tassa ce amanusso cittaṁ khipitabbaṁ maññeyya; atha kho sveva amanusso kilamathassa vighātassa bhāgī assa. tasmātiha, bhikkhave, evaṁ sikkhitabbaṁ -- `mettā no cetovimutti bhāvitā bhavissati bahulīkatā yānīkatā vatthukatā anuṭṭhitā paricitā susamāraddhā'ti. evañhi vo, bhikkhave, sikkhitabban”-ti. pañcamaṁ.

6. dhanuggahasuttaṁ

228. sāvatthiyaṁ viharati ...pe0 ... “seyyathāpi, bhikkhave, cattāro daḷhadhammā dhanuggahā susikkhitā katahatthā katūpāsanā catuddisā ṭhitā assu. atha puriso āgaccheyya -- `ahaṁ imesaṁ catunnaṁ daḷhadhammānaṁ dhanuggahānaṁ susikkhitānaṁ katahatthānaṁ katūpāsanānaṁ catuddisā kaṇḍe khitte appatiṭṭhite pathaviyaṁ gahetvā āharissāmī'ti. taṁ kiṁ maññatha, bhikkhave, `javano puriso paramena javena samannāgato'ti alaṁ vacanāyā” ti?

“ekassa cepi, bhante, daḷhadhammassa dhanuggahassa susikkhitassa katahatthassa katūpāsanassa kaṇḍaṁ khittaṁ appatiṭṭhitaṁ pathaviyaṁ gahetvā āhareyya -- `javano puriso paramena javena samannāgato'ti alaṁ vacanāya, ko pana vādo catunnaṁ daḷhadhammānaṁ dhanuggahānaṁ susikkhitānaṁ katahatthānaṁ katūpāsanānan”-ti?

“yathā ca, bhikkhave, tassa purisassa javo, yathā ca candimasūriyānaṁ javo, tato sīghataro. yathā ca, bhikkhave, tassa purisassa javo yathā ca candimasūriyānaṁ javo yathā ca yā devatā candimasūriyānaṁ purato dhāvanti tāsaṁ devatānaṁ javo, ( ) {(tato sīghataro. yathā ca bhikkhave tassa purisassa javo, yathā ca candimasuriyānaṁ javo, yathā ca yā devatā candimasuriyānaṁ purato dhāvanti, tāsaṁ devatānaṁ javo,) (sī0 syā0 kaṁ0)} tato sīghataraṁ āyusaṅkhārā khiyanti. tasmātiha, bhikkhave, evaṁ sikkhitabbaṁ -- `appamattā viharissāmā'ti. evañhi vo, bhikkhave, sikkhitabban”-ti. chaṭṭhaṁ.

7. āṇisuttaṁ

229. sāvatthiyaṁ viharati ...pe0 ... “bhūtapubbaṁ, bhikkhave, dasārahānaṁ ānako {āṇako (sī0)} nāma mudiṅgo ahosi. tassa dasārahā ānake ghaṭite aññaṁ āṇiṁ odahiṁsu. ahu kho so, bhikkhave, samayo yaṁ ānakassa mudiṅgassa porāṇaṁ pokkharaphalakaṁ antaradhāyi. āṇisaṅghāṭova avasissi. evameva kho, bhikkhave, bhavissanti bhikkhū anāgatamaddhānaṁ, ye te suttantā tathāgatabhāsitā gambhīrā gambhīratthā lokuttarā suññatappaṭisaṁyuttā, tesu bhaññamānesu na sussūsissanti na sotaṁ odahissanti na aññā cittaṁ upaṭṭhāpessanti na ca te dhamme uggahetabbaṁ pariyāpuṇitabbaṁ maññissanti”.

“ye pana te suttantā kavikatā kāveyyā cittakkharā cittabyañjanā bāhirakā sāvakabhāsitā, tesu bhaññamānesu sussūsissanti, sotaṁ odahissanti, aññā cittaṁ upaṭṭhāpessanti, te ca dhamme uggahetabbaṁ pariyāpuṇitabbaṁ maññissanti. evametesaṁ, bhikkhave, suttantānaṁ tathāgatabhāsitānaṁ gambhīrānaṁ gambhīratthānaṁ lokuttarānaṁ suññatappaṭisaṁyuttānaṁ antaradhānaṁ bhavissati. tasmātiha, bhikkhave, evaṁ sikkhitabbaṁ -- `ye te suttantā tathāgatabhāsitā gambhīrā gambhīratthā lokuttarā suññatappaṭisaṁyuttā, tesu bhaññamānesu sussūsissāma, sotaṁ odahissāma, aññā cittaṁ upaṭṭhāpessāma, te ca dhamme uggahetabbaṁ pariyāpuṇitabbaṁ maññissāmā'ti. evañhi vo, bhikkhave, sikkhitabban”-ti. sattamaṁ.

8. kaliṅgarasuttaṁ

230. evaṁ me sutaṁ -- ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. tatra kho bhagavā bhikkhū āmantesi “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“kaliṅgarūpadhānā, bhikkhave, etarahi licchavī viharanti appamattā ātāpino upāsanasmiṁ. tesaṁ rājā māgadho ajātasattu vedehiputto na labhati otāraṁ na labhati ārammaṇaṁ. bhavissanti, bhikkhave, anāgatamaddhānaṁ licchavī sukhumālā {sukumālā (sī0), sukhumā (ka0)} mudutalunahatthapādā {mudutalāhatthapādā (syā0 kaṁ0)} te mudukāsu seyyāsu tūlabimbohanāsu {tūlabimbohanāsu (syā0 kaṁ0 pī0), tūlabimbohanādīsu (sī0), tūlabibbohanādīsu (ka0)} yāvasūriyuggamanā seyyaṁ kappissanti. tesaṁ rājā māgadho ajātasattu vedehiputto lacchati otāraṁ lacchati ārammaṇaṁ.

“kaliṅgarūpadhānā, bhikkhave, etarahi bhikkhū viharanti appamattā ātāpino padhānasmiṁ. tesaṁ māro pāpimā na labhati otāraṁ na labhati ārammaṇaṁ. bhavissanti, bhikkhave, anāgatamaddhānaṁ bhikkhū sukhumā mudutalunahatthapādā. te mudukāsu seyyāsu tūlabimbohanāsu yāvasūriyuggamanā seyyaṁ kappissanti. tesaṁ māro pāpimā lacchati otāraṁ lacchati ārammaṇaṁ. tasmātiha, bhikkhave, evaṁ sikkhitabbaṁ -- `kaliṅgarūpadhānā viharissāma appamattā ātāpino padhānasmi'nti. evañhi vo, bhikkhave, sikkhitabban”-ti. aṭṭhamaṁ.

9. nāgasuttaṁ

231. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññataro navo bhikkhu ativelaṁ kulāni upasaṅkamati. tamenaṁ bhikkhū evamāhaṁsu -- “māyasmā ativelaṁ kulāni upasaṅkamī” ti. so bhikkhu bhikkhūhi vuccamāno evamāha -- “ime hi nāma therā bhikkhū kulāni upasaṅkamitabbaṁ maññissanti, kimaṅgaṁ {kimaṅga (sī0)} panāhan”-ti?

atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “idha, bhante, aññataro navo bhikkhu ativelaṁ kulāni upasaṅkamati. tamenaṁ bhikkhū evamāhaṁsu -- `māyasmā ativelaṁ kulāni upasaṅkamī'ti. so bhikkhu bhikkhūhi vuccamāno evamāha -- `ime hi nāma therā bhikkhū kulāni upasaṅkamitabbaṁ maññissanti, kimaṅgaṁ panāha” 'nti.

“bhūtapubbaṁ, bhikkhave, araññāyatane mahāsarasī. taṁ nāgā upanissāya viharanti. te taṁ sarasiṁ ogāhetvā soṇḍāya bhisamuḷālaṁ abbuhetvā {abbhūhetvā (ka0), abbāhitvā (mahāva0 278)} suvikkhālitaṁ vikkhāletvā akaddamaṁ saṅkhāditvā {saṅkharitvā (pī0 ka0)} ajjhoharanti. tesaṁ taṁ vaṇṇāya ceva hoti balāya ca, na ca tatonidānaṁ maraṇaṁ vā nigacchanti maraṇamattaṁ vā dukkhaṁ. tesaṁyeva kho pana, bhikkhave, mahānāgānaṁ anusikkhamānā taruṇā bhiṅkacchāpā taṁ sarasiṁ ogāhetvā soṇḍāya bhisamuḷālaṁ abbuhetvā na suvikkhālitaṁ vikkhāletvā sakaddamaṁ asaṅkhāditvā ajjhoharanti. tesaṁ taṁ neva vaṇṇāya hoti na balāya. tatonidānaṁ maraṇaṁ vā nigacchanti maraṇamattaṁ vā dukkhaṁ.

“evameva kho, bhikkhave, idha therā bhikkhū pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisanti. te tattha dhammaṁ bhāsanti. tesaṁ gihī pasannākāraṁ karonti. te taṁ lābhaṁ agadhitā amucchitā anajjhopannā {anajjhāpannā (sabbattha) ma0 ni0 1 pāsarāsisuttavaṇṇanā oloketabbā} ādīnavadassāvino nissaraṇapaññā paribhuñjanti. tesaṁ taṁ vaṇṇāya ceva hoti balāya ca, na ca tatonidānaṁ maraṇaṁ vā nigacchanti maraṇamattaṁ vā dukkhaṁ. tesaṁyeva kho pana, bhikkhave, therānaṁ bhikkhūnaṁ anusikkhamānā navā bhikkhū pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisanti. te tattha dhammaṁ bhāsanti. tesaṁ gihī pasannākāraṁ karonti. te taṁ lābhaṁ gadhitā mucchitā ajjhopannā anādīnavadassāvino anissaraṇapaññā paribhuñjanti. tesaṁ taṁ neva vaṇṇāya hoti na balāya, te tatonidānaṁ maraṇaṁ vā nigacchanti maraṇamattaṁ vā dukkhaṁ. tasmātiha, bhikkhave, evaṁ sikkhitabbaṁ -- `agadhitā amucchitā anajjhopannā ādīnavadassāvino nissaraṇapaññā taṁ lābhaṁ paribhuñjissāmā'ti. evañhi vo, bhikkhave, sikkhitabban”-ti. navamaṁ.

10. biḷārasuttaṁ

232. sāvatthiyaṁ viharati. tena kho pana samayena aññataro bhikkhu ativelaṁ kulesu cārittaṁ āpajjati. tamenaṁ bhikkhū evamāhaṁsu -- “māyasmā ativelaṁ kulesu cārittaṁ āpajjī” ti. so bhikkhu bhikkhūhi vuccamāno na viramati. atha kho sambahulā bhikkhū yena bhagavā tenupasaṅkamiṁsu ; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “idha, bhante, aññataro bhikkhu ativelaṁ kulesu cārittaṁ āpajjati. tamenaṁ bhikkhū evamāhaṁsu -- `māyasmā ativelaṁ kulesu cārittaṁ āpajjī'ti. so bhikkhu bhikkhūhi vuccamāno na viramatī” ti.

“bhūtapubbaṁ, bhikkhave, biḷāro sandhisamalasaṅkaṭīre ṭhito ahosi mudumūsiṁ maggayamāno -- `yadāyaṁ mudumūsi gocarāya pakkamissati, tattheva naṁ gahetvā khādissāmī'ti. atha kho so, bhikkhave, mudumūsi gocarāya pakkāmi. tamenaṁ biḷāro gahetvā sahasā saṅkhāditvā {saṅkharitvā (pī0 ka0), maṁsaṁ khāditvā (syā0 kaṁ0), asaṁkhāditvā (katthaci)} ajjhohari. tassa so mudumūsi antampi khādi, antaguṇampi khādi. so tatonidānaṁ maraṇampi nigacchi maraṇamattampi dukkhaṁ.

“evameva kho, bhikkhave, idhekacco bhikkhu pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati arakkhiteneva kāyena arakkhitāya vācāya arakkhitena cittena, anupaṭṭhitāya satiyā, asaṁvutehi indriyehi. so tattha passati mātugāmaṁ dunnivatthaṁ vā duppārutaṁ vā. tassa mātugāmaṁ disvā dunnivatthaṁ vā duppārutaṁ vā rāgo cittaṁ anuddhaṁseti. so rāgānuddhaṁsena cittena maraṇaṁ vā nigacchati maraṇamattaṁ vā dukkhaṁ. maraṇañhetaṁ, bhikkhave, ariyassa vinaye yo sikkhaṁ paccakkhāya hīnāyāvattati. maraṇamattañhetaṁ, bhikkhave, dukkhaṁ yadidaṁ aññataraṁ saṁkiliṭṭhaṁ āpattiṁ āpajjati. yathārūpāya āpattiyā vuṭṭhānaṁ paññāyati. tasmātiha, bhikkhave, evaṁ sikkhitabbaṁ -- `rakkhiteneva kāyena rakkhitāya vācāya rakkhitena cittena, upaṭṭhitāya satiyā, saṁvutehi indriyehi gāmaṁ vā nigamaṁ vā piṇḍāya pavisissāmā'ti. evañhi vo, bhikkhave, sikkhitabban”-ti. dasamaṁ.

11. siṅgālasuttaṁ

233. sāvatthiyaṁ viharati ...pe0 ... “assuttha no tumhe, bhikkhave, rattiyā paccūsasamayaṁ jarasiṅgālassa vassamānassā” ti? “evaṁ, bhante”. “eso kho, bhikkhave, jarasiṅgālo ukkaṇḍakena nāma rogajātena phuṭṭho. so yena yena icchati tena tena gacchati; yattha yattha icchati tattha tattha tiṭṭhati; yattha yattha icchati tattha tattha nisīdati; yattha yattha icchati tattha tattha nipajjati; sītakopi naṁ vāto upavāyati. sādhu khvassa, bhikkhave, yaṁ idhekacco sakyaputtiyapaṭiñño evarūpampi attabhāvapaṭilābhaṁ paṭisaṁvediyetha. tasmātiha, bhikkhave, evaṁ sikkhitabbaṁ -- `appamattā viharissāmā'ti. evañhi vo, bhikkhave, sikkhitabban”-ti. ekādasamaṁ.

12. dutiyasiṅgālasuttaṁ

234. sāvatthiyaṁ viharati ...pe0 ... “assuttha no tumhe, bhikkhave, rattiyā paccūsasamayaṁ jarasiṅgālassa vassamānassā” ti? “evaṁ, bhante”. “siyā kho, bhikkhave, tasmiṁ jarasiṅgāle yā kāci kataññutā kataveditā, na tveva idhekacce sakyaputtiyapaṭiññe siyā yā kāci kataññutā kataveditā. tasmātiha, bhikkhave, evaṁ sikkhitabbaṁ -- `kataññuno bhavissāma katavedino; na ca no {na ca noti idaṁ sī0 pī0 potthakesu natthi} amhesu appakampi kataṁ nassissatī'ti {mā nassissatīti (sī0 pī0), vinassissatīti (syā0 kaṁ0)}. evañhi vo, bhikkhave, sikkhitabban”-ti. dvādasamaṁ.

opammasaṁyuttaṁ samattaṁ.

tassuddānaṁ --

kūṭaṁ nakhasikhaṁ kulaṁ, okkhā satti dhanuggaho.

āṇi kaliṅgaro nāgo, biḷāro dve siṅgālakāti..

10. bhikkhusaṁyuttaṁ

1. kolitasuttaṁ

235. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho āyasmā mahāmoggallāno bhikkhū āmantesi -- “āvuso bhikkhave” ti. “āvuso” ti kho te bhikkhū āyasmato mahāmoggallānassa paccassosuṁ.

āyasmā mahāmoggallāno etadavoca -- “idha mayhaṁ, āvuso, rahogatassa paṭisallīnassa evaṁ cetaso parivitakko udapādi -- `ariyo tuṇhībhāvo, ariyo tuṇhībhāvoti vuccati. katamo nu kho ariyo tuṇhībhāvo'ti? tassa mayhaṁ āvuso, etadahosi -- `idha bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. ayaṁ vuccati ariyo tuṇhībhāvo'ti. so khvāhaṁ, āvuso, vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihariṁ. tassa mayhaṁ, āvuso, iminā vihārena viharato vitakkasahagatā saññā manasikārā samudācaranti”.

“atha kho maṁ, āvuso, bhagavā iddhiyā upasaṅkamitvā etadavoca -- `moggallāna, moggallāna, mā, brāhmaṇa, ariyaṁ tuṇhībhāvaṁ pamādo, ariye tuṇhībhāve cittaṁ saṇṭhapehi, ariye tuṇhībhāve cittaṁ ekodibhāvaṁ karohi, ariye tuṇhībhāve cittaṁ samādahā'ti. so khvāhaṁ, āvuso, aparena samayena vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharāmi. yañhi taṁ, āvuso, sammā vadamāno vadeyya -- `satthārā anuggahito sāvako mahābhiññataṁ patto'ti, mamaṁ taṁ sammā vadamāno vadeyya -- `satthārā anuggahito sāvako mahābhiññataṁ patto” 'ti. paṭhamaṁ.

2. upatissasuttaṁ

236. sāvatthiyaṁ viharati. tatra kho āyasmā sāriputto bhikkhū āmantesi -- “āvuso bhikkhave” ti. “āvuso” ti kho te bhikkhū āyasmato sāriputtassa paccassosuṁ. āyasmā sāriputto etadavoca --

“idha mayhaṁ, āvuso, rahogatassa paṭisallīnassa evaṁ cetaso parivitakko udapādi -- `atthi nu kho taṁ kiñci lokasmiṁ yassa me vipariṇāmaññathābhāvā uppajjeyyuṁ sokaparidevadukkhadomanassupāyāsā'ti? tassa mayhaṁ, āvuso, etadahosi -- `natthi kho taṁ kiñci lokasmiṁ yassa me vipariṇāmaññathābhāvā uppajjeyyuṁ sokaparidevadukkhadomanassupāyāsā” 'ti.

evaṁ vutte, āyasmā ānando āyasmantaṁ sāriputtaṁ etadavoca -- “satthupi kho te, āvuso sāriputta, vipariṇāmaññathābhāvā nuppajjeyyuṁ sokaparidevadukkhadomanassupāyāsā” ti? “satthupi kho me, āvuso, vipariṇāmaññathābhāvā nuppajjeyyuṁ sokaparidevadukkhadomanassupāyāsā, api ca me evamassa -- `mahesakkho vata, bho, satthā antarahito mahiddhiko mahānubhāvo. sace hi bhagavā ciraṁ dīghamaddhānaṁ tiṭṭheyya tadassa bahujanahitāya bahujanasukhāya lokānukampāya atthāya hitāya sukhāya devamanussāna'nti. tathā hi panāyasmato sāriputtassa dīgharattaṁ ahaṅkāramamaṅkāramānānusayā susamūhatā. tasmā āyasmato sāriputtassa satthupi vipariṇāmaññathābhāvā nuppajjeyyuṁ sokaparidevadukkhadomanassupāyāsā” ti. dutiyaṁ.

3. ghaṭasuttaṁ

237. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā ca sāriputto āyasmā ca mahāmoggallāno rājagahe viharanti veḷuvane kalandakanivāpe ekavihāre. atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahāmoggallāno tenupasaṅkami; upasaṅkamitvā āyasmatā mahāmoggallānena saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho āyasmā sāriputto āyasmantaṁ mahāmoggallānaṁ etadavoca --

“vippasannāni kho te, āvuso moggallāna, indriyāni; parisuddho mukhavaṇṇo pariyodāto santena nūnāyasmā mahāmoggallāno ajja vihārena vihāsī” ti. “oḷārikena khvāhaṁ, āvuso, ajja vihārena vihāsiṁ. api ca, me ahosi dhammī kathā” ti. “kena saddhiṁ panāyasmato mahāmoggallānassa ahosi dhammī kathā” ti? “bhagavatā kho me, āvuso, saddhiṁ ahosi dhammī kathā” ti. “dūre kho, āvuso, bhagavā etarahi sāvatthiyaṁ viharati jetavane anāthapiṇḍikassa ārāme. kiṁ nu kho, āyasmā, mahāmoggallāno bhagavantaṁ iddhiyā upasaṅkami; udāhu bhagavā āyasmantaṁ mahāmoggallānaṁ iddhiyā upasaṅkamī” ti? “na khvāhaṁ, āvuso, bhagavantaṁ iddhiyā upasaṅkamiṁ; napi maṁ bhagavā iddhiyā upasaṅkami. api ca, me yāvatā bhagavā ettāvatā dibbacakkhu visujjhi dibbā ca sotadhātu. bhagavatopi yāvatāhaṁ ettāvatā dibbacakkhu visujjhi dibbā ca sotadhātū” ti. “yathākathaṁ panāyasmato mahāmoggallānassa bhagavatā saddhiṁ ahosi dhammī kathā” ti?

“idhāhaṁ, āvuso, bhagavantaṁ etadavocaṁ -- `āraddhavīriyo āraddhavīriyoti, bhante, vuccati. kittāvatā nu kho, bhante, āraddhavīriyo hotī'ti? evaṁ vutte, maṁ, āvuso, bhagavā etadavoca -- `idha, moggallāna, bhikkhu āraddhavīriyo viharati -- kāmaṁ taco ca nhāru ca aṭṭhī ca avasissatu, sarīre upasussatu maṁsalohitaṁ, yaṁ taṁ purisathāmena purisavīriyena purisaparakkamena pattabbaṁ na taṁ apāpuṇitvā vīriyassa saṇṭhānaṁ bhavissatīti. evaṁ kho, moggallāna, āraddhavīriyo hotī'ti. evaṁ kho me, āvuso, bhagavatā saddhiṁ ahosi dhammī kathā” ti.

“seyyathāpi, āvuso, himavato pabbatarājassa parittā pāsāṇasakkharā yāvadeva upanikkhepanamattāya ; evameva kho mayaṁ āyasmato mahāmoggallānassa yāvadeva upanikkhepanamattāya. āyasmā hi mahāmoggallāno mahiddhiko mahānubhāvo ākaṅkhamāno kappaṁ tiṭṭheyyā” ti.

“seyyathāpi, āvuso, mahatiyā loṇaghaṭāya parittā loṇasakkharāya yāvadeva upanikkhepanamattāya; evameva kho mayaṁ āyasmato sāriputtassa yāvadeva upanikkhepanamattāya. āyasmā hi sāriputto bhagavatā anekapariyāyena thomito vaṇṇito pasattho --

“sāriputtova paññāya, sīlena upasamena ca.

yopi pāraṅgato bhikkhu, etāvaparamo siyā” ti..

itiha te ubho mahānāgā aññamaññassa subhāsitaṁ sulapitaṁ samanumodiṁsūti. tatiyaṁ.

4. navasuttaṁ

238. sāvatthiyaṁ viharati. tena kho pana samayena aññataro navo bhikkhu pacchābhattaṁ piṇḍapātapaṭikkanto vihāraṁ pavisitvā appossukko tuṇhībhūto saṅkasāyati, na bhikkhūnaṁ veyyāvaccaṁ karoti cīvarakārasamaye. atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “idha, bhante, aññataro navo bhikkhu pacchābhattaṁ piṇḍapātapaṭikkanto vihāraṁ pavisitvā appossukko tuṇhībhūto saṅkasāyati, na bhikkhūnaṁ veyyāvaccaṁ karoti cīvarakārasamaye” ti.

atha kho bhagavā aññataraṁ bhikkhuṁ āmantesi -- “ehi tvaṁ, bhikkhu, mama vacanena taṁ bhikkhuṁ āmantehi `satthā taṁ, āvuso, āmantetī” 'ti. “evaṁ bhante” ti kho so bhikkhu bhagavato paṭissutvā yena so bhikkhu tenupasaṅkami; upasaṅkamitvā taṁ bhikkhuṁ etadavoca -- “satthā taṁ, āvuso, āmantetī” ti. “evamāvuso” ti kho so bhikkhu tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho taṁ bhikkhuṁ bhagavā etadavoca -- “saccaṁ kira tvaṁ, bhikkhu, pacchābhattaṁ piṇḍapātapaṭikkanto vihāraṁ pavisitvā appossukko tuṇhībhūto saṅkasāyasi, na bhikkhūnaṁ veyyāvaccaṁ karosi cīvarakārasamaye” ti? “ahampi kho, bhante, sakaṁ kiccaṁ karomī” ti.

atha kho bhagavā tassa bhikkhuno cetasā cetoparivitakkamaññāya bhikkhū āmantesi -- “mā kho tumhe, bhikkhave, etassa bhikkhuno ujjhāyittha. eso kho, bhikkhave, bhikkhu catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī akicchalābhī akasiralābhī, yassa catthāya kulaputtā sammadeva agārasmā anagāriyaṁ pabbajanti, tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī” ti.

idamavoca bhagavā. idaṁ vatvāna sugato athāparaṁ etadavoca satthā --

“nayidaṁ sithilamārabbha, nayidaṁ appena thāmasā.

nibbānaṁ adhigantabbaṁ, sabbadukkhappamocanaṁ..

“ayañca daharo bhikkhu, ayamuttamapuriso.

dhāreti antimaṁ dehaṁ, jetvā māraṁ savāhini” nti.. catutthaṁ.

5. sujātasuttaṁ

239. sāvatthiyaṁ viharati. atha kho āyasmā sujāto yena bhagavā tenupasaṅkami. addasā kho bhagavā āyasmantaṁ sujātaṁ dūratova āgacchantaṁ. disvāna bhikkhū āmantesi -- “ubhayenevāyaṁ, bhikkhave, kulaputto sobhati -- yañca abhirūpo dassanīyo pāsādiko paramāya vaṇṇapokkharatāya samannāgato, yassa catthāya kulaputtā sammadeva agārasmā anagāriyaṁ pabbajjanti tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī” ti. idamavoca bhagavā ...pe0 ... satthā --

“sobhati vatāyaṁ bhikkhu, ujubhūtena cetasā.

vippayutto visaṁyutto, anupādāya nibbuto.

dhāreti antimaṁ dehaṁ, jetvā māraṁ savāhini” nti.. pañcamaṁ.

6. lakuṇḍakabhaddiyasuttaṁ

240. sāvatthiyaṁ viharati. atha kho āyasmā lakuṇḍakabhaddiyo yena bhagavā tenupasaṅkami. addasā kho bhagavā āyasmantaṁ lakuṇḍakabhaddiyaṁ dūratova āgacchantaṁ. disvāna bhikkhū āmantesi -- “passatha no tumhe, bhikkhave, etaṁ bhikkhuṁ āgacchantaṁ dubbaṇṇaṁ duddasikaṁ okoṭimakaṁ bhikkhūnaṁ paribhūtarūpan”-ti? “evaṁ, bhante”. “eso kho, bhikkhave, bhikkhu mahiddhiko mahānubhāvo, na ca sā samāpatti sulabharūpā yā tena bhikkhunā asamāpannapubbā. yassa catthāya kulaputtā sammadeva agārasmā anagāriyaṁ pabbajanti, tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī” ti. idamavoca bhagavā ...pe0 ... satthā --

“haṁsā koñcā mayūrā ca, hatthayo pasadā migā.

sabbe sīhassa bhāyanti, natthi kāyasmiṁ tulyatā..

“evameva manussesu, daharo cepi paññavā.

so hi tattha mahā hoti, neva bālo sarīravā” ti.. chaṭṭhaṁ.

7. visākhasuttaṁ

241. evaṁ me sutaṁ -- ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. tena kho pana samayena āyasmā visākho pañcālaputto upaṭṭhānasālāyaṁ bhikkhū dhammiyā kathāya sandasseti samādapeti samuttejeti sampahaṁseti, poriyā vācāya vissaṭṭhāya anelagalāya atthassa viññāpaniyā pariyāpannāya anissitāya.

atha kho bhagavā sāyanhasamayaṁ paṭisallānā vuṭṭhito yena upaṭṭhānasālā tenupasaṅkami; upasaṅkamitvā paññatte āsane nisīdi. nisajja kho bhagavā bhikkhū āmantesi -- “ko nu kho, bhikkhave, upaṭṭhānasālāyaṁ bhikkhū dhammiyā kathāya sandasseti samādapeti samuttejeti sampahaṁseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā” ti? “āyasmā, bhante, visākho pañcālaputto upaṭṭhānasālāyaṁ bhikkhū dhammiyā kathāya sandasseti samādapeti samuttejeti sampahaṁseti, poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā” ti.

atha kho bhagavā āyasmantaṁ visākhaṁ pañcālaputtaṁ āmantesi -- “sādhu sādhu, visākha, sādhu kho tvaṁ, visākha, bhikkhū dhammiyā kathāya sandassesi ...pe0 ... atthassa viññāpaniyā pariyāpannāya anissitāyā” ti.

idamavoca bhagavā. idaṁ vatvāna sugato athāparaṁ etadavoca satthā --

“nābhāsamānaṁ jānanti, missaṁ bālehi paṇḍitaṁ.

bhāsamānañca jānanti, desentaṁ amataṁ padaṁ..

“bhāsaye jotaye dhammaṁ, paggaṇhe isinaṁ dhajaṁ.

subhāsitadhajā isayo, dhammo hi isinaṁ dhajo” ti.. sattamaṁ.

8. nandasuttaṁ

242. sāvatthiyaṁ viharati. atha kho āyasmā nando bhagavato mātucchāputto ākoṭitapaccākoṭitāni cīvarāni pārupitvā akkhīni añjetvā acchaṁ pattaṁ gahetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ nandaṁ bhagavā etadavoca -- “na kho te taṁ, nanda, patirūpaṁ kulaputtassa saddhā agārasmā anagāriyaṁ pabbajitassa, yaṁ tvaṁ ākoṭitapaccākoṭitāni cīvarāni pārupeyyāsi, akkhīni ca añjeyyāsi, acchañca pattaṁ dhāreyyāsi. etaṁ kho te, nanda, patirūpaṁ kulaputtassa saddhā agārasmā anagāriyaṁ pabbajitassa, yaṁ tvaṁ āraññiko ca assasi, piṇḍapātiko ca paṁsukuliko ca kāmesu ca anapekkho vihareyyāsī” ti. idamavoca bhagavā ...pe0 ... satthā --

“kadāhaṁ nandaṁ passeyyaṁ, āraññaṁ paṁsukūlikaṁ.

aññātuñchena yāpentaṁ, kāmesu anapekkhinan”-ti..

atha kho āyasmā nando aparena samayena āraññiko ca piṇḍapātiko ca paṁsukūliko ca kāmesu ca anapekkho vihāsīti. aṭṭhamaṁ.

9. tissasuttaṁ

243. sāvatthiyaṁ viharati. atha kho āyasmā tisso bhagavato pitucchāputto yena bhagavā tenupasaṅkami ; upasaṅkamitvā bhagavantaṁ abhivādetvā ekamantaṁ nisīdi dukkhī dummano assūni pavattayamāno. atha kho bhagavā āyasmantaṁ tissaṁ etadavoca -- “kiṁ nu kho tvaṁ, tissa, ekamantaṁ nisinno dukkhī dummano assūni pavattayamāno” ti? “tathā hi pana maṁ, bhante, bhikkhū samantā vācāsannitodakena {vācāya sannitodakena (ka0)} sañjambharimakaṁsū” ti {sañjabbharimakaṁsūti (?)}. “tathāhi pana tvaṁ, tissa, vattā no ca vacanakkhamo; na kho te taṁ, tissa, patirūpaṁ kulaputtassa saddhā agārasmā anagāriyaṁ pabbajitassa, yaṁ tvaṁ vattā no ca vacanakkhamo. etaṁ kho te, tissa, patirūpaṁ kulaputtassa saddhā agārasmā anagāriyaṁ pabbajitassa -- `yaṁ tvaṁ vattā ca assa vacanakkhamo cā” 'ti.

idamavoca bhagavā. idaṁ vatvāna sugato athāparaṁ etadavoca satthā --

“kiṁ nu kujjhasi mā kujjhi, akkodho tissa te varaṁ.

kodhamānamakkhavinayatthañhi, tissa brahmacariyaṁ vussatī” ti.. navamaṁ.

10. theranāmakasuttaṁ

244. ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena aññataro bhikkhu theranāmako ekavihārī ceva hoti ekavihārassa ca vaṇṇavādī. so eko gāmaṁ piṇḍāya pavisati eko paṭikkamati eko raho nisīdati eko caṅkamaṁ adhiṭṭhāti. atha kho sambahulā bhikkhū yena bhagavā tenupasaṅkamiṁsu ; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “idha, bhante, aññataro bhikkhu theranāmako ekavihārī ekavihārassa ca vaṇṇavādī” ti.

atha kho bhagavā aññataraṁ bhikkhuṁ āmantesi -- “ehi tvaṁ, bhikkhu, mama vacanena theraṁ bhikkhuṁ āmantehi -- `satthā taṁ, āvuso thera, āmantetī” 'ti. “evaṁ, bhante” ti kho so bhikkhu bhagavato paṭissutvā yenāyasmā thero tenupasaṅkami; upasaṅkamitvā āyasmantaṁ theraṁ etadavoca -- “satthā taṁ, āvuso thera, āmantetī” ti. “evamāvuso” ti kho āyasmā thero tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ theraṁ bhagavā etadavoca -- “saccaṁ kira tvaṁ, thera, ekavihārī ekavihārassa ca vaṇṇavādī” ti? “evaṁ, bhante”. “yathā kathaṁ pana tvaṁ, thera, ekavihārī ekavihārassa ca vaṇṇavādī” ti? “idhāhaṁ, bhante, eko gāmaṁ piṇḍāya pavisāmi eko paṭikkamāmi eko raho nisīdāmi eko caṅkamaṁ adhiṭṭhāmi. evaṁ khvāhaṁ, bhante, ekavihārī ekavihārassa ca vaṇṇavādī” ti.

“attheso, thera, ekavihāro neso natthīti vadāmi. api ca, thera, yathā ekavihāro vitthārena paripuṇṇo hoti taṁ suṇāhi, sādhukaṁ manasi karohi; bhāsissāmī” ti. “evaṁ, bhante” ti kho ...pe0 .... “kathañca, thera, ekavihāro vitthārena paripuṇṇo hoti. idha, thera, yaṁ atītaṁ taṁ pahīnaṁ, yaṁ anāgataṁ taṁ paṭinissaṭṭhaṁ, paccuppannesu ca attabhāvapaṭilābhesu chandarāgo suppaṭivinīto. evaṁ kho, thera, ekavihāro vitthārena paripuṇṇo hotī” ti.

idamavoca bhagavā. idaṁ vatvāna sugato athāparaṁ etadavoca satthā --

“sabbābhibhuṁ sabbaviduṁ sumedhaṁ,

sabbesu dhammesu anūpalittaṁ.

sabbañjahaṁ taṇhākkhaye vimuttaṁ,

tamahaṁ naraṁ ekavihārīti brūmī” ti.. dasamaṁ.

11. mahākappinasuttaṁ

245. sāvatthiyaṁ viharati. atha kho āyasmā mahākappino yena bhagavā tenupasaṅkami. addasā kho bhagavā āyasmantaṁ mahākappinaṁ dūratova āgacchantaṁ. disvāna bhikkhū āmantesi -- “passatha no tumhe bhikkhave, etaṁ bhikkhuṁ āgacchantaṁ odātakaṁ tanukaṁ tuṅganāsikan”-ti? “evaṁ, bhante”. “eso kho, bhikkhave, bhikkhu mahiddhiko mahānubhāvo. na ca sā samāpatti sulabharūpā yā tena bhikkhunā asamāpannapubbā. yassa catthāya kulaputtā sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī” ti.

idamavoca bhagavā. idaṁ vatvāna sugato athāparaṁ etadavoca satthā --

“khattiyo seṭṭho janetasmiṁ, ye gottapaṭisārino.

vijjācaraṇasampanno, so seṭṭho devamānuse..

“divā tapati ādicco, rattimābhāti candimā.

sannaddho khattiyo tapati, jhāyī tapati brāhmaṇo.

atha sabbamahorattiṁ {atha sabbamahorattaṁ (sī0 syā0 kaṁ0)}, buddho tapati tejasā” ti.. ekādasamaṁ.

12. sahāyakasuttaṁ

246. sāvatthiyaṁ viharati. atha kho dve bhikkhū sahāyakā āyasmato mahākappinassa saddhivihārino yena bhagavā tenupasaṅkamiṁsu. addasā kho bhagavā te bhikkhū dūratova āgacchante. disvāna bhikkhū āmantesi -- “passatha no tumhe, bhikkhave, ete bhikkhū sahāyake āgacchante kappinassa saddhivihārino” ti? “evaṁ, bhante”. “ete kho te bhikkhū mahiddhikā mahānubhāvā. na ca sā samāpatti sulabharūpā, yā tehi bhikkhūhi asamāpannapubbā. yassa catthāya kulaputtā sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharantī” ti.

idamavoca bhagavā. idaṁ vatvāna sugato athāparaṁ etadavoca satthā --

“sahāyā vatime bhikkhū, cirarattaṁ sametikā.

sameti nesaṁ saddhammo, dhamme buddhappavedite..

“suvinītā kappinena, dhamme ariyappavedite.

dhārenti antimaṁ dehaṁ, jetvā māraṁ savāhini” nti.. dvādasamaṁ.

bhikkhusaṁyuttaṁ samattaṁ.

tassuddānaṁ --

kolito upatisso ca, ghaṭo cāpi pavuccati.

navo sujāto bhaddi ca, visākho nando tisso ca.

theranāmo ca kappino, sahāyena ca dvādasāti..

nidānavaggo dutiyo.

tassuddānaṁ --

nidānābhisamayadhātu, anamataggena kassapaṁ.

sakkārarāhulalakkhaṇo, opamma-bhikkhunā vaggo..

dutiyo tena pavuccatīti.

nidānavaggasaṁyuttapāḷi niṭṭhitā. 