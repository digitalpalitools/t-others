.. namo tassa bhagavato arahato sammāsambuddhassa..

khuddakanikāye

khuddakapāṭhapāḷi

1. saraṇattayaṁ

buddhaṁ saraṇaṁ gacchāmi.

dhammaṁ saraṇaṁ gacchāmi.

saṅghaṁ saraṇaṁ gacchāmi..

dutiyampi buddhaṁ saraṇaṁ gacchāmi.

dutiyampi dhammaṁ saraṇaṁ gacchāmi.

dutiyampi saṅghaṁ saraṇaṁ gacchāmi..

tatiyampi buddhaṁ saraṇaṁ gacchāmi.

tatiyampi dhammaṁ saraṇaṁ gacchāmi.

tatiyampi saṅghaṁ saraṇaṁ gacchāmi..

saraṇattayaṁ {saraṇagamanaṁ niṭṭhitaṁ (syā0)} niṭṭhitaṁ.

2. dasasikkhāpadaṁ

1. pāṇātipātā veramaṇī-sikkhāpadaṁ {veramaṇīsikkhāpadaṁ (sī0 syā0)} samādiyāmi.

2. adinnādānā veramaṇī-sikkhāpadaṁ samādiyāmi.

3. abrahmacariyā veramaṇī-sikkhāpadaṁ samādiyāmi.

4. musāvādā veramaṇī-sikkhāpadaṁ samādiyāmi.

5. surāmerayamajjapamādaṭṭhānā veramaṇī-sikkhāpadaṁ samādiyāmi.

6. vikālabhojanā veramaṇī-sikkhāpadaṁ samādiyāmi.

7. nacca-gīta-vādita-visūkadassanā veramaṇī-sikkhāpadaṁ samādiyāmi.

8. mālā-gandha-vilepana-dhāraṇa-maṇḍana-vibhūsanaṭṭhānā veramaṇī-sikkhāpadaṁ samādiyāmi.

9. uccāsayana-mahāsayanā veramaṇī-sikkhāpadaṁ samādiyāmi.

10. jātarūpa-rajatapaṭiggahaṇā veramaṇī-sikkhāpadaṁ samādiyāmi.

dasasikkhāpadaṁ {dasasikkhāpadaṁ niṭṭhitaṁ (syā0)} niṭṭhitaṁ.

3. dvattiṁsākāro

atthi imasmiṁ kāye --

kesā lomā nakhā dantā taco,

maṁsaṁ nhāru {nahāru (sī0 pī0), nahārū (syā0 kaṁ0)} aṭṭhi {aṭṭhī (syā0 kaṁ)} aṭṭhimiñjaṁ vakkaṁ,

hadayaṁ yakanaṁ kilomakaṁ pihakaṁ papphāsaṁ,

antaṁ antaguṇaṁ udariyaṁ karīsaṁ matthaluṅgaṁ {( ) sabbattha natthi, aṭṭhakathā ca dvattiṁsasaṅkhyā ca manasi kātabbā},

pittaṁ semhaṁ pubbo lohitaṁ sedo medo,

assu vasā kheḷo siṅghāṇikā lasikā muttanti {muttaṁ, matthake matthaluṅganti (syā0)}..

dvattiṁsākāro niṭṭhito.

4. kumārapañhā

1. “ekaṁ nāma kiṁ” ? “sabbe sattā āhāraṭṭhitikā”.

2. “dve nāma kiṁ” ? “nāmañca rūpañca”.

3. “tīṇi nāma kiṁ” ? “tisso vedanā”.

4. “cattāri nāma kiṁ” ? “cattāri ariyasaccāni”.

5. “pañca nāma kiṁ” ? “pañcupādānakkhandhā”.

6. “cha nāma kiṁ” ? “cha ajjhattikāni āyatanāni”.

7. “satta nāma kiṁ” ? “satta bojjhaṅgā”.

8. “aṭṭha nāma kiṁ” ? “ariyo aṭṭhaṅgiko maggo”.

9. “nava nāma kiṁ” ? “nava sattāvāsā”.

10. “dasa nāma kiṁ” ? “dasahaṅgehi samannāgato `arahā'ti vuccatī” ti.

kumārapañhā niṭṭhitā.

5. maṅgalasuttaṁ

1. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho sā devatā bhagavantaṁ gāthāya ajjhabhāsi --

2.

“bahū devā manussā ca, maṅgalāni acintayuṁ.

ākaṅkhamānā sotthānaṁ, brūhi maṅgalamuttamaṁ”..

3.

“asevanā ca bālānaṁ, paṇḍitānañca sevanā.

pūjā ca pūjaneyyānaṁ {pūjanīyānaṁ (sī0 syā0 kaṁ0 pī0)}, etaṁ maṅgalamuttamaṁ..

4.

“patirūpadesavāso ca, pubbe ca katapuññatā.

attasammāpaṇidhi {atthasammāpaṇīdhī (katthaci)} ca, etaṁ maṅgalamuttamaṁ..

5.

“bāhusaccañca sippañca, vinayo ca susikkhito.

subhāsitā ca yā vācā, etaṁ maṅgalamuttamaṁ..

6.

“mātāpitu upaṭṭhānaṁ, puttadārassa saṅgaho.

anākulā ca kammantā, etaṁ maṅgalamuttamaṁ..

7.

“dānañca dhammacariyā ca, ñātakānañca saṅgaho.

anavajjāni kammāni, etaṁ maṅgalamuttamaṁ..

8.

“āratī viratī pāpā, majjapānā ca saṁyamo.

appamādo ca dhammesu, etaṁ maṅgalamuttamaṁ..

9.

“gāravo ca nivāto ca, santuṭṭhi ca kataññutā.

kālena dhammassavanaṁ {dhammassāvaṇaṁ (ka0 sī0), dhammasavanaṁ (ka0 sī0)}, etaṁ maṅgalamuttamaṁ..

10.

“khantī ca sovacassatā, samaṇānañca dassanaṁ.

kālena dhammasākacchā, etaṁ maṅgalamuttamaṁ..

11.

“tapo ca brahmacariyañca, ariyasaccāna dassanaṁ.

nibbānasacchikiriyā ca, etaṁ maṅgalamuttamaṁ..

12.

“phuṭṭhassa lokadhammehi, cittaṁ yassa na kampati.

asokaṁ virajaṁ khemaṁ, etaṁ maṅgalamuttamaṁ..

13.

“etādisāni katvāna, sabbatthamaparājitā.

sabbattha sotthiṁ gacchanti, taṁ tesaṁ maṅgalamuttaman”-ti..

maṅgalasuttaṁ niṭṭhitaṁ.

6. ratanasuttaṁ

1.

yānīdha bhūtāni samāgatāni, bhummāni {bhūmāni (ka0)} vā yāni va antalikkhe.

sabbeva bhūtā sumanā bhavantu, athopi sakkacca suṇantu bhāsitaṁ..

2.

tasmā hi bhūtā nisāmetha sabbe, mettaṁ karotha mānusiyā pajāya.

divā ca ratto ca haranti ye baliṁ, tasmā hi ne rakkhatha appamattā..

3.

yaṁ kiñci vittaṁ idha vā huraṁ vā, saggesu vā yaṁ ratanaṁ paṇītaṁ.

na no samaṁ atthi tathāgatena, idampi buddhe ratanaṁ paṇītaṁ.

etena saccena suvatthi hotu..

4.

khayaṁ virāgaṁ amataṁ paṇītaṁ, yadajjhagā sakyamunī samāhito.

na tena dhammena samatthi kiñci, idampi dhamme ratanaṁ paṇītaṁ.

etena saccena suvatthi hotu..

5.

yaṁ buddhaseṭṭho parivaṇṇayī suciṁ, samādhimānantarikaññamāhu.

samādhinā tena samo na vijjati, idampi dhamme ratanaṁ paṇītaṁ.

etena saccena suvatthi hotu..

6.

ye puggalā aṭṭha sataṁ pasatthā, cattāri etāni yugāni honti.

te dakkhiṇeyyā sugatassa sāvakā, etesu dinnāni mahapphalāni.

idampi saṅghe ratanaṁ paṇītaṁ, etena saccena suvatthi hotu..

7.

ye suppayuttā manasā daḷhena, nikkāmino gotamasāsanamhi.

te pattipattā amataṁ vigayha, laddhā mudhā nibbutiṁ {nibbuti (ka0)} bhuñjamānā.

idampi saṅghe ratanaṁ paṇītaṁ, etena saccena suvatthi hotu..

8.

yathindakhīlo pathavissito {paṭhavissito (ka0 sī0), pathaviṁsito (ka0 si0 syā0 kaṁ0 pī0)} siyā, catubbhi vātehi asampakampiyo.

tathūpamaṁ sappurisaṁ vadāmi, yo ariyasaccāni avecca passati.

idampi saṅghe ratanaṁ paṇītaṁ, etena saccena suvatthi hotu..

9.

ye ariyasaccāni vibhāvayanti, gambhīrapaññena sudesitāni.

kiñcāpi te honti bhusaṁ pamattā, na te bhavaṁ aṭṭhamamādiyanti.

idampi saṅghe ratanaṁ paṇītaṁ, etena saccena suvatthi hotu..

10.

sahāvassa dassanasampadāya {sahāvasaddassanasampadāya (ka0)}, tayassu dhammā jahitā bhavanti.

sakkāyadiṭṭhī vicikicchitañca, sīlabbataṁ vāpi yadatthi kiñci..

11.

catūhapāyehi ca vippamutto, chaccābhiṭhānāni {cha cābhiṭhānāni (sī0 syā0)} abhabba kātuṁ {abhabbo kātuṁ (sī0)}.

idampi saṅghe ratanaṁ paṇītaṁ, etena saccena suvatthi hotu..

12.

kiñcāpi so kamma {kammaṁ (sī0 syā0 kaṁ0 pī0)} karoti pāpakaṁ, kāyena vācā uda cetasā vā.

abhabba {abhabbo (bahūsu)} so tassa paṭicchadāya {paṭicchādāya (sī0)}, abhabbatā diṭṭhapadassa vuttā.

idampi saṅghe ratanaṁ paṇītaṁ, etena saccena suvatthi hotu..

13.

vanappagumbe yatha {yathā (sī0 syā0)} phussitagge, gimhānamāse paṭhamasmiṁ {paṭhamasmi (?)} gimhe.

tathūpamaṁ dhammavaraṁ adesayi {adesayī (sī0)}, nibbānagāmiṁ paramaṁ hitāya.

idampi buddhe ratanaṁ paṇītaṁ, etena saccena suvatthi hotu..

14.

varo varaññū varado varāharo, anuttaro dhammavaraṁ adesayi.

idampi buddhe ratanaṁ paṇītaṁ, etena saccena suvatthi hotu..

15.

khīṇaṁ purāṇaṁ nava natthi sambhavaṁ, virattacittāyatike bhavasmiṁ.

te khīṇabījā avirūḷhichandā, nibbanti dhīrā yathāyaṁ {yathayaṁ (ka0)} padīpo.

idampi saṅghe ratanaṁ paṇītaṁ, etena saccena suvatthi hotu..

16.

yānīdha bhūtāni samāgatāni, bhummāni vā yāni va antalikkhe.

tathāgataṁ devamanussapūjitaṁ, buddhaṁ namassāma suvatthi hotu..

17.

yānīdha bhūtāni samāgatāni, bhummāni vā yāni va antalikkhe.

tathāgataṁ devamanussapūjitaṁ, dhammaṁ namassāma suvatthi hotu..

18.

yānīdha bhūtāni samāgatāni, bhummāni vā yāni va antalikkhe.

tathāgataṁ devamanussapūjitaṁ, saṅghaṁ namassāma suvatthi hotūti..

ratanasuttaṁ niṭṭhitaṁ.

7. tirokuṭṭasuttaṁ

1.

tirokuṭṭesu tiṭṭhanti, sandhisiṅghāṭakesu ca.

dvārabāhāsu tiṭṭhanti, āgantvāna sakaṁ gharaṁ..

2.

pahūte annapānamhi, khajjabhojje upaṭṭhite.

na tesaṁ koci sarati, sattānaṁ kammapaccayā..

3.

evaṁ dadanti ñātīnaṁ, ye honti anukampakā.

suciṁ paṇītaṁ kālena, kappiyaṁ pānabhojanaṁ.

idaṁ vo ñātīnaṁ hotu, sukhitā hontu ñātayo..

4.

te ca tattha samāgantvā, ñātipetā samāgatā.

pahūte annapānamhi, sakkaccaṁ anumodare..

5.

ciraṁ jīvantu no ñātī, yesaṁ hetu labhāmase.

amhākañca katā pūjā, dāyakā ca anipphalā..

6.

na hi tattha kasi {kasī (sī0)} atthi, gorakkhettha na vijjati.

vaṇijjā tādisī natthi, hiraññena kayokayaṁ {kayākkayaṁ (sī0), kayā kayaṁ (syā0)}.

ito dinnena yāpenti, petā kālaṅkatā {kālakatā (sī0 syā0 kaṁ0)} tahiṁ..

7.

unname udakaṁ vuṭṭhaṁ, yathā ninnaṁ pavattati.

evameva ito dinnaṁ, petānaṁ upakappati..

8.

yathā vārivahā pūrā, paripūrenti sāgaraṁ.

evameva ito dinnaṁ, petānaṁ upakappati..

9.

adāsi me akāsi me, ñātimittā {ñāti mitto (?)} sakhā ca me.

petānaṁ dakkhiṇaṁ dajjā, pubbe katamanussaraṁ..

10.

na hi ruṇṇaṁ vā soko vā, yā caññā paridevanā.

na taṁ petānamatthāya, evaṁ tiṭṭhanti ñātayo..

11.

ayañca kho dakkhiṇā dinnā, saṅghamhi suppatiṭṭhitā.

dīgharattaṁ hitāyassa, ṭhānaso upakappati..

12.

so ñātidhammo ca ayaṁ nidassito, petāna pūjā ca katā uḷārā.

balañca bhikkhūnamanuppadinnaṁ { ... manuppadinnavā (ka0)}, tumhehi puññaṁ pasutaṁ anappakanti..

tirokuṭṭasuttaṁ niṭṭhitaṁ.

8. nidhikaṇḍasuttaṁ

1.

nidhiṁ nidheti puriso, gambhīre odakantike.

atthe kicce samuppanne, atthāya me bhavissati..

2.

rājato vā duruttassa, corato pīḷitassa vā.

iṇassa vā pamokkhāya, dubbhikkhe āpadāsu vā.

etadatthāya lokasmiṁ, nidhi nāma nidhīyati..

3.

tāvassunihito {tāva sunihito (sī0)} santo, gambhīre odakantike.

na sabbo sabbadā eva, tassa taṁ upakappati..

4.

nidhi vā ṭhānā cavati, saññā vāssa vimuyhati.

nāgā vā apanāmenti, yakkhā vāpi haranti naṁ..

5.

appiyā vāpi dāyādā, uddharanti apassato.

yadā puññakkhayo hoti, sabbametaṁ vinassati..

6.

yassa dānena sīlena, saṁyamena damena ca.

nidhī sunihito hoti, itthiyā purisassa vā..

7.

cetiyamhi ca saṅghe vā, puggale atithīsu vā.

mātari pitari cāpi {vāpi (syā0 kaṁ0)}, atho jeṭṭhamhi bhātari..

8.

eso nidhi sunihito, ajeyyo anugāmiko.

pahāya gamanīyesu, etaṁ ādāya gacchati..

9.

asādhāraṇamaññesaṁ, acorāharaṇo nidhi.

kayirātha dhīro puññāni, yo nidhi anugāmiko..

10.

esa devamanussānaṁ, sabbakāmadado nidhi.

yaṁ yadevābhipatthenti, sabbametena labbhati..

11.

suvaṇṇatā susaratā, susaṇṭhānā surūpatā {susaṇṭhānasurūpatā (sī0), susaṇṭhānaṁ surūpatā (syā0 kaṁ0)}.

ādhipaccaparivāro, sabbametena labbhati..

12.

padesarajjaṁ issariyaṁ, cakkavattisukhaṁ piyaṁ.

devarajjampi dibbesu, sabbametena labbhati..

13.

mānussikā ca sampatti, devaloke ca yā rati.

yā ca nibbānasampatti, sabbametena labbhati..

14.

mittasampadamāgamma, yonisova {yoniso ve (sī0), yoniso ce (syā0), yoniso ca (?)} payuñjato.

vijjā vimutti vasībhāvo, sabbametena labbhati..

15.

paṭisambhidā vimokkhā ca, yā ca sāvakapāramī.

paccekabodhi buddhabhūmi, sabbametena labbhati..

16.

evaṁ mahatthikā esā, yadidaṁ puññasampadā.

tasmā dhīrā pasaṁsanti, paṇḍitā katapuññatanti..

nidhikaṇḍasuttaṁ niṭṭhitaṁ.

9. mettasuttaṁ

1.

karaṇīyamatthakusalena, yantasantaṁ padaṁ abhisamecca.

sakko ujū ca suhujū {sūjū (sī0)} ca, suvaco cassa mudu anatimānī..

2.

santussako ca subharo ca, appakicco ca sallahukavutti.

santindriyo ca nipako ca, appagabbho kulesvananugiddho..

3.

na ca khuddamācare kiñci, yena viññū pare upavadeyyuṁ.

sukhinova khemino hontu, sabbasattā {sabbe sattā (sī0 syā0)} bhavantu sukhitattā..

4.

ye keci pāṇabhūtatthi, tasā vā thāvarā vanavasesā.

dīghā vā yeva mahantā {mahanta (?)}, majjhimā rassakā aṇukathūlā..

5.

diṭṭhā vā yeva adiṭṭhā {adiṭṭha (?)}, ye va {ye ca (sī0 syā0 kaṁ0 pī0)} dūre vasanti avidūre.

bhūtā va {vā (syā0 kaṁ0 pī0 ka0)} sambhavesī va {vā (sī0 syā0 kaṁ0 pī0)}, sabbasattā bhavantu sukhitattā..

6.

na paro paraṁ nikubbetha, nātimaññetha katthaci na kañci {naṁ kañci (sī0 pī0), naṁ kiñci (syā0), na kiñci (ka0)}.

byārosanā paṭighasaññā, nāññamaññassa dukkhamiccheyya..

7.

mātā yathā niyaṁ puttamāyusā ekaputtamanurakkhe.

evampi sabbabhūtesu, mānasaṁ bhāvaye aparimāṇaṁ..

8.

mettañca sabbalokasmi, mānasaṁ bhāvaye aparimāṇaṁ.

uddhaṁ adho ca tiriyañca, asambādhaṁ averamasapattaṁ..

9.

tiṭṭhaṁ caraṁ nisinno va {vā (sī0 syā0 kaṁ0 pī0)}, sayāno yāvatāssa vitamiddho {vigatamiddho (bahūsu)}.

etaṁ satiṁ adhiṭṭheyya, brahmametaṁ vihāramidhamāhu..

10.

diṭṭhiñca anupaggamma, sīlavā dassanena sampanno.

kāmesu vinaya {vineyya (sī0)} gedhaṁ, na hi jātuggabbhaseyya puna retīti..

mettasuttaṁ niṭṭhitaṁ.

khuddakapāṭhapāḷi niṭṭhitā. 