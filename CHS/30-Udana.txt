.. namo tassa bhagavato arahato sammāsambuddhassa..

khuddakanikāye

udānapāḷi

1. bodhivaggo

1. paṭhamabodhisuttaṁ

1. evaṁ me sutaṁ -- ekaṁ samayaṁ bhagavā uruvelāyaṁ viharati najjā nerañjarāya tīre bodhirukkhamūle paṭhamābhisambuddho. tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī {vimuttisukhaṁ paṭisaṁvedī (syā0 pī0 ka0)}. atha kho bhagavā tassa sattāhassa accayena tamhā samādhimhā vuṭṭhahitvā rattiyā paṭhamaṁ yāmaṁ paṭiccasamuppādaṁ anulomaṁ sādhukaṁ manasākāsi --

“iti imasmiṁ sati idaṁ hoti, imassuppādā idaṁ uppajjati, yadidaṁ -- avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hotī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yadā have pātubhavanti dhammā,

ātāpino jhāyato brāhmaṇassa.

athassa kaṅkhā vapayanti sabbā,

yato pajānāti sahetudhamman”-ti.. paṭhamaṁ.

2. dutiyabodhisuttaṁ

2. evaṁ me sutaṁ -- eka samayaṁ bhagavā uruvelāyaṁ viharati najjā nerañjarāya tīre bodhirukkhamūle paṭhamābhisambuddho. tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī. atha kho bhagavā tassa sattāhassa accayena tamhā samādhimhā vuṭṭhahitvā rattiyā majjhimaṁ yāmaṁ paṭiccasamuppādaṁ paṭilomaṁ sādhukaṁ manasākāsi --

“iti imasmiṁ asati idaṁ na hoti, imassa nirodhā idaṁ nirujjhati, yadidaṁ -- avijjānirodhā saṅkhāranirodho, saṅkhāranirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho, saḷāyatananirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṁ sokaparidevadukkhadomanassupāyāsā nirujjhanti. evametassa kevalassa dukkhakkhandhassa nirodho hotī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yadā have pātubhavanti dhammā,

ātāpino jhāyato brāhmaṇassa.

athassa kaṅkhā vapayanti sabbā,

yato khayaṁ paccayānaṁ avedī” ti.. dutiyaṁ.

3. tatiyabodhisuttaṁ

3. evaṁ me sutaṁ -- ekaṁ samayaṁ bhagavā uruvelāyaṁ viharati najjā nerañjarāya tīre bodhirukkhamūle paṭhamābhisambuddho. tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī. atha kho bhagavā tassa sattāhassa accayena tamhā samādhimhā vuṭṭhahitvā rattiyā pacchimaṁ yāmaṁ paṭiccasamuppādaṁ anulomapaṭilomaṁ sādhukaṁ manasākāsi --

“iti imasmiṁ sati idaṁ hoti, imassuppādā idaṁ uppajjati, imasmiṁ asati idaṁ na hoti, imassa nirodhā idaṁ nirujjhati; yadidaṁ -- avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti. evametassa kevalassa dukkhakkhandhassa samudayo hoti.

“avijjāya tveva asesavirāganirodhā saṅkhāranirodho, saṅkhāranirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho, saḷāyatananirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṁ sokaparidevadukkhadomanassupāyāsā nirujjhanti. evametassa kevalassa dukkhakkhandhassa nirodho hotī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yadā have pātubhavanti dhammā,

ātāpino jhāyato brāhmaṇassa.

vidhūpayaṁ tiṭṭhati mārasenaṁ,

sūriyova {suriyova (sī0 syā0 kaṁ0 pī0)} obhāsayamantalikkhan”-ti.. tatiyaṁ.

4. huṁhuṅkasuttaṁ

4. evaṁ me sutaṁ -- ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhe paṭhamābhisambuddho. tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī. atha kho bhagavā tassa sattāhassa accayena tamhā samādhimhā vuṭṭhāsi.

atha kho aññataro huṁhuṅkajātiko {huhuṅkajātiko (sī0 syā0 kaṁ0 pī0)} brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. ekamantaṁ ṭhito kho so brāhmaṇo bhagavantaṁ etadavoca -- “kittāvatā nu kho, bho gotama, brāhmaṇo hoti, katame ca pana brāhmaṇakaraṇā {brāhmaṇakārakā (ka0)} dhammā” ti?

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yo brāhmaṇo bāhitapāpadhammo,

nihuṁhuṅko {nihuhuṅko (sī0 syā0 kaṁ pī0)} nikkasāvo yatatto.

vedantagū vūsitabrahmacariyo,

dhammena so brahmavādaṁ vadeyya.

yassussadā natthi kuhiñci loke” ti.. catutthaṁ.

5. brāhmaṇasuttaṁ

5. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā ca sāriputto āyasmā ca mahāmoggallāno āyasmā ca mahākassapo āyasmā ca mahākaccāno {mahākaccāyano (sī0 pī0 ka0)} āyasmā ca mahākoṭṭhiko āyasmā ca mahākappino āyasmā ca mahācundo āyasmā ca anuruddho āyasmā ca revato āyasmā ca nando {ānando (sī0 pī0)} yena bhagavā tenupasaṅkamiṁsu.

addasā kho bhagavā te āyasmante dūratova āgacchante; disvāna bhikkhū āmantesi -- “ete, bhikkhave, brāhmaṇā āgacchanti; ete, bhikkhave, brāhmaṇā āgacchantī” ti. evaṁ vutte, aññataro brāhmaṇajātiko bhikkhu bhagavantaṁ etadavoca -- “kittāvatā nu kho, bhante, brāhmaṇo hoti, katame ca pana brāhmaṇakaraṇā dhammā” ti?

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“bāhitvā pāpake dhamme, ye caranti sadā satā.

khīṇasaṁyojanā buddhā, te ve {teva (sī0)} lokasmi brāhmaṇā” ti.. pañcamaṁ.

6. mahākassapasuttaṁ

6. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena āyasmā mahākassapo pippaliguhāyaṁ {pipphaliguhāyaṁ (syā0), simbaliguhāyaṁ (ka0)} viharati ābādhiko {ābādhiko hoti (syā0 pī0)} dukkhito bāḷhagilāno. atha kho āyasmā mahākassapo aparena samayena tamhā ābādhā vuṭṭhāsi. atha kho āyasmato mahākassapassa tamhā ābādhā vuṭṭhitassa etadahosi -- “yaṁnūnāhaṁ rājagahaṁ piṇḍāya paviseyyan”-ti.

tena kho pana samayena pañcamattāni devatāsatāni ussukkaṁ āpannāni honti āyasmato mahākassapassa piṇḍapātapaṭilābhāya. atha kho āyasmā mahākassapo tāni pañcamattāni devatāsatāni paṭikkhipitvā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi -- yena daliddavisikhā kapaṇavisikhā pesakāravisikhā. addasā kho bhagavā āyasmantaṁ mahākassapaṁ rājagahe piṇḍāya carantaṁ yena daliddavisikhā kapaṇavisikhā pesakāravisikhā.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“anaññaposimaññātaṁ, dantaṁ sāre patiṭṭhitaṁ.

khīṇāsavaṁ vantadosaṁ, tamahaṁ brūmi brāhmaṇan”-ti.. chaṭṭhaṁ.

7. ajakalāpakasuttaṁ

7. evaṁ me sutaṁ -- ekaṁ samayaṁ bhagavā pāvāyaṁ {pāṭaliyaṁ (pī0)} viharati ajakalāpake cetiye, ajakalāpakassa yakkhassa bhavane. tena kho pana samayena bhagavā rattandhakāratimisāyaṁ abbhokāse nisinno hoti; devo ca ekamekaṁ phusāyati. atha kho ajakalāpako yakkho bhagavato bhayaṁ chambhitattaṁ lomahaṁsaṁ uppādetukāmo yena bhagavā tenupasaṅkami; upasaṅkamitvā bhagavato avidūre tikkhattuṁ “akkulo pakkulo” ti akkulapakkulikaṁ akāsi -- “eso te, samaṇa, pisāco” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yadā sakesu dhammesu, pāragū hoti brāhmaṇo.

atha etaṁ pisācañca, pakkulañcātivattatī” ti.. sattamaṁ.

8. saṅgāmajisuttaṁ

8. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā saṅgāmaji sāvatthiṁ anuppatto hoti bhagavantaṁ dassanāya. assosi kho āyasmato saṅgāmajissa purāṇadutiyikā -- “ayyo kira saṅgāmaji sāvatthiṁ anuppatto” ti. sā dārakaṁ ādāya jetavanaṁ agamāsi.

tena kho pana samayena āyasmā saṅgāmaji aññatarasmiṁ rukkhamūle divāvihāraṁ nisinno hoti. atha kho āyasmato saṅgāmajissa purāṇadutiyikā yenāyasmā saṅgāmaji tenupasaṅkami; upasaṅkamitvā āyasmantaṁ saṅgāmajiṁ etadavoca -- “khuddaputtañhi {khuddaputtāmhi (sī0)}, samaṇa, posa man”-ti. evaṁ vutte, āyasmā saṅgāmaji tuṇhī ahosi.

dutiyampi kho āyasmato saṅgāmajissa purāṇadutiyikā āyasmantaṁ saṅgāmajiṁ etadavoca -- “khuddaputtañhi, samaṇa, posa man”-ti. dutiyampi kho āyasmā saṅgāmaji tuṇhī ahosi.

tatiyampi kho āyasmato saṅgāmajissa purāṇadutiyikā āyasmantaṁ saṅgāmajiṁ etadavoca -- “khuddaputtañhi, samaṇa, posa man”-ti. tatiyampi kho āyasmā saṅgāmaji tuṇhī ahosi.

atha kho āyasmato saṅgāmajissa purāṇadutiyikā taṁ dārakaṁ āyasmato saṅgāmajissa purato nikkhipitvā pakkāmi {pakkami (ka0) evamuparipi} -- “eso {esa (sī0 ka0)} te, samaṇa, putto; posa nan”-ti.

atha kho āyasmā saṅgāmaji taṁ dārakaṁ neva olokesi nāpi ālapi. atha kho āyasmato saṅgāmajissa purāṇadutiyikā avidūraṁ {avidūre (syā0 pī0)} gantvā apalokentī addasa āyasmantaṁ saṅgāmajiṁ taṁ dārakaṁ neva olokentaṁ nāpi ālapantaṁ, disvānassā etadahosi -- “na cāyaṁ samaṇo puttenapi atthiko” ti. tato paṭinivattitvā dārakaṁ ādāya pakkāmi. addasā kho bhagavā dibbena cakkhunā visuddhena atikkantamānusakena āyasmato saṅgāmajissa purāṇadutiyikāya evarūpaṁ vippakāraṁ.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“āyantiṁ nābhinandati, pakkamantiṁ na socati.

saṅgā saṅgāmajiṁ muttaṁ, tamahaṁ brūmi brāhmaṇan”-ti.. aṭṭhamaṁ.

9. jaṭilasuttaṁ

9. evaṁ me sutaṁ -- ekaṁ samayaṁ bhagavā gayāyaṁ viharati gayāsīse. tena kho pana samayena sambahulā jaṭilā sītāsu hemantikāsu rattīsu antaraṭṭhake himapātasamaye gayāyaṁ ummujjantipi nimujjantipi, ummujjanimujjampi karonti osiñcantipi, aggimpi juhanti -- “iminā suddhī” ti.

addasā kho bhagavā te sambahule jaṭile sītāsu hemantikāsu rattīsu antaraṭṭhake himapātasamaye gayāyaṁ ummujjantepi nimujjantepi ummujjanimujjampi karonte {ummujjanimujjaṁ karontepi (sī0 pī0 ka0)} osiñcantepi aggimpi juhante -- “iminā suddhī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“na udakena sucī hotī, bahvettha nhāyatī {nahāyatī (sī0)} jano.

yamhi saccañca dhammo ca, so sucī so ca brāhmaṇo” ti.. navamaṁ.

10. bāhiyasuttaṁ

10. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bāhiyo dārucīriyo suppārake paṭivasati samuddatīre sakkato garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ. atha kho bāhiyassa dārucīriyassa rahogatassa paṭisallīnassa evaṁ cetaso parivitakko udapādi -- “ye kho keci loke arahanto vā arahattamaggaṁ vā samāpannā, ahaṁ tesaṁ aññataro” ti.

atha kho bāhiyassa dārucīriyassa purāṇasālohitā devatā anukampikā atthakāmā bāhiyassa dārucīriyassa cetasā cetoparivitakkamaññāya yena bāhiyo dārucīriyo tenupasaṅkami; upasaṅkamitvā bāhiyaṁ dārucīriyaṁ etadavoca -- “neva kho tvaṁ, bāhiya, arahā, nāpi arahattamaggaṁ vā samāpanno. sāpi te paṭipadā natthi yāya tvaṁ arahā vā assa {assasi (syā0 ka0)} arahattamaggaṁ vā samāpanno” ti.

“atha ke carahi sadevake loke arahanto vā arahattamaggaṁ vā samāpanno” ti? “atthi, bāhiya, uttaresu janapadesu {janapade (sī0)} sāvatthi nāma nagaraṁ. tattha so bhagavā etarahi viharati arahaṁ sammāsambuddho. so hi, bāhiya, bhagavā arahā ceva arahattāya ca dhammaṁ desetī” ti.

atha kho bāhiyo dārucīriyo tāya devatāya saṁvejito tāvadeva suppārakamhā pakkāmi. sabbattha ekarattiparivāsena yena sāvatthi jetavanaṁ anāthapiṇḍikassa ārāmo tenupasaṅkami. tena kho pana samayena sambahulā bhikkhū abbhokāse caṅkamanti. atha kho bāhiyo dārucīriyo yena te bhikkhū tenupasaṅkami; upasaṅkamitvā te bhikkhū etadavoca -- “kahaṁ nu kho, bhante, etarahi bhagavā viharati arahaṁ sammāsambuddho? dassanakāmamhā mayaṁ taṁ bhagavantaṁ arahantaṁ sammāsambuddhan”-ti. “antaragharaṁ paviṭṭho kho, bāhiya, bhagavā piṇḍāyā” ti.

atha kho bāhiyo dārucīriyo taramānarūpo jetavanā nikkhamitvā sāvatthiṁ pavisitvā addasa bhagavantaṁ sāvatthiyaṁ piṇḍāya carantaṁ pāsādikaṁ pasādanīyaṁ santindriyaṁ santamānasaṁ uttamadamathasamathamanuppattaṁ dantaṁ guttaṁ yatindriyaṁ nāgaṁ. disvāna yena bhagavā tenupasaṅkami; upasaṅkamitvā bhagavato pāde sirasā nipatitvā bhagavantaṁ etadavoca -- “desetu me, bhante bhagavā, dhammaṁ; desetu, sugato, dhammaṁ, yaṁ mamassa dīgharattaṁ hitāya sukhāyā” ti. evaṁ vutte, bhagavā bāhiyaṁ dārucīriyaṁ etadavoca -- “akālo kho tāva, bāhiya, antaragharaṁ paviṭṭhamhā piṇḍāyā” ti.

dutiyampi kho bāhiyo dārucīriyo bhagavantaṁ etadavoca -- “dujjānaṁ kho panetaṁ, bhante, bhagavato vā jīvitantarāyānaṁ, mayhaṁ vā jīvitantarāyānaṁ. desetu me, bhante bhagavā, dhammaṁ; desetu, sugato, dhammaṁ, yaṁ mamassa dīgharattaṁ hitāya sukhāyā” ti. dutiyampi kho bhagavā bāhiyaṁ dārucīriyaṁ etadavoca -- “akālo kho tāva, bāhiya, antaragharaṁ paviṭṭhamhā piṇḍāyā” ti.

tatiyampi kho bāhiyo dārucīriyo bhagavantaṁ etadavoca -- “dujjānaṁ kho panetaṁ, bhante, bhagavato vā jīvitantarāyānaṁ, mayhaṁ vā jīvitantarāyānaṁ. desetu me bhante bhagavā, dhammaṁ; desetu, sugato, dhammaṁ, yaṁ mamassa dīgharattaṁ hitāya sukhāyā” ti.

“tasmātiha te, bāhiya, evaṁ sikkhitabbaṁ -- `diṭṭhe diṭṭhamattaṁ bhavissati, sute sutamattaṁ bhavissati, mute mutamattaṁ bhavissati, viññāte viññātamattaṁ bhavissatī'ti. evañhi te, bāhiya, sikkhitabbaṁ. yato kho te, bāhiya, diṭṭhe diṭṭhamattaṁ bhavissati, sute sutamattaṁ bhavissati, mute mutamattaṁ bhavissati, viññāte viññātamattaṁ bhavissati, tato tvaṁ, bāhiya, na tena; yato tvaṁ, bāhiya, na tena tato tvaṁ, bāhiya, na tattha ; yato tvaṁ, bāhiya, na tattha, tato tvaṁ, bāhiya, nevidha na huraṁ na ubhayamantarena. esevanto dukkhassā” ti.

atha kho bāhiyassa dārucīriyassa bhagavato imāya saṁkhittāya dhammadesanāya tāvadeva anupādāya āsavehi cittaṁ vimucci.

atha kho bhagavā bāhiyaṁ dārucīriyaṁ iminā saṁkhittena ovādena ovaditvā pakkāmi. atha kho acirapakkantassa bhagavato bāhiyaṁ dārucīriyaṁ gāvī taruṇavacchā adhipatitvā {adhipātetvā (sī0 syā0 pī0), adhipātitvā (ka0)} jīvitā voropesi.

atha kho bhagavā sāvatthiyaṁ piṇḍāya caritvā pacchābhattaṁ piṇḍapātapaṭikkanto sambahulehi bhikkhūhi saddhiṁ nagaramhā nikkhamitvā addasa bāhiyaṁ dārucīriyaṁ kālaṅkataṁ {kālakataṁ (sī0 syā0 kaṁ0)}; disvāna bhikkhū āmantesi -- “gaṇhatha, bhikkhave, bāhiyassa dārucīriyassa sarīrakaṁ; mañcakaṁ āropetvā nīharitvā jhāpetha; thūpañcassa karotha. sabrahmacārī vo, bhikkhave, kālaṅkato” ti.

“evaṁ, bhante” ti kho te bhikkhū bhagavato paṭissutvā bāhiyassa dārucīriyassa sarīrakaṁ mañcakaṁ āropetvā nīharitvā jhāpetvā thūpañcassa katvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “daḍḍhaṁ, bhante, bāhiyassa dārucīriyassa sarīraṁ, thūpo cassa kato. tassa kā gati, ko abhisamparāyo” ti? “paṇḍito, bhikkhave, bāhiyo dārucīriyo paccapādi dhammassānudhammaṁ; na ca maṁ dhammādhikaraṇaṁ vihesesi. parinibbuto, bhikkhave, bāhiyo dārucīriyo” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yattha āpo ca pathavī, tejo vāyo na gādhati.

na tattha sukkā jotanti, ādicco nappakāsati.

na tattha candimā bhāti, tamo tattha na vijjati..

“yadā ca attanāvedi {vedhī (ka0)}, muni monena brāhmaṇo.

atha rūpā arūpā ca, sukhadukkhā pamuccatī” ti.. dasamaṁ.

(ayampi udāno vutto bhagavatā iti me sutanti.) {( ) syāmapotthake natthi}

bodhivaggo paṭhamo niṭṭhito.

tassuddānaṁ --

tayo bodhi ca huṁhuṅko {tayo ca bodhi nigrodho (sabbattha)}, brāhmaṇo {te therā (sī0 syā0 pī0), thero (ka0)} kassapena ca.

aja {pāvāya (sī0 syā0), pāṭaliyaṁ (pī0), pāvā (ka0)} saṅgāma jaṭilā, bāhiyenāti te dasāti..

2. mucalindavaggo

1. mucalindasuttaṁ

11. evaṁ me sutaṁ -- ekaṁ samayaṁ bhagavā uruvelāyaṁ viharati najjā nerañjarāya tīre mucalindamūle paṭhamābhisambuddho. tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī.

tena kho pana samayena mahā akālamegho udapādi sattāhavaddalikā sītavātaduddinī. atha kho mucalindo nāgarājā sakabhavanā nikkhamitvā bhagavato kāyaṁ sattakkhattuṁ bhogehi parikkhipitvā uparimuddhani mahantaṁ phaṇaṁ vihacca aṭṭhāsi -- “mā bhagavantaṁ sītaṁ, mā bhagavantaṁ uṇhaṁ, mā bhagavantaṁ ḍaṁsamakasavātātapasarīsapa {siriṁsapa (sī0 syā0 kaṁ0 pī0)} samphasso” ti.

atha kho bhagavā tassa sattāhassa accayena tamhā samādhimhā vuṭṭhāsi. atha kho mucalindo nāgarājā viddhaṁ vigatavalāhakaṁ devaṁ viditvā bhagavato kāyā bhoge viniveṭhetvā sakavaṇṇaṁ paṭisaṁharitvā māṇavakavaṇṇaṁ abhinimminitvā bhagavato purato aṭṭhāsi pañjaliko bhagavantaṁ namassamāno.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“sukho viveko tuṭṭhassa, sutadhammassa passato.

abyāpajjaṁ sukhaṁ loke, pāṇabhūtesu saṁyamo..

“sukhā virāgatā loke, kāmānaṁ samatikkamo.

asmimānassa yo vinayo, etaṁ ve paramaṁ sukhan”-ti.. paṭhamaṁ.

2. rājasuttaṁ

12. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulānaṁ bhikkhūnaṁ pacchābhattaṁ piṇḍapātapaṭikkantānaṁ upaṭṭhānasālāyaṁ sannisinnānaṁ sannipatitānaṁ ayamantarākathā udapādi -- “ko nu kho, āvuso, imesaṁ dvinnaṁ rājūnaṁ mahaddhanataro vā mahābhogataro vā mahākosataro vā mahāvijitataro vā mahāvāhanataro vā mahabbalataro vā mahiddhikataro vā mahānubhāvataro vā rājā vā māgadho seniyo bimbisāro, rājā vā pasenadi kosalo” ti? ayañcarahi tesaṁ bhikkhūnaṁ antarākathā hoti vippakatā.

atha kho bhagavā sāyanhasamayaṁ paṭisallānā vuṭṭhito yenupaṭṭhānasālā tenupasaṅkami; upasaṅkamitvā paññatte āsane nisīdi. nisajja kho bhagavā bhikkhū āmantesi -- “kāya nuttha, bhikkhave, etarahi kathāya sannisinnā sannipatitā, kā ca pana vo antarākathā vippakatā” ti?

“idha, bhante, amhākaṁ pacchābhattaṁ piṇḍapātapaṭikkantānaṁ upaṭṭhānasālāyaṁ sannisinnānaṁ sannipatitānaṁ ayamantarākathā udapādi -- `ko nu kho, āvuso, imesaṁ dvinnaṁ rājūnaṁ mahaddhanataro vā mahābhogataro vā mahākosataro vā mahāvijitataro vā mahāvāhanataro vā mahabbalataro vā mahiddhikataro vā mahānubhāvataro vā rājā vā māgadho seniyo bimbisāro, rājā vā pasenadi kosalo'ti? ayaṁ kho no, bhante, antarākathā vippakatā, atha bhagavā anuppatto” ti.

“na khvetaṁ, bhikkhave, tumhākaṁ patirūpaṁ kulaputtānaṁ saddhā agārasmā anagāriyaṁ pabbajitānaṁ yaṁ tumhe evarūpiṁ kathaṁ katheyyātha. sannipatitānaṁ vo, bhikkhave, dvayaṁ karaṇīyaṁ -- dhammī vā kathā ariyo vā tuṇhībhāvo” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yañca kāmasukhaṁ loke, yañcidaṁ diviyaṁ sukhaṁ.

taṇhakkhayasukhassete, kalaṁ nāgghanti soḷasi” nti.. dutiyaṁ.

3. daṇḍasuttaṁ

13. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā kumārakā antarā ca sāvatthiṁ antarā ca jetavanaṁ ahiṁ daṇḍena hananti. atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. addasā kho bhagavā sambahule kumārake antarā ca sāvatthiṁ antarā ca jetavanaṁ ahiṁ daṇḍena hanante.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“sukhakāmāni bhūtāni, yo daṇḍena vihiṁsati.

attano sukhamesāno, pecca so na labhate sukhaṁ..

“sukhakāmāni bhūtāni, yo daṇḍena na hiṁsati.

attano sukhamesāno, pecca so labhate sukhan”-ti.. tatiyaṁ.

4. sakkārasuttaṁ

14. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavā sakkato hoti garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṁ. bhikkhusaṅghopi sakkato hoti garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṁ. aññatitthiyā pana paribbājakā asakkatā honti agarukatā amānitā {na apacitā (syā0 pī0)} apūjitā anapacitā, na lābhino cīvarapiṇḍapātasenāsanagilānapaccayabhesajjaparikkhārānaṁ. atha kho te aññatitthiyā paribbājakā bhagavato sakkāraṁ asahamānā bhikkhusaṅghassa ca gāme ca araññe ca bhikkhū disvā asabbhāhi pharusāhi vācāhi akkosanti paribhāsanti rosenti vihesenti.

atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “etarahi, bhante, bhagavā sakkato garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṁ. bhikkhusaṅghopi sakkato garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṁ. aññatitthiyā pana paribbājakā asakkatā agarukatā amānitā apūjitā anapacitā, na lābhino cīvarapiṇḍapātasenāsanagilānapaccayabhesajjaparikkhārānaṁ. atha kho te, bhante, aññatitthiyā paribbājakā bhagavato sakkāraṁ asahamānā bhikkhusaṅghassa ca gāme ca araññe ca bhikkhū disvā asabbhāhi pharusāhi vācāhi akkosanti paribhāsanti rosenti vihesantī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“gāme araññe sukhadukkhaphuṭṭho,

nevattato no parato dahetha.

phusanti phassā upadhiṁ paṭicca,

nirūpadhiṁ kena phuseyyu phassā” ti.. catutthaṁ.

5. upāsakasuttaṁ

15. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññataro icchānaṅgalako upāsako sāvatthiṁ anuppatto hoti kenacideva karaṇīyena. atha kho so upāsako sāvatthiyaṁ taṁ karaṇīyaṁ tīretvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho taṁ upāsakaṁ bhagavā etadavoca -- “cirassaṁ kho tvaṁ, upāsaka, imaṁ pariyāyamakāsi yadidaṁ idhāgamanāyā” ti.

“cirapaṭikāhaṁ, bhante, bhagavantaṁ dassanāya upasaṅkamitukāmo, api cāhaṁ kehici kehici kiccakaraṇīyehi byāvaṭo. evāhaṁ nāsakkhiṁ bhagavantaṁ dassanāya upasaṅkamitu” nti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“sukhaṁ vata tassa na hoti kiñci,

saṅkhātadhammassa bahussutassa.

sakiñcanaṁ passa vihaññamānaṁ,

jano janasmiṁ paṭibandharūpo” ti.. pañcamaṁ.

6. gabbhinīsuttaṁ

16. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarassa paribbājakassa daharamāṇavikā pajāpati hoti gabbhinī upavijaññā. atha kho sā paribbājikā taṁ paribbājakaṁ etadavoca -- “gaccha tvaṁ, brāhmaṇa, telaṁ āhara, yaṁ me vijātāya bhavissatī” ti.

evaṁ vutte, so paribbājako taṁ paribbājikaṁ etadavoca -- “kuto panāhaṁ, bhoti {bhotiyā (syā0 pī0 ka0)}, telaṁ āharāmī” ti? dutiyampi kho sā paribbājikā taṁ paribbājakaṁ etadavoca -- “gaccha tvaṁ, brāhmaṇa, telaṁ āhara, yaṁ me vijātāya bhavissatī” ti. dutiyampi kho so paribbājiko taṁ paribbājikaṁ etadavoca -- “kuto panāhaṁ, bhoti, telaṁ āharāmī” ti? tatiyampi kho sā paribbājikā taṁ paribbājakaṁ etadavoca -- “gaccha tvaṁ, brāhmaṇa, telaṁ āhara, yaṁ me vijātāya bhavissatī” ti.

tena kho pana samayena rañño pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṁ pātuṁ dīyati {diyyati (sī0 ka0)}, no nīharituṁ.

atha kho tassa paribbājakassa etadahosi -- “rañño kho pana pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṁ pātuṁ dīyati, no nīharituṁ. yaṁnūnāhaṁ rañño pasenadissa kosalassa koṭṭhāgāraṁ gantvā telassa yāvadatthaṁ pivitvā gharaṁ āgantvā ucchadditvāna {uggiritvāna (sī0 syā0 pī0), ucchaditvā (sī0 syā0 aṭṭha0), ucchaḍḍitvāna (ka0)} dadeyyaṁ, yaṁ imissā vijātāya bhavissatī” ti.

atha kho so paribbājako rañño pasenadissa kosalassa koṭṭhāgāraṁ gantvā telassa yāvadatthaṁ pivitvā gharaṁ āgantvā neva sakkoti uddhaṁ kātuṁ, na pana adho. so dukkhāhi tibbāhi {tippāhi (syā0)} kharāhi kaṭukāhi vedanāhi phuṭṭho āvaṭṭati parivaṭṭati.

atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. addasā kho bhagavā taṁ paribbājakaṁ dukkhāhi tibbāhi kharāhi kaṭukāhi vedanāhi phuṭṭhaṁ āvaṭṭamānaṁ parivaṭṭamānaṁ.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“sukhino vata ye akiñcanā,

vedaguno hi janā akiñcanā.

sakiñcanaṁ passa vihaññamānaṁ,

jano janasmiṁ paṭibandhacitto” {paṭibaddhacitto (syā0), paṭibandharupo (?)} ti.. chaṭṭhaṁ.

7. ekaputtakasuttaṁ

17. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññatarassa upāsakassa ekaputtako piyo manāpo kālaṅkato hoti.

atha kho sambahulā upāsakā allavatthā allakesā divā divassa yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinne kho te upāsake bhagavā etadavoca -- “kiṁ nu kho tumhe, upāsakā, allavatthā allakesā idhūpasaṅkamantā divā divassā” ti?

evaṁ vutte, so upāsako bhagavantaṁ etadavoca -- “mayhaṁ kho, bhante, ekaputtako piyo manāpo kālaṅkato. tena mayaṁ allavatthā allakesā idhūpasaṅkamantā divā divassā” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“piyarūpassādagadhitāse {piyarūpassātagadhitāse (sī0 pī0)},

devakāyā puthu manussā ca.

aghāvino parijunnā,

maccurājassa vasaṁ gacchanti..

“ye ve divā ca ratto ca,

appamattā jahanti piyarūpaṁ.

te ve khaṇanti aghamūlaṁ,

maccuno āmisaṁ durativattan”-ti.. sattamaṁ.

8. suppavāsāsuttaṁ

18. evaṁ me sutaṁ -- ekaṁ samayaṁ bhagavā kuṇḍikāyaṁ {kuṇḍiyāyaṁ (sī0 syā0 pī0)} viharati kuṇḍadhānavane {kuṇḍiṭṭhānavane (syā0 pī0)}. tena kho pana samayena suppavāsā koliyadhītā satta vassāni gabbhaṁ dhāreti. sattāhaṁ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti -- “sammāsambuddho vata so bhagavā yo imassa evarūpassa dukkhassa pahānāya dhammaṁ deseti; suppaṭipanno vata tassa bhagavato sāvakasaṅgho yo imassa evarūpassa dukkhassa pahānāya paṭipanno; susukhaṁ vata taṁ nibbānaṁ yatthidaṁ evarūpaṁ dukkhaṁ na saṁvijjatī” ti.

atha kho suppavāsā koliyadhītā sāmikaṁ āmantesi -- “ehi tvaṁ, ayyaputta, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi; appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha -- `suppavāsā, bhante, koliyadhītā bhagavato pāde sirasā vandati; appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī'ti. evañca vadehi -- `suppavāsā, bhante, koliyadhītā satta vassāni gabbhaṁ dhāreti. sattāhaṁ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti -- sammāsambuddho vata so bhagavā yo imassa evarūpassa dukkhassa pahānāya dhammaṁ deseti; suppaṭipanno vata tassa bhagavato sāvakasaṅgho yo imassa evarūpassa dukkhassa pahānāya paṭipanno; susukhaṁ vata taṁ nibbānaṁ yatthidaṁ evarūpaṁ dukkhaṁ na saṁvijjatī” 'ti.

“paraman”-ti kho so koliyaputto suppavāsāya koliyadhītāya paṭissutvā yena bhagavā tenupasaṅkami ; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho koliyaputto bhagavantaṁ etadavoca -- “suppavāsā, bhante, koliyadhītā bhagavato pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati; evañca vadeti -- `suppavāsā, bhante, koliyadhītā satta vassāni gabbhaṁ dhāreti. sattāhaṁ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti -- sammāsambuddho vata so bhagavā yo imassa evarūpassa dukkhassa pahānāya dhammaṁ deseti; suppaṭipanno vata tassa bhagavato sāvakasaṅgho yo imassa evarūpassa dukkhassa pahānāya paṭipanno; susukhaṁ vata nibbānaṁ yatthidaṁ evarūpaṁ dukkhaṁ na saṁvijjatī” 'ti.

“sukhinī hotu suppavāsā koliyadhītā; arogā arogaṁ puttaṁ vijāyatū” ti. saha vacanā ca pana bhagavato suppavāsā koliyadhītā sukhinī arogā arogaṁ puttaṁ vijāyi.

“evaṁ, bhante” ti kho so koliyaputto bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā yena sakaṁ gharaṁ tena paccāyāsi. addasā kho so koliyaputto suppavāsaṁ koliyadhītaraṁ sukhiniṁ arogaṁ arogaṁ puttaṁ vijātaṁ. disvānassa etadahosi -- “acchariyaṁ vata, bho, abbhutaṁ vata, bho, tathāgatassa mahiddhikatā mahānubhāvatā, yatra hi nāmāyaṁ suppavāsā koliyadhītā saha vacanā ca pana {saha vacanā pana (pī0), saha vacanā (?)} bhagavato sukhinī arogā arogaṁ puttaṁ vijāyissatī” ti! attamano pamudito pītisomanassajāto ahosi.

atha kho suppavāsā koliyadhītā sāmikaṁ āmantesi -- “ehi tvaṁ, ayyaputta, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi -- `suppavāsā, bhante, koliyadhītā bhagavato pāde sirasā vandatī'ti; evañca vadehi -- `suppavāsā, bhante, koliyadhītā satta vassāni gabbhaṁ dhāreti. sattāhaṁ mūḷhagabbhā sā etarahi sukhinī arogā arogaṁ puttaṁ vijātā. sā sattāhaṁ buddhappamukhaṁ bhikkhusaṅghaṁ bhattena nimanteti. adhivāsetu kira, bhante, bhagavā suppavāsāya koliyadhītāya satta bhattāni saddhiṁ bhikkhusaṅghenā” 'ti.

“paraman”-ti kho so koliyaputto suppavāsāya koliyadhītāya paṭissutvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho so koliyaputto bhagavantaṁ etadavoca --

“suppavāsā, bhante, koliyadhītā bhagavato pāde sirasā vandati; evañca vadeti -- `suppavāsā, bhante, koliyadhītā satta vassāni gabbhaṁ dhāreti. sattāhaṁ mūḷhagabbhā sā etarahi sukhinī arogā arogaṁ puttaṁ vijātā. sā sattāhaṁ buddhappamukhaṁ bhikkhusaṅghaṁ bhattena nimanteti. adhivāsetu kira, bhante, bhagavā suppavāsāya koliyadhītāya satta bhattāni saddhiṁ bhikkhusaṅghenā” 'ti.

tena kho pana samayena aññatarena upāsakena buddhappamukho bhikkhusaṅgho svātanāya bhattena nimantito hoti. so ca upāsako āyasmato mahāmoggallānassa {mahāmoggalānassa (ka0)} upaṭṭhāko hoti. atha kho bhagavā āyasmantaṁ mahāmoggallānaṁ āmantesi -- “ehi tvaṁ, moggallāna, yena so upāsako tenupasaṅkama ; upasaṅkamitvā taṁ upāsakaṁ evaṁ vadehi -- `suppavāsā, āvuso, koliyadhītā satta vassāni gabbhaṁ dhāresi. sattāhaṁ mūḷhagabbhā sā etarahi sukhinī arogā arogaṁ puttaṁ vijātā. sā sattāhaṁ buddhappamukhaṁ bhikkhusaṅghaṁ bhattena nimanteti. karotu suppavāsā koliyadhītā satta bhattāni, pacchā tvaṁ karissasī'ti {karissasīti saññāpehi (ka0)}. tuyheso upaṭṭhāko” ti.

“evaṁ, bhante” ti kho āyasmā mahāmoggallāno bhagavato paṭissutvā yena so upāsako tenupasaṅkami; upasaṅkamitvā taṁ upāsakaṁ etadavoca -- “suppavāsā, āvuso, koliyadhītā satta vassāni gabbhaṁ dhāreti. sattāhaṁ mūḷhagabbhā sā etarahi sukhinī arogā arogaṁ puttaṁ vijātā. sā sattāhaṁ buddhappamukhaṁ bhikkhusaṅghaṁ bhattena nimanteti. karotu suppavāsā koliyadhītā satta bhattāni, pacchā tvaṁ karissasī” ti.

“sace me, bhante, ayyo mahāmoggallāno tiṇṇaṁ dhammānaṁ pāṭibhogo -- bhogānañca jīvitassa ca saddhāya ca, karotu suppavāsā koliyadhītā satta bhattāni, pacchāhaṁ karissāmī” ti. “dvinnaṁ kho te ahaṁ {dvinnaṁ kho tesaṁ (pī0), dvinnaṁ kho nesaṁ (ka0)}, āvuso, dhammānaṁ pāṭibhogo -- bhogānañca jīvitassa ca. saddhāya pana tvaṁyeva pāṭibhogo” ti.

“sace me, bhante, ayyo mahāmoggallāno dvinnaṁ dhammānaṁ pāṭibhogo -- bhogānañca jīvitassa ca, karotu suppavāsā koliyadhītā satta bhattāni, pacchāhaṁ karissāmī” ti.

atha kho āyasmā mahāmoggallāno taṁ upāsakaṁ saññāpetvā yena bhagavā tenupasaṅkami; upasaṅkamitvā bhagavantaṁ etadavoca -- “saññatto {saññāto (syā0)}, bhante, so upāsako mayā; karotu suppavāsā koliyadhītā satta bhattāni, pacchā so karissatī” ti.

atha kho suppavāsā koliyadhītā sattāhaṁ buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi, tañca dārakaṁ bhagavantaṁ vandāpesi sabbañca bhikkhusaṅghaṁ.

atha kho āyasmā sāriputto taṁ dārakaṁ etadavoca -- “kacci te, dāraka, khamanīyaṁ, kacci yāpanīyaṁ, kacci na kiñci dukkhan”-ti? “kuto me, bhante sāriputta, khamanīyaṁ, kuto yāpanīyaṁ! satta me vassāni lohitakumbhiyaṁ vuttānī” ti.

atha kho suppavāsā koliyadhītā -- “putto me dhammasenāpatinā saddhiṁ mantetī” ti attamanā pamuditā pītisomanassajātā ahosi. atha kho bhagavā (suppavāsaṁ kolīyadhītaraṁ attamanaṁ pamuditaṁ pītisomanassajātaṁ viditvā {disvā (sī0)}) {( ) natthi iṅgalisapotthake} suppavāsaṁ koliyadhītaraṁ etadavoca -- “iccheyyāsi tvaṁ, suppavāse, aññampi evarūpaṁ puttan”-ti? “iccheyyāmahaṁ, bhagavā, aññānipi evarūpāni satta puttānī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“asātaṁ sātarūpena, piyarūpena appiyaṁ.

dukkhaṁ sukhassa rūpena, pamattamativattatī” ti.. aṭṭhamaṁ.

9. visākhāsuttaṁ

19. evaṁ me sutaṁ -- ekaṁ samayaṁ bhagavā sāvatthiyaṁ viharati pubbārāme migāramātupāsāde. tena kho pana samayena visākhāya migāramātuyā kocideva attho raññe pasenadimhi kosale paṭibaddho {paṭibandho (pī0 ka0)} hoti. taṁ rājā pasenadi kosalo na yathādhippāyaṁ tīreti.

atha kho visākhā migāramātā divā divassa {divādivasseva (syā0), divādivasseyeva (pī0), divā divassayeva (ka0)} yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho visākhaṁ migāramātaraṁ bhagavā etadavoca -- “handa kuto nu tvaṁ, visākhe, āgacchasi divā divassā” ti? “idha me, bhante, kocideva attho raññe pasenadimhi kosale paṭibaddho; taṁ rājā pasenadi kosalo na yathādhippāyaṁ tīretī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“sabbaṁ paravasaṁ dukkhaṁ, sabbaṁ issariyaṁ sukhaṁ.

sādhāraṇe vihaññanti, yogā hi duratikkamā” ti.. navamaṁ.

10. bhaddiyasuttaṁ

20. evaṁ me sutaṁ -- ekaṁ samayaṁ bhagavā anupiyāyaṁ viharati ambavane. tena kho pana samayena āyasmā bhaddiyo kāḷīgodhāya putto araññagatopi rukkhamūlagatopi suññāgāragatopi abhikkhaṇaṁ udānaṁ udānesi -- “aho sukhaṁ, aho sukhan”-ti!

assosuṁ kho sambahulā bhikkhū āyasmato bhaddiyassa kāḷīgodhāya puttassa araññagatassapi rukkhamūlagatassapi suññāgāragatassapi abhikkhaṇaṁ udānaṁ udānentassa -- “aho sukhaṁ, aho sukhan”-ti! sutvāna nesaṁ etadahosi -- “nissaṁsayaṁ kho, āvuso, āyasmā bhaddiyo kāḷīgodhāya putto anabhirato brahmacariyaṁ carati, yaṁsa pubbe agāriyabhūtassa {agārikabhūtassa (syā0)} rajjasukhaṁ, so tamanussaramāno araññagatopi rukkhamūlagatopi suññāgāragatopi abhikkhaṇaṁ udānaṁ udānesi -- `aho sukhaṁ, aho sukha” 'nti!

atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “āyasmā, bhante, bhaddiyo kāḷīgodhāya putto araññagatopi rukkhamūlagatopi suññāgāragatopi abhikkhaṇaṁ udānaṁ udānesi -- `aho sukhaṁ, aho sukha'nti! nissaṁsayaṁ kho, bhante, āyasmā bhaddiyo kāḷīgodhāya putto anabhirato brahmacariyaṁ carati. yaṁsa pubbe agāriyabhūtassa rajjasukhaṁ, so tamanussaramāno araññagatopi rukkhamūlagatopi suññāgāragatopi abhikkhaṇaṁ udānaṁ udānesi -- `aho sukhaṁ, aho sukha” 'nti!

atha kho bhagavā aññataraṁ bhikkhuṁ āmantesi -- “ehi tvaṁ, bhikkhu, mama vacanena bhaddiyaṁ bhikkhuṁ āmantehi -- `satthā taṁ, āvuso bhaddiya, āmantetī” 'ti.

“evaṁ, bhante” ti kho so bhikkhu bhagavato paṭissutvā yenāyasmā bhaddiyo kāḷīgodhāya putto tenupasaṅkami; upasaṅkamitvā bhaddiyaṁ kāḷīgodhāya puttaṁ etadavoca -- “satthā taṁ, āvuso bhaddiya, āmantetī” ti. “evamāvuso” ti kho āyasmā bhaddiyo kāḷīgodhāya putto tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ bhaddiyaṁ kāḷīgodhāya puttaṁ bhagavā etadavoca --

“saccaṁ kira tvaṁ, bhaddiya, araññagatopi rukkhamūlagatopi suññāgāragatopi abhikkhaṇaṁ udānaṁ udānesi -- `aho sukhaṁ, aho sukha” 'nti! “evaṁ, bhante” ti.

“kiṁ pana {kaṁ pana (syā pī0)} tvaṁ, bhaddiya, atthavasaṁ sampassamāno araññagatopi rukkhamūlagatopi suññāgāragatopi abhikkhaṇaṁ udānaṁ udānesi -- `aho sukhaṁ, aho sukha” 'nti! “pubbe me, bhante, agāriyabhūtassa rajjaṁ kārentassa antopi antepure rakkhā susaṁvihitā ahosi, bahipi antepure rakkhā susaṁvihitā ahosi, antopi nagare rakkhā susaṁvihitā ahosi, bahipi nagare rakkhā susaṁvihitā ahosi, antopi janapade rakkhā susaṁvihitā ahosi, bahipi janapade rakkhā susaṁvihitā ahosi. so kho ahaṁ, bhante, evaṁ rakkhito gopito santo bhīto ubbiggo ussaṅkī utrāsī vihāsiṁ. etarahi kho panāhaṁ, bhante, araññagatopi rukkhamūlagatopi suññāgāragatopi eko {ekako (syā0 pī0)} abhīto anubbiggo anussaṅkī anutrāsī appossukko pannalomo paradattavutto {paradavutto (ka0 sī0 syā0 pī0)}, migabhūtena cetasā viharāmi. imaṁ {idaṁ (sī0 ka0)} kho ahaṁ, bhante, atthavasaṁ sampassamāno araññagatopi rukkhamūlagatopi suññāgāragatopi abhikkhaṇaṁ udānaṁ udānesi {udānemi (ka0)} -- `aho sukhaṁ, aho sukha” 'nti!

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yassantarato na santi kopā,

itibhavābhavatañca vītivatto.

taṁ vigatabhayaṁ sukhiṁ asokaṁ,

devā nānubhavanti dassanāyā” ti.. dasamaṁ.

mucalindavaggo dutiyo niṭṭhito.

tassuddānaṁ --

mucalindo rājā daṇḍena, sakkāro upāsakena ca.

gabbhinī ekaputto ca, suppavāsā visākhā ca.

kāḷīgodhāya bhaddiyoti..

3. nandavaggo

1. kammavipākajasuttaṁ

21. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena aññataro bhikkhu bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya purāṇakammavipākajaṁ dukkhaṁ tibbaṁ kharaṁ kaṭukaṁ vedanaṁ adhivāsento sato sampajāno avihaññamāno.

addasā kho bhagavā taṁ bhikkhuṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya purāṇakammavipākajaṁ dukkhaṁ tibbaṁ kharaṁ kaṭukaṁ vedanaṁ adhivāsentaṁ sataṁ sampajānaṁ avihaññamānaṁ.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“sabbakammajahassa bhikkhuno,

dhunamānassa pure kataṁ rajaṁ.

amamassa ṭhitassa tādino,

attho natthi janaṁ lapetave” ti.. paṭhamaṁ.

2. nandasuttaṁ

22. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā nando bhagavato bhātā mātucchāputto sambahulānaṁ bhikkhūnaṁ evamāroceti -- “anabhirato ahaṁ, āvuso, brahmacariyaṁ carāmi; na sakkomi brahmacariyaṁ sandhāretuṁ, sikkhaṁ paccakkhāya hīnāyāvattissāmī” ti.

atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho so bhikkhu bhagavantaṁ etadavoca -- “āyasmā, bhante, nando bhagavato bhātā mātucchāputto sambahulānaṁ bhikkhūnaṁ evamāroceti -- `anabhirato ahaṁ, āvuso, brahmacariyaṁ carāmi, na sakkomi brahmacariyaṁ sandhāretuṁ, sikkhaṁ paccakkhāya hīnāyāvattissāmī” 'ti.

atha kho bhagavā aññataraṁ bhikkhuṁ āmantesi -- “ehi tvaṁ, bhikkhu, mama vacanena nandaṁ bhikkhuṁ āmantehi -- `satthā taṁ, āvuso nanda, āmantetī” 'ti. “evaṁ, bhante” ti kho so bhikkhu bhagavato paṭissutvā yenāyasmā nando tenupasaṅkami; upasaṅkamitvā āyasmantaṁ nandaṁ etadavoca -- “satthā taṁ, āvuso nanda, āmantetī” ti.

“evamāvuso” ti kho āyasmā nando tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ nandaṁ bhagavā etadavoca --

“saccaṁ kira tvaṁ, nanda, sambahulānaṁ bhikkhūnaṁ evamārocesi -- `anabhirato ahaṁ, āvuso, brahmacariyaṁ carāmi, na sakkomi brahmacariyaṁ sandhāretuṁ, sikkhaṁ paccakkhāya hīnāyāvattissāmī” 'ti ? “evaṁ, bhante” ti.

“kissa pana tvaṁ, nanda, anabhirato brahmacariyaṁ carasi, na sakkosi brahmacariyaṁ sandhāretuṁ, sikkhaṁ paccakkhāya hīnāyāvattissasī” ti? “sākiyānī maṁ {mama (syā0, aṭṭhakathā oloketabbā)}, bhante, janapadakalyāṇī gharā nikkhamantassa {nikkhamantaṁ (aṭṭhakathāyaṁ pāṭhantaraṁ)} upaḍḍhullikhitehi kesehi apaloketvā maṁ etadavoca -- `tuvaṭaṁ kho, ayyaputta, āgaccheyyāsī'ti. so kho ahaṁ, bhante, tamanussaramāno anabhirato brahmacariyaṁ carāmi, na sakkomi brahmacariyaṁ sandhāretuṁ, sikkhaṁ paccakkhāya hīnāyāvattissāmī” ti.

atha kho bhagavā āyasmantaṁ nandaṁ bāhāyaṁ gahetvā -- seyyathāpi nāma balavā puriso samiñjitaṁ {sammiñjitaṁ (sī0 syā0 kaṁ0 pī0)} vā bāhaṁ pasāreyya, pasāritaṁ vā bāhaṁ samiñjeyya {sammiñjeyya (sī0 syā0 kaṁ0 pī0)}, evameva -- jetavane antarahito devesu tāvatiṁsesu pāturahosi.

tena kho pana samayena pañcamattāni accharāsatāni sakkassa devānamindassa upaṭṭhānaṁ āgatāni honti kakuṭapādāni. atha kho bhagavā āyasmantaṁ nandaṁ āmantesi -- “passasi no tvaṁ, nanda, imāni pañca accharāsatāni kakuṭapādānī” ti? “evaṁ, bhante” ti.

“taṁ kiṁ maññasi, nanda, katamā nu kho abhirūpatarā vā dassanīyatarā vā pāsādikatarā vā, sākiyānī vā janapadakalyāṇī, imāni vā pañca accharāsatāni kakuṭapādānī” ti? “seyyathāpi, bhante, paluṭṭhamakkaṭī kaṇṇanāsacchinnā, evameva kho, bhante, sākiyānī janapadakalyāṇī imesaṁ pañcannaṁ accharāsatānaṁ upanidhāya saṅkhyampi {saṅkhampi (sī0)} nopeti kalabhāgampi nopeti upanidhimpi nopeti. atha kho imāni pañca accharāsatāni abhirūpatarāni ceva dassanīyatarāni ca pāsādikatarāni cā” ti.

“abhirama, nanda, abhirama, nanda! ahaṁ te pāṭibhogo pañcannaṁ accharāsatānaṁ paṭilābhāya kakuṭapādānan”-ti. “sace me, bhante, bhagavā pāṭibhogo pañcannaṁ accharāsatānaṁ paṭilābhāya kakuṭapādānaṁ, abhiramissāmahaṁ, bhante, bhagavati brahmacariye” ti {bhagavā brahmacariyeti (syā0 pī0), bhagavā brahmacariyanti (ka0)}.

atha kho bhagavā āyasmantaṁ nandaṁ bāhāyaṁ gahetvā -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva -- devesu tāvatiṁsesu antarahito jetavane pāturahosi.

assosuṁ kho bhikkhū -- “āyasmā kira nando bhagavato bhātā mātucchāputto accharānaṁ hetu brahmacariyaṁ carati; bhagavā kirassa pāṭibhogo pañcannaṁ accharāsatānaṁ paṭilābhāya kakuṭapādānan”-ti.

atha kho āyasmato nandassa sahāyakā bhikkhū āyasmantaṁ nandaṁ bhatakavādena ca upakkitakavādena ca samudācaranti -- “bhatako kirāyasmā nando upakkitako kirāyasmā nando accharānaṁ hetu brahmacariyaṁ carati; bhagavā kirassa pāṭibhogo pañcannaṁ accharāsatānaṁ paṭilābhāya kakuṭapādānan”-ti.

atha kho āyasmā nando sahāyakānaṁ bhikkhūnaṁ bhatakavādena ca upakkitakavādena ca aṭṭīyamāno harāyamāno jigucchamāno eko vūpakaṭṭho appamatto ātāpī pahitatto viharanto nacirasseva -- yassatthāya kulaputtā sammadeva agārasmā anagāriyaṁ pabbajanti tadanuttaraṁ -- brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā” ti abbhaññāsi. aññataro kho panāyasmā nando arahataṁ ahosi.

atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho sā devatā bhagavantaṁ etadavoca -- “āyasmā, bhante, nando bhagavato bhātā mātucchāputto āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī” ti. bhagavatopi kho ñāṇaṁ udapādi -- “nando āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī” ti.

atha kho āyasmā nando tassā rattiyā accayena yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā nando bhagavantaṁ etadavoca -- “yaṁ me, bhante, bhagavā pāṭibhogo pañcannaṁ accharāsatānaṁ paṭilābhāya kakuṭapādānaṁ, muñcāmahaṁ, bhante, bhagavantaṁ etasmā paṭissavā” ti. “mayāpi kho tvaṁ, nanda {kho te nanda (sī0 syā0 pī0), kho nanda (ka0)}, cetasā ceto paricca vidito -- `nando āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī'ti. devatāpi me etamatthaṁ ārocesi -- `āyasmā, bhante, nando bhagavato bhātā mātucchāputto āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī'ti. yadeva kho te, nanda, anupādāya āsavehi cittaṁ vimuttaṁ, athāhaṁ mutto etasmā paṭissavā” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yassa nittiṇṇo paṅko,

maddito kāmakaṇṭako.

mohakkhayaṁ anuppatto,

sukhadukkhesu na vedhatī sa bhikkhū” ti.. dutiyaṁ.

3. yasojasuttaṁ

23. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena yasojappamukhāni pañcamattāni bhikkhusatāni sāvatthiṁ anuppattāni honti bhagavantaṁ dassanāya. tedha kho āgantukā bhikkhū nevāsikehi bhikkhūhi saddhiṁ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā {uccāsaddamahāsaddā (ka0)} ahesuṁ.

atha kho bhagavā āyasmantaṁ ānandaṁ āmantesi -- “ke panete, ānanda, uccāsaddā mahāsaddā kevaṭṭā maññe macchavilope” ti? “etāni, bhante, yasojappamukhāni pañcamattāni bhikkhusatāni sāvatthiṁ anuppattāni bhagavantaṁ dassanāya. tete āgantukā bhikkhū nevāsikehi bhikkhūhi saddhiṁ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā” ti. “tenahānanda, mama vacanena te bhikkhū āmantehi -- `satthā āyasmante āmantetī” 'ti.

“evaṁ, bhante” ti kho āyasmā ānando bhagavato paṭissutvā yena te bhikkhū tenupasaṅkami ; upasaṅkamitvā te bhikkhū etadavoca -- “satthā āyasmante āmantetī” ti. “evamāvuso” ti kho te bhikkhū āyasmato ānandassa paṭissutvā yena bhagavā tenupasaṅkamiṁsu ; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinne kho te bhikkhū bhagavā etadavoca --

“kiṁ nu tumhe, bhikkhave, uccāsaddā mahāsaddā, kevaṭṭā maññe macchavilope” ti? evaṁ vutte, āyasmā yasojo bhagavantaṁ etadavoca -- “imāni, bhante, pañcamattāni bhikkhusatāni sāvatthiṁ anuppattāni bhagavantaṁ dassanāya. teme āgantukā bhikkhū nevāsikehi bhikkhūhi saddhiṁ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā” ti. “gacchatha, bhikkhave, paṇāmemi vo {vo paṇāmemi (sabbattha) ma0 ni0 2.157 passitabbaṁ}; na vo mama santike vatthabban”-ti.

“evaṁ, bhante” ti kho te bhikkhū bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā senāsanaṁ saṁsāmetvā {paṭisaṁsāmetvā (syā0)} pattacīvaramādāya yena vajjī tena cārikaṁ pakkamiṁsu. vajjīsu anupubbena cārikaṁ caramānā yena vaggumudā nadī tenupasaṅkamiṁsu; upasaṅkamitvā vaggumudāya nadiyā tīre paṇṇakuṭiyo karitvā vassaṁ upagacchiṁsu.

atha kho āyasmā yasojo vassūpagato {vassūpagate (ka0)} bhikkhū āmantesi -- “bhagavatā mayaṁ, āvuso, paṇāmitā atthakāmena hitesinā, anukampakena anukampaṁ upādāya. handa mayaṁ, āvuso, tathā vihāraṁ kappema yathā no viharataṁ bhagavā attamano assā” ti. “evamāvuso” ti kho te bhikkhū āyasmato yasojassa paccassosuṁ. atha kho te bhikkhū vūpakaṭṭhā appamattā ātāpino pahitattā viharantā tenevantaravassena sabbeva tisso vijjā sacchākaṁsu.

atha kho bhagavā sāvatthiyaṁ yathābhirantaṁ viharitvā yena vesālī tena cārikaṁ pakkāmi. anupubbena cārikaṁ caramāno yena vesālī tadavasari. tatra sudaṁ bhagavā vesāliyaṁ viharati mahāvane kūṭāgārasālāyaṁ.

atha kho bhagavā vaggumudātīriyānaṁ bhikkhūnaṁ cetasā ceto paricca manasi karitvā āyasmantaṁ ānandaṁ āmantesi -- “ālokajātā viya me, ānanda, esā disā, obhāsajātā viya me, ānanda, esā disā; yassaṁ disāyaṁ {yāyaṁ (ka0)} vaggumudātīriyā bhikkhū viharanti. gantuṁ appaṭikūlāsi me manasi kātuṁ. pahiṇeyyāsi tvaṁ, ānanda, vaggumudātīriyānaṁ bhikkhūnaṁ santike dūtaṁ -- `satthā āyasmante āmanteti, satthā āyasmantānaṁ dassanakāmo” 'ti.

“evaṁ, bhante” ti kho āyasmā ānando bhagavato paṭissutvā yena aññataro bhikkhu tenupasaṅkami; upasaṅkamitvā taṁ bhikkhuṁ etadavoca -- “ehi tvaṁ, āvuso, yena vaggumudātīriyā bhikkhū tenupasaṅkama; upasaṅkamitvā vaggumudātīriye bhikkhū evaṁ vadehi -- `satthā āyasmante āmanteti, satthā āyasmantānaṁ dassanakāmo” 'ti.

“evamāvuso” ti kho so bhikkhu āyasmato ānandassa paṭissutvā -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva -- mahāvane kūṭāgārasālāyaṁ antarahito vaggumudāya nadiyā tīre tesaṁ bhikkhūnaṁ purato pāturahosi. atha kho so bhikkhu vaggumudātīriye bhikkhū etadavoca -- “satthā āyasmante āmanteti, satthā āyasmantānaṁ dassanakāmo” ti.

“evamāvuso” ti kho te bhikkhū tassa bhikkhuno paṭissutvā senāsanaṁ saṁsāmetvā pattacīvaramādāya -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva -- vaggumudāya nadiyā tīre antarahitā mahāvane kūṭāgārasālāyaṁ bhagavato sammukhe pāturahesuṁ. tena kho pana samayena bhagavā āneñjena samādhinā nisinno hoti. atha kho tesaṁ bhikkhūnaṁ etadahosi -- “katamena nu kho bhagavā vihārena etarahi viharatī” ti? atha kho tesaṁ bhikkhūnaṁ etadahosi -- “āneñjena kho bhagavā vihārena etarahi viharatī” ti. sabbeva āneñjasamādhinā nisīdiṁsu.

atha kho āyasmā ānando abhikkantāya rattiyā, nikkhante paṭhame yāme, uṭṭhāyāsanā ekaṁsaṁ uttarāsaṅgaṁ {cīvaraṁ (sabbattha)} karitvā yena bhagavā tenañjaliṁ paṇāmetvā bhagavantaṁ etadavoca -- “abhikkantā, bhante, ratti; nikkhanto paṭhamo yāmo; ciranisinnā āgantukā bhikkhū; paṭisammodatu, bhante, bhagavā āgantukehi bhikkhūhī” ti. evaṁ vutte, bhagavā tuṇhī ahosi.

dutiyampi kho āyasmā ānando abhikkantāya rattiyā, nikkhante majjhime yāme, uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “abhikkantā, bhante, ratti; nikkhanto majjhimo yāmo; ciranisinnā āgantukā bhikkhū; paṭisammodatu, bhante, bhagavā āgantukehi bhikkhūhī” ti. dutiyampi kho bhagavā tuṇhī ahosi.

tatiyampi kho āyasmā ānando abhikkantāya rattiyā, nikkhante pacchime yāme, uddhaste aruṇe, nandimukhiyā rattiyā uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “abhikkantā, bhante, ratti; nikkhanto pacchimo yāmo; uddhasto aruṇo; nandimukhī ratti; ciranisinnā āgantukā bhikkhū; paṭisammodatu, bhante, bhagavā, āgantukehi bhikkhūhī” ti.

atha kho bhagavā tamhā samādhimhā vuṭṭhahitvā āyasmantaṁ ānandaṁ āmantesi -- “sace kho tvaṁ, ānanda, jāneyyāsi ettakampi te nappaṭibhāseyya {nappaṭibheyya (?)}. ahañca, ānanda, imāni ca pañca bhikkhusatāni sabbeva āneñjasamādhinā nisīdimhā” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yassa jito kāmakaṇṭako,

akkoso ca vadho ca bandhanañca.

pabbatova {pabbato viya (sī0 syā0 pī0)} so ṭhito anejo,

sukhadukkhesu na vedhatī sa bhikkhū” ti.. tatiyaṁ.

4. sāriputtasuttaṁ

24. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā sāriputto bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. addasā kho bhagavā āyasmantaṁ sāriputtaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yathāpi pabbato selo, acalo suppatiṭṭhito.

evaṁ mohakkhayā bhikkhu, pabbatova na vedhatī” ti.. catutthaṁ.

5. mahāmoggallānasuttaṁ

25. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā mahāmoggallāno bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya kāyagatāya satiyā ajjhattaṁ sūpaṭṭhitāya. addasā kho bhagavā āyasmantaṁ mahāmoggallānaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya kāyagatāya satiyā ajjhattaṁ sūpaṭṭhitāya.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“sati kāyagatā upaṭṭhitā,

chasu phassāyatanesu saṁvuto.

satataṁ bhikkhu samāhito,

jaññā nibbānamattano” ti.. pañcamaṁ.

6. pilindavacchasuttaṁ

26. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena āyasmā pilindavaccho {pilindivaccho (sī0)} bhikkhū vasalavādena samudācarati. atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “āyasmā, bhante, pilindavaccho bhikkhū vasalavādena samudācaratī” ti.

atha kho bhagavā aññataraṁ bhikkhuṁ āmantesi -- “ehi tvaṁ, bhikkhu, mama vacanena pilindavacchaṁ bhikkhuṁ āmantehi -- `satthā taṁ, āvuso pilindavaccha {vaccha (syā0)}, āmantetī” 'ti. “evaṁ, bhante” ti kho so bhikkhu bhagavato paṭissutvā yenāyasmā pilindavaccho tenupasaṅkami; upasaṅkamitvā āyasmantaṁ pilindavacchaṁ etadavoca -- “satthā taṁ, āvuso pilindavaccha, āmantetī” ti.

“evamāvuso” ti kho āyasmā pilindavaccho tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho āyasmantaṁ pilindavacchaṁ bhagavā etadavoca -- “saccaṁ kira tvaṁ, vaccha, bhikkhū vasalavādena samudācarasī” ti? “evaṁ, bhante” ti.

atha kho bhagavā āyasmato pilindavacchassa pubbenivāsaṁ manasi karitvā bhikkhū āmantesi -- “mā kho tumhe, bhikkhave, vacchassa bhikkhuno ujjhāyittha. na, bhikkhave, vaccho dosantaro bhikkhū vasalavādena samudācarati. vacchassa, bhikkhave, bhikkhuno pañca jātisatāni abbokiṇṇāni brāhmaṇakule paccājātāni. so tassa vasalavādo dīgharattaṁ samudāciṇṇo {ajjhāciṇṇo (syā0 pī0 ka0 aṭṭhakathāyaṁ pāṭhantaraṁ)}. tenāyaṁ vaccho bhikkhū vasalavādena samudācaratī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yamhī na māyā vasatī na māno,

yo vītalobho amamo nirāso.

panuṇṇakodho {paṇunnakodho (pī0)} abhinibbutatto,

so brāhmaṇo so samaṇo sa bhikkhū” ti.. chaṭṭhaṁ.

7. sakkudānasuttaṁ

27. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena āyasmā mahākassapo pippaliguhāyaṁ viharati, sattāhaṁ ekapallaṅkena nisinno hoti aññataraṁ {nisinno aññataraṁ (syā0 ka0)} samādhiṁ samāpajjitvā. atha kho āyasmā mahākassapo tassa sattāhassa accayena tamhā samādhimhā vuṭṭhāsi. atha kho āyasmato mahākassapassa tamhā samādhimhā vuṭṭhitassa etadahosi -- “yaṁnūnāhaṁ rājagahaṁ piṇḍāya paviseyyan”-ti.

tena kho pana samayena pañcamattāni devatāsatāni ussukkaṁ āpannāni honti āyasmato mahākassapassa piṇḍapātapaṭilābhāya. atha kho āyasmā mahākassapo tāni pañcamattāni devatāsatāni paṭikkhipitvā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.

tena kho pana samayena sakko devānamindo āyasmato mahākassapassa piṇḍapātaṁ dātukāmo hoti. pesakāravaṇṇaṁ abhinimminitvā tantaṁ vināti. sujā {sujātā (syā0 pī0 ka0)} asurakaññā tasaraṁ pūreti. atha kho āyasmā mahākassapo rājagahe sapadānaṁ piṇḍāya caramāno yena sakkassa devānamindassa nivesanaṁ tenupasaṅkami. addasā kho sakko devānamindo āyasmantaṁ mahākassapaṁ dūratova āgacchantaṁ. disvāna gharā nikkhamitvā paccugantvā hatthato pattaṁ gahetvā gharaṁ pavisitvā {pavisetvā (ka0)} ghaṭiyā odanaṁ uddharitvā pattaṁ pūretvā āyasmato mahākassapassa adāsi. so ahosi piṇḍapāto anekasūpo anekabyañjano anekarasabyañjano {anekasūparasabyañjano (sī0 pī0)}. atha kho āyasmato mahākassapassa etadahosi -- “ko nu kho ayaṁ satto yassāyaṁ evarūpo iddhānubhāvo” ti ? atha kho āyasmato mahākassapassa etadahosi -- “sakko kho ayaṁ devānamindo” ti. iti viditvā sakkaṁ devānamindaṁ etadavoca -- “kataṁ kho te idaṁ, kosiya; mā {māssu (sī0 syā0)} punapi evarūpamakāsī” ti. “amhākampi, bhante kassapa, puññena attho; amhākampi puññena karaṇīyan”-ti.

atha kho sakko devānamindo āyasmantaṁ mahākassapaṁ abhivādetvā padakkhiṇaṁ katvā vehāsaṁ abbhuggantvā ākāse antalikkhe tikkhattuṁ udānaṁ udānesi -- “aho dānaṁ paramadānaṁ {paramaṁ dānaṁ (pī0 ka0)} kassape suppatiṭṭhitaṁ! aho dānaṁ paramadānaṁ kassape suppatiṭṭhitaṁ!! aho dānaṁ paramadānaṁ kassape suppatiṭṭhitan”-ti!!! assosi kho bhagavā dibbāya sotadhātuyā visuddhāya atikkantamānusikāya sakkassa devānamindassa vehāsaṁ abbhuggantvā ākāse antalikkhe tikkhattuṁ udānaṁ udānentassa -- “aho dānaṁ paramadānaṁ kassape suppatiṭṭhitaṁ! aho dānaṁ paramadānaṁ kassape suppatiṭṭhitaṁ!! aho dānaṁ paramadānaṁ kassape suppatiṭṭhitan”-ti!!!

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“piṇḍapātikassa bhikkhuno,

attabharassa anaññaposino.

devā pihayanti tādino,

upasantassa sadā satīmato” ti.. sattamaṁ.

8. piṇḍapātikasuttaṁ

28. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulānaṁ bhikkhūnaṁ pacchābhattaṁ piṇḍapātapaṭikkantānaṁ karerimaṇḍalamāḷe sannisinnānaṁ sannipatitānaṁ ayamantarākathā udapādi --

“piṇḍapātiko, āvuso, bhikkhu piṇḍāya caranto labhati kālena kālaṁ manāpike cakkhunā rūpe passituṁ, labhati kālena kālaṁ manāpike sotena sadde sotuṁ, labhati kālena kālaṁ manāpike ghānena gandhe ghāyituṁ, labhati kālena kālaṁ manāpike jivhāya rase sāyituṁ, labhati kālena kālaṁ manāpike kāyena phoṭṭhabbe phusituṁ. piṇḍapātiko, āvuso, bhikkhu sakkato garukato mānito pūjito apacito piṇḍāya carati. handāvuso, mayampi piṇḍapātikā homa. mayampi lacchāma kālena kālaṁ manāpike cakkhunā rūpe passituṁ, mayampi lacchāma kālena kālaṁ manāpike sotena sadde sotuṁ, mayampi lacchāma kālena kālaṁ manāpike ghānena gandhe ghāyituṁ, mayampi lacchāma kālena kālaṁ manāpike jivhāya rase sāyituṁ, mayampi lacchāma kālena kālaṁ manāpike kāyena phoṭṭhabbe phusituṁ; mayampi sakkatā garukatā mānitā pūjitā apacitā piṇḍāya carissāmā” ti. ayañcarahi tesaṁ bhikkhūnaṁ antarākathā hoti vippakatā.

atha kho bhagavā sāyanhasamayaṁ paṭisallānā vuṭṭhito yena karerimaṇḍalamāḷo tenupasaṅkami; upasaṅkamitvā paññatte āsane nisīdi. nisajja kho bhagavā bhikkhū āmantesi -- “kāya nuttha, bhikkhave, etarahi kathāya sannisinnā, kā ca pana vo antarākathā vippakatā” ti?

“idha, bhante, amhākaṁ pacchābhattaṁ piṇḍapātapaṭikkantānaṁ karerimaṇḍalamāḷe sannisinnānaṁ sannipatitānaṁ ayamantarākathā udapādi --

`piṇḍapātiko, āvuso, bhikkhu piṇḍāya caranto labhati kālena kālaṁ manāpike cakkhunā rūpe passituṁ, labhati kālena kālaṁ manāpike sotena sadde sotuṁ, labhati kālena kālaṁ manāpike ghānena gandhe ghāyituṁ, labhati kālena kālaṁ manāpike jivhāya rase sāyituṁ, labhati kālena kālaṁ manāpike kāyena phoṭṭhabbe phusituṁ. piṇḍapātiko, āvuso, bhikkhu sakkato garukato mānito pūjito apacito piṇḍāya carati. handāvuso, mayampi piṇḍapātikā homa. mayampi lacchāma kālena kālaṁ manāpike cakkhunā rūpe passituṁ ...pe0 ... kāyena phoṭṭhabbe phusituṁ. mayampi sakkatā garukatā mānitā pūjitā apacitā piṇḍāya carissāmā'ti. ayaṁ kho no, bhante, antarākathā vippakatā, atha bhagavā anuppatto” ti.

“na khvetaṁ, bhikkhave, tumhākaṁ patirūpaṁ kulaputtānaṁ saddhā agārasmā anagāriyaṁ pabbajitānaṁ yaṁ tumhe evarūpiṁ kathaṁ katheyyātha. sannipatitānaṁ vo, bhikkhave, dvayaṁ karaṇīyaṁ -- dhammī vā kathā ariyo vā tuṇhībhāvo” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“piṇḍapātikassa bhikkhuno,

attabharassa anaññaposino.

devā pihayanti tādino,

no ce saddasilokanissito” ti.. aṭṭhamaṁ.

9. sippasuttaṁ

29. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulānaṁ bhikkhūnaṁ pacchābhattaṁ piṇḍapātapaṭikkantānaṁ maṇḍalamāḷe sannisinnānaṁ sannipatitānaṁ ayamantarākathā udapādi -- “ko nu kho, āvuso, sippaṁ jānāti? ko kiṁ sippaṁ sikkhi? kataraṁ sippaṁ sippānaṁ aggan”-ti?

tatthekacce evamāhaṁsu -- “hatthisippaṁ sippānaṁ aggan”-ti. ekacce evamāhaṁsu -- “assasippaṁ sippānaṁ aggan”-ti. ekacce evamāhaṁsu -- “rathasippaṁ sippānaṁ aggan”-ti. ekacce evamāhaṁsu -- “dhanusippaṁ sippānaṁ aggan”-ti. ekacce evamāhaṁsu -- “tharusippaṁ sippānaṁ aggan”-ti. ekacce evamāhaṁsu -- “muddāsippaṁ sippānaṁ aggan”-ti. ekacce evamāhaṁsu -- “gaṇanāsippaṁ sippānaṁ aggan”-ti. ekacce evamāhaṁsu -- “saṅkhānasippaṁ sippānaṁ aggan”-ti. ekacce evamāhaṁsu -- “lekhāsippaṁ sippānaṁ aggan”-ti. ekacce evamāhaṁsu -- “kāveyyasippaṁ {kābyasippaṁ (syā0)} sippānaṁ aggan”-ti. ekacce evamāhaṁsu -- “lokāyatasippaṁ sippānaṁ aggan”-ti. ekacce evamāhaṁsu -- “khattavijjāsippaṁ sippānaṁ aggan”-ti. ayañcarahi tesaṁ bhikkhūnaṁ antarākathā hoti vippakatā.

atha kho bhagavā sāyanhasamayaṁ paṭisallānā vuṭṭhito yena maṇḍalamāḷo tenupasaṅkami; upasaṅkamitvā paññatte āsane nisīdi. nisajja kho bhagavā bhikkhū āmantesi -- “kāya nuttha, bhikkhave, etarahi kathāya sannisinnā, kā ca pana vo antarākathā vippakatā” ti?

“idha, bhante, amhākaṁ pacchābhattaṁ piṇḍapātapaṭikkantānaṁ maṇḍalamāḷe sannisinnānaṁ ayamantarākathā udapādi -- `ko nu kho, āvuso, sippaṁ jānāti? ko kiṁ sippaṁ sikkhi? kataraṁ sippaṁ sippānaṁ agga'nti?

“tatthekacce evamāhaṁsu -- `hatthisippaṁ sippānaṁ agga'nti. ekacce evamāhaṁsu -- `assasippaṁ sippānaṁ agga'nti; ekacce evamāhaṁsu -- `rathasippaṁ sippānaṁ agga'nti; ekacce evamāhaṁsu -- `dhanusippaṁ sippānaṁ agga'nti; ekacce evamāhaṁsu -- `tharusippaṁ sippānaṁ agga'nti, ekacce evamāhaṁsu -- `muddāsippaṁ sippānaṁ agga'nti ekacce evamāhaṁsu -- `gaṇanāsippaṁ sippānaṁ agga'nti; ekacce evamāhaṁsu -- `saṅkhānasippaṁ sippānaṁ agga'nti; ekacce evamāhaṁsu -- `lekhāsippaṁ sippānaṁ agga'nti; ekacce evamāhaṁsu -- `kāveyyasippaṁ sippānaṁ agga'nti; ekacce evamāhaṁsu -- `lokāyatasippaṁ sippānaṁ agga'nti; ekacce evamāhaṁsu -- `khattavijjāsippaṁ sippānaṁ agga'nti. ayaṁ kho no, bhante, antarākathā hoti vippakatā, atha bhagavā anuppatto” ti.

“na khvetaṁ, bhikkhave, tumhākaṁ patirūpaṁ kulaputtānaṁ saddhā agārasmā anagāriyaṁ pabbajitānaṁ yaṁ tumhe evarūpiṁ kathaṁ katheyyātha. sannipatitānaṁ vo, bhikkhave, dvayaṁ karaṇīyaṁ -- dhammī vā kathā ariyo vā tuṇhībhāvo” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“asippajīvī lahu atthakāmo,

yatindriyo sabbadhi vippamutto.

anokasārī amamo nirāso,

hitvā mānaṁ ekacaro sa bhikkhū” ti.. navamaṁ.

10. lokasuttaṁ

30. evaṁ me sutaṁ -- ekaṁ samayaṁ bhagavā uruvelāyaṁ viharati najjā nerañjarāya tīre bodhirukkhamūle paṭhamābhisambuddho. tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī.

atha kho bhagavā tassa sattāhassa accayena tamhā samādhimhā vuṭṭhahitvā buddhacakkhunā lokaṁ volokesi. addasā kho bhagavā buddhacakkhunā volokento satte anekehi santāpehi santappamāne, anekehi ca pariḷāhehi pariḍayhamāne -- rāgajehipi, dosajehipi, mohajehipi {mohajehipīti (sabbattha)}.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“ayaṁ loko santāpajāto,

phassapareto rogaṁ vadati attato.

yena yena hi maññati {yena hi maññati (syā0 pī0)},

tato taṁ hoti aññathā..

“aññathābhāvī bhavasatto loko,

bhavapareto bhavamevābhinandati.

yadabhinandati taṁ bhayaṁ,

yassa bhāyati taṁ dukkhaṁ.

bhavavippahānāya kho panidaṁ brahmacariyaṁ vussati”..

“`ye hi keci samaṇā vā brāhmaṇā vā bhavena bhavassa vippamokkhamāhaṁsu, sabbe te avippamuttā bhavasmā'ti vadāmi. `ye vā pana keci samaṇā vā brāhmaṇā vā vibhavena bhavassa nissaraṇamāhaṁsu, sabbe te anissaṭā bhavasmā'ti vadāmi.

“upadhiñhi paṭicca dukkhamidaṁ sambhoti, sabbupādānakkhayā natthi dukkhassa sambhavo. lokamimaṁ passa; puthū avijjāya paretā bhūtā bhūtaratā aparimuttā; ye hi keci bhavā sabbadhi sabbatthatāya sabbe te bhavā aniccā dukkhā vipariṇāmadhammā” ti.

“evametaṁ yathābhūtaṁ, sammappaññāya passato.

bhavataṇhā pahīyati, vibhavaṁ nābhinandati..

“sabbaso taṇhānaṁ khayā,

asesavirāganirodho nibbānaṁ.

tassa nibbutassa bhikkhuno,

anupādā {anupādānā (sī0)} punabbhavo na hoti.

abhibhūto māro vijitasaṅgāmo,

upaccagā sabbabhavāni tādī” ti.. dasamaṁ.

nandavaggo tatiyo niṭṭhito.

tassuddānaṁ --

kammaṁ nando yasojo ca, sāriputto ca kolito.

pilindo {pilindi (sī0)} kassapo piṇḍo, sippaṁ lokena te dasāti..

4. meghiyavaggo

1. meghiyasuttaṁ

31. evaṁ me sutaṁ -- ekaṁ samayaṁ bhagavā cālikāyaṁ viharati cālike pabbate. tena kho pana samayena āyasmā meghiyo bhagavato upaṭṭhāko hoti. atha kho āyasmā meghiyo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhito kho āyasmā meghiyo bhagavantaṁ etadavoca -- “icchāmahaṁ, bhante, jantugāmaṁ piṇḍāya pavisitu” nti. “yassadāni tvaṁ, meghiya, kālaṁ maññasī” ti.

atha kho āyasmā meghiyo pubbaṇhasamayaṁ nivāsetvā pattacīvaramādāya jantugāmaṁ piṇḍāya pāvisi. jantugāme piṇḍāya caritvā pacchābhattaṁ piṇḍapātapaṭikkanto yena kimikāḷāya nadiyā tīraṁ tenupasaṅkami. {upasaṅkamitvā (sabbattha) a0 ni0 9.3 passitabbaṁ} addasā kho āyasmā meghiyo {upasaṅkamitvā (sabbattha) a0 ni0 9.3 passitabbaṁ} kimikāḷāya nadiyā tīre jaṅghāvihāraṁ {jaṅghavihāraṁ (ka0)} anucaṅkamamāno anuvicaramāno {anuvicaramāno addasā kho (sī0 syā0 pī0), anuvicaramāno addasa (ka0)} ambavanaṁ pāsādikaṁ manuññaṁ ramaṇīyaṁ. disvānassa etadahosi -- “pāsādikaṁ vatidaṁ ambavanaṁ manuññaṁ {idaṁ padaṁ videsapotthakesu natthi, aṅguttarepi} ramaṇīyaṁ. alaṁ vatidaṁ kulaputtassa padhānatthikassa padhānāya. sace maṁ bhagavā anujāneyya, āgaccheyyāhaṁ imaṁ ambavanaṁ padhānāyā” ti.

atha kho āyasmā meghiyo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā meghiyo bhagavantaṁ etadavoca --

“idhāhaṁ, bhante, pubbaṇhasamayaṁ nivāsetvā pattacīvaramādāya jantugāmaṁ piṇḍāya pāvisiṁ. jantugāme piṇḍāya caritvā pacchābhattaṁ piṇḍapātapaṭikkanto yena kimikāḷāya nadiyā tīraṁ tenupasaṅkamiṁ {upasaṅkamitvā (sabbattha)}. addasaṁ kho ahaṁ, bhante {upasaṅkamitvā (sabbattha)}, kimikāḷāya nadiyā tīre jaṅghāvihāraṁ anucaṅkamamāno anuvicaramāno {anuvicaramāno addasaṁ (sabbattha)} ambavanaṁ pāsādikaṁ manuññaṁ ramaṇīyaṁ. disvāna me etadahosi -- `pāsādikaṁ vatidaṁ ambavanaṁ manuññaṁ ramaṇīyaṁ. alaṁ vatidaṁ kulaputtassa padhānatthikassa padhānāya. sace maṁ bhagavā anujāneyya, āgaccheyyāhaṁ imaṁ ambavanaṁ padhānāyā'ti. sace maṁ, bhante, bhagavā anujānāti {anujāneyya (a0 ni0 9.3)}, gaccheyyāhaṁ taṁ ambavanaṁ padhānāyā” ti.

evaṁ vutte, bhagavā āyasmantaṁ meghiyaṁ etadavoca -- “āgamehi tāva, meghiya, ekakamhi {ekakamhā (sī0 pī0), ekakomhi (syā0)} tāva, yāva aññopi koci bhikkhu āgacchatī” ti.

dutiyampi kho āyasmā meghiyo bhagavantaṁ etadavoca -- “bhagavato, bhante, natthi kiñci uttari {uttariṁ (sī0 syā0 kaṁ0 pī0)} karaṇīyaṁ, natthi katassa vā paticayo. mayhaṁ kho pana, bhante, atthi uttari karaṇīyaṁ, atthi katassa paticayo. sace maṁ bhagavā anujānāti, gaccheyyāhaṁ taṁ ambavanaṁ padhānāyā” ti. dutiyampi kho bhagavā āyasmantaṁ meghiyaṁ etadavoca -- “āgamehi tāva, meghiya, ekakamhi tāva, yāva aññopi koci bhikkhu āgacchatī” ti.

tatiyampi kho āyasmā meghiyo bhagavantaṁ etadavoca -- “bhagavato, bhante, natthi kiñci uttari karaṇīyaṁ, natthi katassa vā paticayo. mayhaṁ kho pana, bhante, atthi uttari karaṇīyaṁ, atthi katassa paticayo. sace maṁ bhagavā anujānāti, gaccheyyāhaṁ taṁ ambavanaṁ padhānāyā” ti. “padhānanti kho, meghiya, vadamānaṁ kinti vadeyyāma? yassadāni tvaṁ, meghiya, kālaṁ maññasī” ti.

atha kho āyasmā meghiyo uṭṭhāyāsanā bhagavantaṁ abhivādetvā padakkhiṇaṁ katvā yena taṁ ambavanaṁ tenupasaṅkami; upasaṅkamitvā taṁ ambavanaṁ ajjhogāhetvā {ajjhogahetvā (sī0 syā0 pī0)} aññatarasmiṁ rukkhamūle divāvihāraṁ nisīdi. atha kho āyasmato meghiyassa tasmiṁ ambavane viharantassa yebhuyyena tayo pāpakā akusalā vitakkā samudācaranti, seyyathidaṁ -- kāmavitakko, byāpādavitakko, vihiṁsāvitakko {vitakkoti (sī0 pī0 ka0)}.

atha kho āyasmato meghiyassa etadahosi -- “acchariyaṁ vata bho, abbhutaṁ vata bho! saddhāya ca vatamhā agārasmā anagāriyaṁ pabbajitā. atha ca panimehi tīhi pāpakehi akusalehi vitakkehi anvāsattā, seyyathidaṁ -- kāmavitakkena, byāpādavitakkena, vihiṁsāvitakkena”.

atha kho āyasmā meghiyo sāyanhasamayaṁ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā meghiyo bhagavantaṁ etadavoca -- “idha mayhaṁ, bhante, tasmiṁ ambavane viharantassa yebhuyyena tayo pāpakā akusalā vitakkā samudācaranti, seyyathidaṁ -- kāmavitakko, byāpādavitakko, vihiṁsāvitakko. tassa mayhaṁ, bhante, etadahosi -- `acchariyaṁ vata, bho, abbhutaṁ vata, bho! saddhāya ca vatamhā agārasmā anagāriyaṁ pabbajitā. atha ca panimehi tīhi pāpakehi akusalehi vitakkehi anvāsattā, seyyathidaṁ -- kāmavitakkena, byāpādavitakkena, vihiṁsāvitakkena” '.

“aparipakkāya, meghiya, cetovimuttiyā pañca dhammā paripākāya saṁvattanti. katame pañca?

“idha, meghiya, bhikkhu kalyāṇamitto hoti kalyāṇasahāyo kalyāṇasampavaṅko. aparipakkāya, meghiya, cetovimuttiyā ayaṁ paṭhamo dhammo paripākāya saṁvattati.

“puna caparaṁ, meghiya, bhikkhu sīlavā hoti, pātimokkhasaṁvarasaṁvuto viharati ācāragocarasampanno, aṇumattesu vajjesu bhayadassāvī, samādāya sikkhati sikkhāpadesu. aparipakkāya, meghiya, cetovimuttiyā ayaṁ dutiyo dhammo paripākāya saṁvattati.

“puna caparaṁ, meghiya, bhikkhu yāyaṁ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṁvattati, seyyathidaṁ -- appicchakathā, santuṭṭhikathā, pavivekakathā, asaṁsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā; evarūpāya kathāya nikāmalābhī hoti akicchalābhī akasiralābhī. aparipākāya, meghiya, cetovimuttiyā ayaṁ tatiyo dhammo paripākāya saṁvattati.

“puna caparaṁ, meghiya, bhikkhu āraddhavīriyo viharati, akusalānaṁ dhammānaṁ pahānāya, kusalānaṁ dhammānaṁ upasampadāya {uppādāya (syā0)}, thāmavā daḷhaparakkamo anikkhittadhuro kusalesu dhammesu. aparipakkāya, meghiya, cetovimuttiyā ayaṁ catuttho dhammo paripākāya saṁvattati.

“puna caparaṁ, meghiya, bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. aparipakkāya, meghiya, cetovimuttiyā ayaṁ pañcamo dhammo paripākāya saṁvattati. aparipakkāya, meghiya, cetovimuttiyā ime pañca dhammā paripākāya saṁvattanti.

“kalyāṇamittassetaṁ, meghiya, bhikkhuno pāṭikaṅkhaṁ kalyāṇasahāyassa kalyāṇasampavaṅkassa yaṁ sīlavā bhavissati, pātimokkhasaṁvarasaṁvuto viharissati, ācāragocarasampanno, aṇumattesu vajjesu bhayadassāvī, samādāya sikkhissati sikkhāpadesu.

“kalyāṇamittassetaṁ, meghiya, bhikkhuno pāṭikaṅkhaṁ kalyāṇasahāyassa kalyāṇasampavaṅkassa yaṁ yāyaṁ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṁvattati, seyyathidaṁ -- appicchakathā, santuṭṭhikathā, pavivekakathā, asaṁsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā; evarūpāya kathāya nikāmalābhī bhavissati akicchalābhī akasiralābhī.

“kalyāṇamittassetaṁ, meghiya, bhikkhuno pāṭikaṅkhaṁ kalyāṇasahāyassa kalyāṇasampavaṅkassa yaṁ āraddhavīriyo viharissati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu.

“kalyāṇamittassetaṁ, meghiya, bhikkhuno pāṭikaṅkhaṁ kalyāṇasahāyassa kalyāṇasampavaṅkassa yaṁ paññavā bhavissati, udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.

“tena ca pana, meghiya, bhikkhunā imesu pañcasu dhammesu patiṭṭhāya cattāro dhammā uttari bhāvetabbā -- asubhā bhāvetabbā rāgassa pahānāya, mettā bhāvetabbā byāpādassa pahānāya, ānāpānassati bhāvetabbā vitakkupacchedāya, aniccasaññā bhāvetabbā asmimānasamugghātāya. aniccasaññino hi, meghiya, anattasaññā saṇṭhāti, anattasaññī asmimānasamugghātaṁ pāpuṇāti diṭṭheva dhamme nibbānan”-ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“khuddā vitakkā sukhumā vitakkā,

anugatā {anuggatā (sī0 ka0 aṭṭhakathāyaṁ pāṭhantaraṁ)} manaso uppilāvā {ubbilāpā (sī0 syā0 pī0)}.

ete avidvā manaso vitakke,

hurā huraṁ dhāvati bhantacitto..

“ete ca vidvā manaso vitakke,

ātāpiyo saṁvaratī satīmā.

anugate manaso uppilāve,

asesamete pajahāsi buddho” ti.. paṭhamaṁ.

2. uddhatasuttaṁ

32. evaṁ me sutaṁ -- ekaṁ samayaṁ bhagavā kusinārāyaṁ viharati upavattane mallānaṁ sālavane. tena kho pana samayena sambahulā bhikkhū bhagavato avidūre araññakuṭikāyaṁ viharanti uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā.

addasā kho bhagavā te sambahule bhikkhū avidūre araññakuṭikāyaṁ viharante uddhate unnaḷe capale mukhare vikiṇṇavāce muṭṭhassatino asampajāne asamāhite vibbhantacitte pākatindriye.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“arakkhitena kāyena {cittena (nettiyaṁ)}, micchādiṭṭhihatena {micchādiṭṭhigatena (bahūsu)} ca.

thinamiddhā {thīnamiddhā (sī0 syā0 kaṁ0 pī0)} bhibhūtena, vasaṁ mārassa gacchati..

“tasmā rakkhitacittassa, sammāsaṅkappagocaro.

sammādiṭṭhipurekkhāro, ñatvāna udayabbayaṁ.

thīnamiddhābhibhū bhikkhu, sabbā duggatiyo jahe” ti.. dutiyaṁ.

3. gopālakasuttaṁ

33. evaṁ me sutaṁ -- ekaṁ samayaṁ bhagavā kosalesu cārikaṁ carati mahatā bhikkhusaṅghena saddhiṁ. atha kho bhagavā maggā okkamma yena aññataraṁ rukkhamūlaṁ tenupasaṅkami; upasaṅkamitvā paññatte āsane nisīdi.

atha kho aññataro gopālako yena bhagavā tenupasaṅkami ; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho taṁ gopālakaṁ bhagavā dhammiyā kathāya sandassesi samādapesi {samādāpesi (?)} samuttejesi sampahaṁsesi.

atha kho so gopālako bhagavatā dhammiyā kathāya sandassito samādapito {samādipito (?)} samuttejito sampahaṁsito bhagavantaṁ etadavoca -- “adhivāsetu me, bhante, bhagavā svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho so gopālako bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.

atha kho so gopālako tassā rattiyā accayena sake nivesane pahūtaṁ appodakapāyasaṁ {appodakapāyāsaṁ (sabbattha)} paṭiyādāpetvā navañca sappiṁ bhagavato kālaṁ ārocesi -- “kālo, bhante, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena tassa gopālakassa nivesanaṁ tenupasaṅkami; upasaṅkamitvā paññatte āsane nisīdi. atha kho so gopālako buddhappamukhaṁ bhikkhusaṅghaṁ appodakapāyasena {appodakapāyāsena ca (syā0 pī0)} navena ca sappinā sahatthā santappesi sampavāresi. atha kho so gopālako bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi. ekamantaṁ nisinnaṁ kho taṁ gopālakaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi. atha kho acirapakkantassa bhagavato taṁ gopālakaṁ aññataro puriso sīmantarikāya jīvitā voropesi.

atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “yena, bhante, gopālakena ajja buddhappamukho bhikkhusaṅgho appodakapāyasena navena ca sappinā sahatthā santappito sampavārito so kira, bhante, gopālako aññatarena purisena sīmantarikāya jīvitā voropito” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“diso disaṁ yaṁ taṁ kayirā, verī vā pana verinaṁ.

micchāpaṇihitaṁ cittaṁ, pāpiyo naṁ tato kare” ti.. tatiyaṁ.

4. yakkhapahārasuttaṁ

34. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena āyasmā ca sāriputto āyasmā ca mahāmoggallāno kapotakandarāyaṁ viharanti. tena kho pana samayena āyasmā sāriputto juṇhāya rattiyā navoropitehi kesehi abbhokāse nisinno hoti aññataraṁ samādhiṁ samāpajjitvā.

tena kho pana samayena dve yakkhā sahāyakā uttarāya disāya dakkhiṇaṁ disaṁ gacchanti kenacideva karaṇīyena. addasaṁsu kho te yakkhā āyasmantaṁ sāriputtaṁ juṇhāya rattiyā navoropitehi kesehi abbhokāse nisinnaṁ. disvāna eko yakkho dutiyaṁ yakkhaṁ etadavoca -- “paṭibhāti maṁ, samma, imassa samaṇassa sīse pahāraṁ dātu” nti. evaṁ vutte, so yakkho taṁ yakkhaṁ etadavoca -- “alaṁ, samma, mā samaṇaṁ āsādesi. uḷāro so, samma, samaṇo mahiddhiko mahānubhāvo” ti.

dutiyampi kho so yakkho taṁ yakkhaṁ etadavoca -- “paṭibhāti maṁ, samma, imassa samaṇassa sīse pahāraṁ dātu” nti. dutiyampi kho so yakkho taṁ yakkhaṁ etadavoca -- “alaṁ, samma, mā samaṇaṁ āsādesi. uḷāro so, samma, samaṇo mahiddhiko mahānubhāvo” ti. tatiyampi kho so yakkho taṁ yakkhaṁ etadavoca -- “paṭibhāti maṁ, samma, imassa samaṇassa sīse pahāraṁ dātu” nti. tatiyampi kho so yakkho taṁ yakkhaṁ etadavoca -- “alaṁ, samma, mā samaṇaṁ āsādesi. uḷāro so, samma, samaṇo mahiddhiko mahānubhāvo” ti.

atha kho so yakkho taṁ yakkhaṁ anādiyitvā āyasmato sāriputtattherassa sīse pahāraṁ adāsi. tāva mahā pahāro ahosi, api tena pahārena sattaratanaṁ vā aḍḍhaṭṭhamaratanaṁ vā nāgaṁ osādeyya, mahantaṁ vā pabbatakūṭaṁ padāleyya. atha ca pana so yakkho `ḍayhāmi ḍayhāmī'ti vatvā tattheva mahānirayaṁ apatāsi {avatthāsi (ka0 sī0)}.

addasā kho āyasmā mahāmoggallāno dibbena cakkhunā visuddhena atikkantamānusakena tena yakkhena āyasmato sāriputtattherassa sīse pahāraṁ dīyamānaṁ. disvā yena āyasmā sāriputto tenupasaṅkami; upasaṅkamitvā āyasmantaṁ sāriputtaṁ etadavoca -- “kacci te, āvuso, khamanīyaṁ, kacci yāpanīyaṁ, kacci na kiñci dukkhan”-ti ? “khamanīyaṁ me, āvuso moggallāna, yāpanīyaṁ me, āvuso moggallāna; api ca me sīsaṁ thokaṁ dukkhan”-ti.

“acchariyaṁ, āvuso sāriputta, abbhutaṁ, āvuso sāriputta! yāva {yaṁ tvaṁ (sī0 ka0), yaṁ (syā0)} mahiddhiko āyasmā sāriputto mahānubhāvo! idha te, āvuso sāriputta, aññataro yakkho sīse pahāraṁ adāsi. tāva mahā pahāro ahosi, api tena pahārena sattaratanaṁ vā aḍḍhaṭṭhamaratanaṁ vā nāgaṁ osādeyya, mahantaṁ vā pabbatakūṭaṁ padāleyya, atha ca panāyasmā sāriputto evamāha -- `khamanīyaṁ me, āvuso moggallāna, yāpanīyaṁ me, āvuso moggallāna; api ca me sīsaṁ thokaṁ dukkha” 'nti.

“acchariyaṁ, āvuso moggallāna, abbhutaṁ, āvuso moggallāna! yāva {yaṁ (syā0)} mahiddhiko āyasmā mahāmoggallāno mahānubhāvo yatra hi nāma yakkhampi passissati! mayaṁ panetarahi paṁsupisācakampi na passāmā” ti.

assosi kho bhagavā dibbāya sotadhātuyā visuddhāya atikkantamānusikāya tesaṁ ubhinnaṁ mahānāgānaṁ imaṁ evarūpaṁ kathāsallāpaṁ.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yassa selūpamaṁ cittaṁ, ṭhitaṁ nānupakampati.

virattaṁ rajanīyesu, kopaneyye na kuppati.

yassevaṁ bhāvitaṁ cittaṁ, kuto taṁ dukkhamessatī” ti.. catutthaṁ.

5. nāgasuttaṁ

35. evaṁ me sutaṁ -- ekaṁ samayaṁ bhagavā kosambiyaṁ viharati ghositārāme. tena kho pana samayena bhagavā ākiṇṇo viharati bhikkhūhi bhikkhūnīhi upāsakehi upāsikāhi rājūhi rājamahāmattehi titthiyehi titthiyasāvakehi. ākiṇṇo dukkhaṁ na phāsu viharati. atha kho bhagavato etadahosi -- “ahaṁ kho etarahi ākiṇṇo viharāmi bhikkhūhi bhikkhūnīhi upāsakehi upāsikāhi rājūhi rājamahāmattehi titthiyehi titthiyasāvakehi. ākiṇṇo dukkhaṁ na phāsu viharāmi. yaṁnūnāhaṁ eko gaṇasmā vūpakaṭṭho vihareyyan”-ti.

atha kho bhagavā pubbaṇhasamayaṁ nivāsetvā pattacīvaramādāya kosambiṁ piṇḍāya pāvisi. kosambiyaṁ piṇḍāya caritvā pacchābhattaṁ piṇḍapātapaṭikkanto sāmaṁ senāsanaṁ saṁsāmetvā pattacīvaramādāya anāmantetvā upaṭṭhākaṁ anapaloketvā bhikkhusaṅghaṁ eko adutiyo yena pālileyyakaṁ tena cārikaṁ pakkāmi. anupubbena cārikaṁ caramāno yena pālileyyakaṁ tadavasari. tatra sudaṁ bhagavā pālileyyake viharati rakkhitavanasaṇḍe bhaddasālamūle.

aññataropi kho hatthināgo ākiṇṇo viharati hatthīhi hatthinīhi hatthikalabhehi hatthicchāpehi. chinnaggāni ceva tiṇāni khādati, obhaggobhaggañcassa sākhābhaṅgaṁ khādanti, āvilāni ca pānīyāni pivati, ogāhā cassa uttiṇṇassa hatthiniyo kāyaṁ upanighaṁsantiyo gacchanti. ākiṇṇo dukkhaṁ na phāsu viharati. atha kho tassa hatthināgassa etadahosi -- “ahaṁ kho etarahi ākiṇṇo viharāmi hatthīhi hatthinīhi hatthikalabhehi hatthicchāpehi, chinnaggāni ceva tiṇāni khādāmi, obhaggobhaggañca me sākhābhaṅgaṁ khādanti, āvilāni ca pānīyāni pivāmi, ogāhā ca me uttiṇṇassa hatthiniyo kāyaṁ upanighaṁsantiyo gacchanti, ākiṇṇo dukkhaṁ na phāsu viharāmi. yaṁnūnāhaṁ eko gaṇasmā vūpakaṭṭho vihareyyan”-ti.

atha kho so hatthināgo yūthā apakkamma yena pālileyyakaṁ rakkhitavanasaṇḍo bhaddasālamūlaṁ yena bhagavā tenupasaṅkami. tatra sudaṁ {upasaṅkamitvā tatra sudaṁ (syā0 pī0 ka0)} so hatthināgo yasmiṁ padese bhagavā viharati taṁ padesaṁ {appaharitañca karoti, soṇḍāya (bahūsu)} appaharitaṁ karoti, soṇḍāya ca {appaharitañca karoti, soṇḍāya (bahūsu)} bhagavato pānīyaṁ paribhojanīyaṁ upaṭṭhāpeti {upaṭṭhapeti (sī0 syā0 kaṁ0 pī0)}.

atha kho bhagavato rahogatassa paṭisallīnassa evaṁ cetaso parivitakko udapādi -- “ahaṁ kho pubbe ākiṇṇo vihāsiṁ bhikkhūhi bhikkhūnīhi upāsakehi upāsikāhi rājūhi rājamahāmattehi titthiyehi titthiyasāvakehi, ākiṇṇo dukkhaṁ na phāsu vihāsiṁ. somhi etarahi anākiṇṇo viharāmi bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi, anākiṇṇo sukhaṁ phāsu viharāmī” ti.

tassapi kho hatthināgassa evaṁ cetaso parivitakko udapādi -- “ahaṁ kho pubbe ākiṇṇo vihāsiṁ hatthīhi hatthinīhi hatthikalabhehi hatthicchāpehi, chinnaggāni ceva tiṇāni khādiṁ, obhaggobhaggañca me sākhābhaṅgaṁ khādiṁsu, āvilāni ca pānīyāni apāyiṁ, ogāhā ca me uttiṇṇassa hatthiniyo kāyaṁ upanighaṁsantiyo agamaṁsu, ākiṇṇo dukkhaṁ na phāsu vihāsiṁ. somhi etarahi anākiṇṇo viharāmi hatthīhi hatthinīhi hatthikalabhehi hatthicchāpehi, acchinnaggāni ceva tiṇāni khādāmi, obhaggobhaggañca me sākhābhaṅgaṁ na khādanti, anāvilāni ca pānīyāni pivāmi, ogāhā ca me uttiṇṇassa hatthiniyo na kāyaṁ upanighaṁsantiyo gacchanti, anākiṇṇo sukhaṁ phāsu viharāmī” ti.

atha kho bhagavā attano ca pavivekaṁ viditvā tassa ca hatthināgassa cetasā cetoparivitakkamaññāya tāyaṁ velāyaṁ imaṁ udānaṁ udānesi --

“etaṁ {evaṁ (ka0)} nāgassa nāgena, īsādantassa hatthino.

sameti cittaṁ cittena, yadeko ramatī mano” ti.. pañcamaṁ.

6. piṇḍolasuttaṁ

36. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā piṇḍolabhāradvājo bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya āraññiko piṇḍapātiko paṁsukūliko tecīvariko appiccho santuṭṭho pavivitto asaṁsaṭṭho āraddhavīriyo {āraddhaviriyo (sī0 syā0 kaṁ0 pī0)} dhutavādo adhicittamanuyutto.

addasā kho bhagavā āyasmantaṁ piṇḍolabhāradvājaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya āraññikaṁ piṇḍapātikaṁ paṁsukūlikaṁ tecīvarikaṁ appicchaṁ santuṭṭhaṁ pavivittaṁ asaṁsaṭṭhaṁ āraddhavīriyaṁ dhutavādaṁ adhicittamanuyuttaṁ.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“anūpavādo anūpaghāto {anupavādo anupaghāto (syā0 pī0 ka0)}, pātimokkhe ca saṁvaro.

mattaññutā ca bhattasmiṁ, pantañca sayanāsanaṁ.

adhicitte ca āyogo, etaṁ buddhāna sāsanan”-ti.. chaṭṭhaṁ.

7. sāriputtasuttaṁ

37. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā sāriputto bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya appiccho santuṭṭho pavivitto asaṁsaṭṭho āraddhavīriyo adhicittamanuyutto.

addasā kho bhagavā āyasmantaṁ sāriputtaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya appicchaṁ santuṭṭhaṁ pavivittaṁ asaṁsaṭṭhaṁ āraddhavīriyaṁ adhicittamanuyuttaṁ.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“adhicetaso appamajjato,

munino monapathesu sikkhato.

sokā na bhavanti tādino,

upasantassa sadā satīmato” ti.. sattamaṁ.

8. sundarīsuttaṁ

38. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ. bhikkhusaṅghopi sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ. aññatitthiyā pana paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṁ.

atha kho te aññatitthiyā paribbājakā bhagavato sakkāraṁ asahamānā bhikkhusaṅghassa ca yena sundarī paribbājikā tenupasaṅkamiṁsu; upasaṅkamitvā sundariṁ paribbājikaṁ etadavocuṁ -- “ussahasi tvaṁ, bhagini, ñātīnaṁ atthaṁ kātu” nti? “kyāhaṁ, ayyā, karomi? kiṁ mayā na sakkā {kiṁ mayā sakkā (syā0 pī0)} kātuṁ? jīvitampi me pariccattaṁ ñātīnaṁ atthāyā” ti.

“tena hi, bhagini, abhikkhaṇaṁ jetavanaṁ gacchāhī” ti. “evaṁ, ayyā” ti kho sundarī paribbājikā tesaṁ aññatitthiyānaṁ paribbājakānaṁ paṭissutvā abhikkhaṇaṁ jetavanaṁ agamāsi.

yadā te aññiṁsu aññatitthiyā paribbājakā -- “vodiṭṭhā kho sundarī paribbājikā bahujanena abhikkhaṇaṁ jetavanaṁ gacchatī” ti {gacchatīti (sī0 syā0 kaṁ0 pī0)}. atha naṁ jīvitā voropetvā tattheva jetavanassa parikhākūpe nikkhipitvā {nikhanitvā (sī0 syā0 pī0)} yena rājā pasenadi kosalo tenupasaṅkamiṁsu; upasaṅkamitvā rājānaṁ pasenadiṁ kosalaṁ etadavocuṁ -- “yā sā, mahārāja, sundarī paribbājikā; sā no na dissatī” ti. “kattha pana tumhe āsaṅkathā” ti ? “jetavane, mahārājā” ti. “tena hi jetavanaṁ vicinathā” ti.

atha kho te aññatitthiyā paribbājakā jetavanaṁ vicinitvā yathānikkhittaṁ parikhākūpā uddharitvā mañcakaṁ āropetvā sāvatthiṁ pavesetvā rathiyāya rathiyaṁ siṅghāṭakena siṅghāṭakaṁ upasaṅkamitvā manusse ujjhāpesuṁ --

“passathāyyā samaṇānaṁ sakyaputtiyānaṁ kammaṁ! alajjino ime samaṇā sakyaputtiyā dussīlā pāpadhammā musāvādino abrahmacārino. ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti! natthi imesaṁ sāmaññaṁ, natthi imesaṁ brahmaññaṁ. naṭṭhaṁ imesaṁ sāmaññaṁ, naṭṭhaṁ imesaṁ brahmaññaṁ. kuto imesaṁ sāmaññaṁ, kuto imesaṁ brahmaññaṁ? apagatā ime sāmaññā, apagatā ime brahmaññā. kathañhi nāma puriso purisakiccaṁ karitvā itthiṁ jīvitā voropessatī” ti!

tena kho pana samayena sāvatthiyaṁ manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti --

“alajjino ime samaṇā sakyaputtiyā dussīlā pāpadhammā musāvādino abrahmacārino. ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti! natthi imesaṁ sāmaññaṁ, natthi imesaṁ brahmaññaṁ. naṭṭhaṁ imesaṁ sāmaññaṁ, naṭṭhaṁ imesaṁ brahmaññaṁ. kuto imesaṁ sāmaññaṁ, kuto imesaṁ brahmaññaṁ? apagatā ime sāmaññā, apagatā ime brahmaññā. kathañhi nāma puriso purisakiccaṁ karitvā itthiṁ jīvitā voropessatī” ti!

atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁsu. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ --

“etarahi, bhante, sāvatthiyaṁ manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti -- `alajjino ime samaṇā sakyaputtiyā dussīlā pāpadhammā musāvādino abrahmacārino. ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti. natthi imesaṁ sāmaññaṁ, natthi imesaṁ brahmaññaṁ. naṭṭhaṁ imesaṁ sāmaññaṁ, naṭṭhaṁ imesaṁ brahmaññaṁ. kuto imesaṁ sāmaññaṁ, kuto imesaṁ brahmaññaṁ? apagatā ime sāmaññā, apagatā ime brahmaññā. kathañhi nāma puriso purisakiccaṁ karitvā itthiṁ jīvitā voropessatī” 'ti!

“neso, bhikkhave, saddo ciraṁ bhavissati sattāhameva bhavissati. sattāhassa accayena antaradhāyissati. tena hi, bhikkhave, ye manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti, te tumhe imāya gāthāya paṭicodetha --

“`abhūtavādī nirayaṁ upeti,

yo vāpi {yo cāpi (sī0 pī0 ka0)} katvā na karomi cāha.

ubhopi te pecca samā bhavanti,

nihīnakammā manujā paratthā” 'ti..

atha kho te bhikkhū bhagavato santike imaṁ gāthaṁ pariyāpuṇitvā ye manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti te imāya gāthāya paṭicodenti --

“abhūtavādī nirayaṁ upeti,

yo vāpi katvā na karomicāha.

ubhopi te pecca samā bhavanti,

nihīnakammā manujā paratthā” ti..

manussānaṁ etadahosi -- “akārakā ime samaṇā sakyaputtiyā. nayimehi kataṁ. sapantime samaṇā sakyaputtiyā” ti. neva so saddo ciraṁ ahosi. sattāhameva ahosi. sattāhassa accayena antaradhāyi.

atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavato etadavocuṁ --

“acchariyaṁ, bhante, abbhutaṁ, bhante! yāva subhāsitaṁ cidaṁ bhante bhagavatā -- `neso, bhikkhave, saddo ciraṁ bhavissati. sattāhameva bhavissati. sattāhassa accayena antaradhāyissatī'ti. antarahito so, bhante, saddo” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“tudanti vācāya janā asaññatā,

sarehi saṅgāmagataṁva kuñjaraṁ.

sutvāna vākyaṁ pharusaṁ udīritaṁ,

adhivāsaye bhikkhu aduṭṭhacitto” ti.. aṭṭhamaṁ.

9. upasenasuttaṁ

39. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. atha kho āyasmato upasenassa vaṅgantaputtassa rahogatassa paṭisallīnassa evaṁ cetaso parivitakko udapādi -- “lābhā vata me, suladdhaṁ vata me, satthā ca me bhagavā arahaṁ sammāsambuddho; svākkhāte camhi dhammavinaye agārasmā anagāriyaṁ pabbajito; sabrahmacārino ca me sīlavanto kalyāṇadhammā; sīlesu camhi paripūrakārī; susamāhito camhi ekaggacitto; arahā camhi khīṇāsavo; mahiddhiko camhi mahānubhāvo. bhaddakaṁ me jīvitaṁ, bhaddakaṁ maraṇan”-ti.

atha kho bhagavā āyasmato upasenassa vaṅgantaputtassa cetasā cetoparivitakkamaññāya tāyaṁ velāyaṁ imaṁ udānaṁ udānesi --

“yaṁ jīvitaṁ na tapati, maraṇante na socati.

sa ve diṭṭhapado dhīro, sokamajjhe na socati..

“ucchinnabhavataṇhassa, santacittassa bhikkhuno.

vikkhīṇo jātisaṁsāro, natthi tassa punabbhavo” ti.. navamaṁ.

10. sāriputtaupasamasuttaṁ

40. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā sāriputto bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya attano upasamaṁ paccavekkhamāno.

addasā kho bhagavā āyasmantaṁ sāriputtaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya attano upasamaṁ paccavekkhamānaṁ.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“upasantasantacittassa, netticchinnassa bhikkhuno.

vikkhīṇo jātisaṁsāro, mutto so mārabandhanā” ti.. dasamaṁ.

meghiyavaggo catuttho niṭṭhito.

tassuddānaṁ --

meghiyo uddhatā gopālo, yakkho {juṇhā (sī0 syā0 pī0), juṇhaṁ (ka0)} nāgena pañcamaṁ.

piṇḍolo sāriputto ca, sundarī bhavati aṭṭhamaṁ.

upaseno vaṅgantaputto, sāriputto ca te dasāti..

5. soṇavaggo {mahāvagga (aṭṭhakathāya sameti)}

1. piyatarasuttaṁ

41. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena rājā pasenadi kosalo mallikāya deviyā saddhiṁ uparipāsādavaragato hoti. atha kho rājā pasenadi kosalo mallikaṁ deviṁ etadavoca -- “atthi nu kho te, mallike, kocañño attanā piyataro” ti?

“natthi kho me, mahārāja, kocañño attanā piyataro. tuyhaṁ pana, mahārāja, atthañño koci attanā piyataro” ti? “mayhampi kho, mallike, natthañño koci attanā piyataro” ti.

atha kho rājā pasenadi kosalo pāsādā orohitvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho rājā pasenadi kosalo bhagavantaṁ etadavoca --

“idhāhaṁ, bhante, mallikāya deviyā saddhiṁ uparipāsādavaragato mallikaṁ deviṁ etadavocaṁ -- `atthi nu kho te, mallike, kocañño attanā piyataro'ti? evaṁ vutte, mallikā devī maṁ etadavoca -- `natthi kho me, mahārāja, kocañño attanā piyataro. tuyhaṁ pana, mahārāja, atthañño koci attanā piyataro'ti? evaṁ vutte, ahaṁ, bhante, mallikaṁ deviṁ etadavocaṁ -- `mayhampi kho, mallike, natthañño koci attanā piyataro” 'ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“sabbā disā anuparigamma cetasā,

nevajjhagā piyataramattanā kvaci.

evaṁ piyo puthu attā paresaṁ,

tasmā na hiṁse paramattakāmo” ti.. paṭhamaṁ.

2. appāyukasuttaṁ

42. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho āyasmā ānando sāyanhasamayaṁ paṭisallānā {paṭisallāṇā (sī0)} vuṭṭhito yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando bhagavantaṁ etadavoca -- “acchariyaṁ, bhante, abbhutaṁ, bhante! yāva appāyukā hi, bhante, bhagavato mātā ahosi, sattāhajāte bhagavati bhagavato mātā kālamakāsi, tusitaṁ kāyaṁ upapajjī” ti.

“evametaṁ, ānanda {evametaṁ ānanda evametaṁ ānanda (syā0)}, appāyukā hi, ānanda, bodhisattamātaro honti. sattāhajātesu bodhisattesu bodhisattamātaro kālaṁ karonti, tusitaṁ kāyaṁ upapajjantī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“ye keci bhūtā bhavissanti ye vāpi,

sabbe gamissanti pahāya dehaṁ.

taṁ sabbajāniṁ kusalo viditvā,

ātāpiyo brahmacariyaṁ careyyā” ti.. dutiyaṁ.

3. suppabuddhakuṭṭhisuttaṁ

43. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena rājagahe suppabuddho nāma kuṭṭhī ahosi -- manussadaliddo, manussakapaṇo, manussavarāko. tena kho pana samayena bhagavā mahatiyā parisāya parivuto dhammaṁ desento nisinno hoti.

addasā kho suppabuddho kuṭṭhī taṁ mahājanakāyaṁ dūratova sannipatitaṁ. disvānassa etadahosi -- “nissaṁsayaṁ kho ettha kiñci khādanīyaṁ vā bhojanīyaṁ vā bhājīyati {bhājīyissati (sī0)}. yaṁnūnāhaṁ yena so mahājanakāyo tenupasaṅkameyyaṁ. appeva nāmettha kiñci khādanīyaṁ vā bhojanīyaṁ vā labheyyan”-ti.

atha kho suppabuddho kuṭṭhī yena so mahājanakāyo tenupasaṅkami. addasā kho suppabuddho kuṭṭhī bhagavantaṁ mahatiyā parisāya parivutaṁ dhammaṁ desentaṁ nisinnaṁ. disvānassa etadahosi -- “na kho ettha kiñci khādanīyaṁ vā bhojanīyaṁ vā bhājīyati. samaṇo ayaṁ gotamo parisati dhammaṁ deseti. yaṁnūnāhampi dhammaṁ suṇeyyan”-ti. tattheva ekamantaṁ nisīdi -- “ahampi dhammaṁ sossāmī” ti.

atha kho bhagavā sabbāvantaṁ parisaṁ cetasā ceto paricca manasākāsi “ko nu kho idha bhabbo dhammaṁ viññātu” nti? addasā kho bhagavā suppabuddhaṁ kuṭṭhiṁ tassaṁ parisāyaṁ nisinnaṁ. disvānassa etadahosi -- “ayaṁ kho idha bhabbo dhammaṁ viññātu” nti. suppabuddhaṁ kuṭṭhiṁ ārabbha ānupubbiṁ kathaṁ {ānupubbikathaṁ (sī0), anupubbikathaṁ (syā0 pī0 ka0)} kathesi, seyyathidaṁ -- dānakathaṁ sīlakathaṁ saggakathaṁ; kāmānaṁ ādīnavaṁ okāraṁ saṅkilesaṁ; nekkhamme {nekkhamme ca (sī0 syā0 pī0)} ānisaṁsaṁ pakāsesi. yadā bhagavā aññāsi suppabuddhaṁ kuṭṭhiṁ kallacittaṁ muducittaṁ vinīvaraṇacittaṁ udaggacittaṁ pasannacittaṁ, atha yā buddhānaṁ sāmukkaṁsikā dhammadesanā taṁ pakāsesi -- dukkhaṁ, samudayaṁ, nirodhaṁ, maggaṁ. seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya, evameva suppabuddhassa kuṭṭhissa tasmiṁyeva āsane virajaṁ vītamalaṁ dhammacakkhuṁ udapādi -- “yaṁ kiñci samudayadhammaṁ sabbaṁ taṁ nirodhadhamman”-ti.

atha kho suppabuddho kuṭṭhī diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṁkatho vesārajjappatto aparappaccayo satthu sāsane uṭṭhāyāsanā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho suppabuddho kuṭṭhī bhagavantaṁ etadavoca --

“abhikkantaṁ, bhante, abhikkataṁ, bhante! seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya -- cakkhumanto rūpāni dakkhantīti; evamevaṁ bhagavatā anekapariyāyena dhammo pakāsito. esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca. upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”-ti.

atha kho suppabuddho kuṭṭhī bhagavatā dhammiyā kathāya sandassito samādapito samuttejito sampahaṁsito bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho acirapakkantaṁ suppabuddhaṁ kuṭṭhiṁ gāvī taruṇavacchā adhipatitvā jīvitā voropesi.

atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “yo so, bhante, suppabuddho nāma kuṭṭhī bhagavatā dhammiyā kathāya sandassito samādapito samuttejito sampahaṁsito, so kālaṅkato. tassa kā gati, ko abhisamparāyo” ti?

“paṇḍito, bhikkhave, suppabuddho kuṭṭhī; paccapādi dhammassānudhammaṁ; na ca maṁ dhammādhikaraṇaṁ vihesesi. suppabuddho, bhikkhave, kuṭṭhī tiṇṇaṁ saṁyojanānaṁ parikkhayā sotāpanno avinipātadhammo niyato sambodhiparāyaṇo” ti.

evaṁ vutte, aññataro bhikkhu bhagavantaṁ etadavoca -- “ko nu kho, bhante, hetu, ko paccayo yena suppabuddho kuṭṭhī ahosi -- manussadaliddo, manussakapaṇo, manussavarāko” ti?

“bhūtapubbaṁ, bhikkhave, suppabuddho kuṭṭhī imasmiṁyeva rājagahe seṭṭhiputto ahosi. so uyyānabhūmiṁ niyyanto addasa tagarasikhiṁ {taggarasikhiṁ (ka0)} paccekabuddhaṁ nagaraṁ piṇḍāya pavisantaṁ. disvānassa etadahosi -- `kvāyaṁ kuṭṭhī kuṭṭhicīvarena vicaratī'ti? niṭṭhubhitvā apasabyato {apabyāmato (syā0 saṁ0 ni0 1.255)} karitvā pakkāmi. so tassa kammassa vipākena bahūni vassasatāni bahūni vassasahassāni bahūni vassasatasahassāni niraye paccittha. tasseva kammassa vipākāvasesena imasmiṁyeva rājagahe kuṭṭhī ahosi manussadaliddo, manussakapaṇo, manussavarāko. so tathāgatappaveditaṁ dhammavinayaṁ āgamma saddhaṁ samādiyi sīlaṁ samādiyi sutaṁ samādiyi cāgaṁ samādiyi paññaṁ samādiyi. so tathāgatappaveditaṁ dhammavinayaṁ āgamma saddhaṁ samādiyitvā sīlaṁ samādiyitvā sutaṁ samādiyitvā cāgaṁ samādiyitvā paññaṁ samādiyitvā kāyassa bhedā paraṁ maraṇā sugatiṁ saggaṁ lokaṁ upapanno devānaṁ tāvatiṁsānaṁ sahabyataṁ. so tattha aññe deve atirocati vaṇṇena ceva yasasā cā” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“cakkhumā visamānīva, vijjamāne parakkame.

paṇḍito jīvalokasmiṁ, pāpāni parivajjaye” ti.. tatiyaṁ.

4. kumārakasuttaṁ

44. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā kumārakā antarā ca sāvatthiṁ antarā ca jetavanaṁ macchake bādhenti.

atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. addasā kho bhagavā te sambahule kumārake antarā ca sāvatthiṁ antarā ca jetavanaṁ macchake bādhente. disvāna yena te kumārakā tenupasaṅkami; upasaṅkamitvā te kumārake etadavoca -- “bhāyatha vo, tumhe kumārakā, dukkhassa, appiyaṁ vo dukkhan”-ti? “evaṁ, bhante, bhāyāma mayaṁ, bhante, dukkhassa, appiyaṁ no dukkhan”-ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“sace bhāyatha dukkhassa, sace vo dukkhamappiyaṁ.

mākattha pāpakaṁ kammaṁ, āvi vā yadi vā raho..

“sace ca pāpakaṁ kammaṁ, karissatha karotha vā.

na vo dukkhā pamutyatthi, upeccapi {upaccapi (ka0), uppaccapi (?), uppatitvāpi iti attho} palāyatan”-ti.. catutthaṁ.

5. uposathasuttaṁ

45. evaṁ me sutaṁ -- ekaṁ samayaṁ bhagavā sāvatthiyaṁ viharati pubbārāme migāramātupāsāde. tena kho pana samayena bhagavā tadahuposathe bhikkhusaṅghaparivuto nisinno hoti.

atha kho āyasmā ānando abhikkantāya rattiyā, nikkhante paṭhame yāme, uṭṭhāyāsanā ekaṁsaṁ uttarāsaṅgaṁ {cīvaraṁ (sabbattha)} karitvā yena bhagavā tenañjaliṁ paṇāmetvā bhagavantaṁ etadavoca -- “abhikkantā, bhante, ratti; nikkhanto paṭhamo yāmo; ciranisinno bhikkhusaṅgho; uddisatu, bhante, bhagavā bhikkhūnaṁ pātimokkhan”-ti. evaṁ vutte, bhagavā tuṇhī ahosi.

dutiyampi kho āyasmā ānando abhikkantāya rattiyā, nikkhante majjhime yāme, uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “abhikkantā, bhante, ratti; nikkhanto majjhimo yāmo; ciranisinno bhikkhusaṅgho; uddisatu, bhante, bhagavā bhikkhūnaṁ pātimokkhan”-ti. dutiyampi kho bhagavā tuṇhī ahosi.

tatiyampi kho āyasmā ānando abhikkantāya rattiyā, nikkhante pacchime yāme, uddhaste aruṇe, nandimukhiyā rattiyā uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca -- “abhikkantā, bhante, ratti; nikkhanto pacchimo yāmo; uddhasto aruṇo; nandimukhī ratti; ciranisinno bhikkhusaṅgho; uddisatu, bhante, bhagavā bhikkhūnaṁ pātimokkhan”-ti. “aparisuddhā, ānanda, parisā” ti.

atha kho āyasmato mahāmoggallānassa etadahosi -- “kaṁ nu kho bhagavā puggalaṁ sandhāya evamāha -- `aparisuddhā, ānanda, parisā'ti? atha kho āyasmā mahāmoggallāno sabbāvantaṁ bhikkhusaṅghaṁ cetasā ceto paricca manasākāsi. addasā kho āyasmā mahāmoggallāno taṁ puggalaṁ dussīlaṁ pāpadhammaṁ asuciṁ saṅkassarasamācāraṁ paṭicchannakammantaṁ asamaṇaṁ samaṇapaṭiññaṁ abrahmacāriṁ brahmacāripaṭiññaṁ antopūtiṁ avassutaṁ kasambujātaṁ majjhe bhikkhusaṅghassa nisinnaṁ. disvāna uṭṭhāyāsanā yena so puggalo tenupasaṅkami; upasaṅkamitvā taṁ puggalaṁ etadavoca -- “uṭṭhehi, āvuso, diṭṭhosi bhagavatā; natthi te bhikkhūhi saddhiṁ saṁvāso” ti. evaṁ vutte {atha kho (sabbattha), cūḷava0 383; a0 ni0 8.20 passitabbaṁ}, so puggalo tuṇhī ahosi.

dutiyampi kho āyasmā mahāmoggallāno taṁ puggalaṁ etadavoca -- “uṭṭhehi, āvuso, diṭṭhosi bhagavatā; natthi te bhikkhūhi saddhiṁ saṁvāso” ti. dutiyampi kho ...pe0 ... tatiyampi kho so puggalo tuṇhī ahosi.

atha kho āyasmā mahāmoggallāno taṁ puggalaṁ bāhāyaṁ gahetvā bahidvārakoṭṭhakā nikkhāmetvā sūcighaṭikaṁ datvā yena bhagavā tenupasaṅkami; upasaṅkamitvā bhagavantaṁ etadavoca -- “nikkhāmito, bhante, so puggalo mayā. parisuddhā parisā. uddisatu, bhante, bhagavā bhikkhūnaṁ pātimokkhan”-ti. “acchariyaṁ, moggallāna, abbhutaṁ, moggallāna! yāva bāhāgahaṇāpi nāma so moghapuriso āgamessatī” ti!

atha kho bhagavā bhikkhū āmantesi -- “na dānāhaṁ, bhikkhave, ito paraṁ {na dānāhaṁ bhikkhave ajjatagge (a0 ni0 8.20)} uposathaṁ karissāmi, pātimokkhaṁ uddisissāmi. tumheva dāni, bhikkhave, ito paraṁ uposathaṁ kareyyātha, pātimokkhaṁ uddiseyyātha. aṭṭhānametaṁ, bhikkhave, anavakāso yaṁ tathāgato aparisuddhāya parisāya uposathaṁ kareyya, pātimokkhaṁ uddiseyya.

“aṭṭhime, bhikkhave, mahāsamudde acchariyā abbhutā dhammā, ye disvā disvā asurā mahāsamudde abhiramanti. katame aṭṭha?

“mahāsamuddo, bhikkhave, anupubbaninno anupubbapoṇo anupubbapabbhāro, na āyatakeneva papāto. yampi {yaṁ (sī0 syā0 ka0)}, bhikkhave, mahāsamuddo anupubbaninno anupubbapoṇo anupubbapabbhāro na āyatakeneva papāto; ayaṁ, bhikkhave, mahāsamudde paṭhamo acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, mahāsamuddo ṭhitadhammo velaṁ nātivattati. yampi, bhikkhave, mahāsamuddo ṭhitadhammo velaṁ nātivattati; ayaṁ, bhikkhave {ayampi (sabbattha)}, mahāsamudde dutiyo acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, mahāsamuddo na matena kuṇapena saṁvasati. yaṁ hoti mahāsamudde mataṁ kuṇapaṁ taṁ khippameva {khippaññeva (sī0), khippaṁyeva (ka0)} tīraṁ vāheti, thalaṁ ussāreti. yampi, bhikkhave, mahāsamuddo na matena kuṇapena saṁvasati, yaṁ hoti mahāsamudde mataṁ kuṇapaṁ taṁ khippameva tīraṁ vāheti thalaṁ ussāreti; ayaṁ, bhikkhave, mahāsamudde tatiyo acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, yā kāci mahānadiyo, seyyathidaṁ -- gaṅgā yamunā aciravatī sarabhū mahī, tā mahāsamuddaṁ patvā {pattā (syā0 pī0 ka0)} jahanti purimāni nāmagottāni; `mahāsamuddo'tveva saṅkhaṁ gacchanti. yampi, bhikkhave, yā kāci mahānadiyo, seyyathidaṁ -- gaṅgā yamunā aciravatī sarabhū mahī tā mahāsamuddaṁ patvā jahanti purimāni nāmagottāni, `mahāsamuddo'tveva saṅkhaṁ gacchanti; ayaṁ, bhikkhave, mahāsamudde catuttho acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, yā ca loke savantiyo mahāsamuddaṁ appenti, yā ca antalikkhā dhārā papatanti, na tena mahāsamuddassa ūnattaṁ vā pūrattaṁ vā paññāyati. yampi, bhikkhave, yā ca loke savantiyo mahāsamuddaṁ appenti, yā ca antalikkhā dhārā papatanti, na tena mahāsammuddassa ūnattaṁ vā pūrattaṁ vā paññāyati; ayaṁ, bhikkhave, mahāsamudde pañcamo acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, mahāsamuddo ekaraso loṇaraso. yampi, bhikkhave, mahāsamuddo ekaraso loṇaraso; ayaṁ, bhikkhave, mahāsamudde chaṭṭho acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, mahāsamuddo bahuratano anekaratano. tatrimāni ratanāni, seyyathidaṁ -- muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅgo masāragallaṁ. yampi, bhikkhave, mahāsamuddo bahuratano anekaratano, tatrimāni ratanāni, seyyathidaṁ -- muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅgo {lohitaṅko (sī0 pī0), lohitako (?)} masāragallaṁ; ayaṁ, bhikkhave, mahāsamudde sattamo acchariyo abbhuto dhammo, yaṁ disvā disvā asurā mahāsamudde abhiramanti.

“puna caparaṁ, bhikkhave, mahāsamuddo mahataṁ bhūtānaṁ āvāso. tatrime bhūtā -- timi timiṅgalo timitimiṅgalo {timi timiṅgalo timirapiṅgalo (sī0 pī0, a0 ni0 8.19)} asurā nāgā gandhabbā. santi mahāsamudde yojanasatikāpi attabhāvā, dviyojanasatikāpi attabhāvā, tiyojanasatikāpi attabhāvā, catuyojanasatikāpi attabhāvā, pañcayojanasatikāpi attabhāvā. yampi, bhikkhave, mahāsamuddo mahataṁ bhūtānaṁ āvāso, tatrime bhūtā -- timi timiṅgalo timitimiṅgalo asurā nāgā gandhabbā, santi mahāsamudde yojanasatikāpi attabhāvā dviyojanasatikāpi attabhāvā ...pe0 ... pañcayojanasatikāpi attabhāvā; ayaṁ, bhikkhave, mahāsamudde aṭṭhamo acchariyo abbhuto dhammo, yaṁ disvā disvā asurā mahāsamudde abhiramanti. ime kho, bhikkhave, aṭṭha mahāsamudde acchariyā abbhutā dhammā ye disvā disvā asurā mahāsamudde abhiramanti.

“evameva kho, bhikkhave, imasmiṁ dhammavinaye aṭṭha acchariyā abbhutā dhammā, ye disvā disvā bhikkhū imasmiṁ dhammavinaye abhiramanti. katame aṭṭha?

“seyyathāpi, bhikkhave, mahāsamuddo anupubbaninno anupubbapoṇo anupubbapabbhāro, na āyatakeneva papāto; evameva kho, bhikkhave, imasmiṁ dhammavinaye anupubbasikkhā anupubbakiriyā anupubbapaṭipadā, na āyatakeneva aññāpaṭivedho. yampi, bhikkhave, imasmiṁ dhammavinaye anupubbasikkhā anupubbakiriyā anupubbapaṭipadā, na āyatakeneva aññāpaṭivedho; ayaṁ, bhikkhave, imasmiṁ dhammavinaye paṭhamo acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, mahāsamuddo ṭhitadhammo velaṁ nātivattati; evameva kho, bhikkhave, yaṁ mayā sāvakānaṁ sikkhāpadaṁ paññattaṁ taṁ mama sāvakā jīvitahetupi nātikkamanti. yampi, bhikkhave, mayā sāvakānaṁ sikkhāpadaṁ paññattaṁ taṁ mama sāvakā jīvitahetupi nātikkamanti; ayaṁ, bhikkhave, imasmiṁ dhammavinaye dutiyo acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, mahāsamuddo na matena kuṇapena saṁvasati; yaṁ hoti mahāsamudde mataṁ kuṇapaṁ taṁ khippameva tīraṁ vāheti, thalaṁ ussāreti; evameva kho, bhikkhave, yo so puggalo dussīlo pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto, na tena saṅgho saṁvasati; atha kho naṁ khippameva sannipatitvā ukkhipati. kiñcāpi so hoti majjhe bhikkhusaṅghassa nisinno, atha kho so ārakāva saṅghamhā, saṅgho ca tena. yampi, bhikkhave, yo so puggalo dussīlo pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto, na tena saṅgho saṁvasati; khippameva naṁ sannipatitvā ukkhipati. kiñcāpi so hoti majjhe bhikkhusaṅghassa nisinno, atha kho so ārakāva saṅghamhā, saṅgho ca tena; ayaṁ, bhikkhave, imasmiṁ dhammavinaye tatiyo acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, yā kāci mahānadiyo, seyyathidaṁ -- gaṅgā yamunā aciravatī sarabhū mahī tā mahāsamuddaṁ patvā jahanti purimāni nāmagottāni, `mahāsamuddo'tveva saṅkhaṁ gacchanti; evameva kho, bhikkhave, cattāro vaṇṇā -- khattiyā, brāhmaṇā, vessā, suddā te tathāgatappavedite dhammavinaye agārasmā anagāriyaṁ pabbajitvā {pabbajitā (ka0 sī0)} jahanti purimāni nāmagottāni, `samaṇā sakyaputtiyā'tveva saṅkhaṁ gacchanti. yampi, bhikkhave, cattāro vaṇṇā -- khattiyā, brāhmaṇā, vessā, suddā te tathāgatappavedite dhammavinaye agārasmā anagāriyaṁ pabbajitvā jahanti purimāni nāmagottāni, `samaṇā sakyaputtiyā'tveva saṅkhaṁ gacchanti; ayaṁ, bhikkhave, imasmiṁ dhammavinaye catuttho acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, yā ca loke savantiyo mahāsamuddaṁ appenti, yā ca antalikkhā dhārā papatanti, na tena mahāsamuddassa ūnattaṁ vā pūrattaṁ vā paññāyati; evameva kho, bhikkhave, bahū cepi bhikkhū anupādisesāya nibbānadhātuyā parinibbāyanti, na tena nibbānadhātuyā ūnattaṁ vā pūrattaṁ vā paññāyati. yampi, bhikkhave, bahū cepi bhikkhū anupādisesāya nibbānadhātuyā parinibbāyanti, na tena nibbānadhātuyā ūnattaṁ vā pūrattaṁ vā paññāyati; ayaṁ, bhikkhave, imasmiṁ dhammavinaye pañcamo acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, mahāsamuddo ekaraso loṇaraso; evameva kho, bhikkhave, ayaṁ dhammavinayo ekaraso vimuttiraso. yampi, bhikkhave, ayaṁ dhammavinayo ekaraso vimuttiraso; ayaṁ, bhikkhave, imasmiṁ dhammavinaye chaṭṭho acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, mahāsamuddo bahuratano anekaratano, tatrimāni ratanāni, seyyathidaṁ -- muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅgo masāragallaṁ; evameva kho, bhikkhave, ayaṁ dhammavinayo bahuratano anekaratano; tatrimāni ratanāni, seyyathidaṁ -- cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo. yampi, bhikkhave, ayaṁ dhammavinayo bahuratano anekaratano, tatrimāni ratanāni, seyyathidaṁ -- cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo; ayaṁ, bhikkhave, imasmiṁ dhammavinaye sattamo acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti.

“seyyathāpi, bhikkhave, mahāsamuddo mahataṁ bhūtānaṁ āvāso, tatrime bhūtā -- timi timiṅgalo timitimiṅgalo asurā nāgā gandhabbā, santi mahāsamudde yojanasatikāpi attabhāvā dviyojanasatikāpi attabhāvā tiyojanasatikāpi attabhāvā catuyojanasatikāpi attabhāvā pañcayojanasatikāpi attabhāvā; evameva kho, bhikkhave, ayaṁ dhammavinayo mahataṁ bhūtānaṁ āvāso; tatrime bhūtā -- sotāpanno, sotāpattiphalasacchikiriyāya paṭipanno, sakadāgāmi, sakadāgāmiphalasacchikiriyāya paṭipanno, anāgāmī, anāgāmīphalasacchikiriyāya paṭipanno, arahā, arahattāya paṭipanno {arahattaphalasacchikiriyāya (sī0)}. yampi, bhikkhave, ayaṁ dhammavinayo mahataṁ bhūtānaṁ āvāso, tatrime bhūtā -- sotāpanno, sotāpattiphalasacchikiriyāya paṭipanno, sakadāgāmī, sakadāgāmiphalasacchikiriyāya paṭipanno, anāgāmī, anāgāmiphalasacchikiriyāya paṭipanno, arahā, arahattāya paṭipanno; ayaṁ, bhikkhave, imasmiṁ dhammavinaye aṭṭhamo acchariyo abbhuto dhammo, yaṁ disvā disvā bhikkhū imasmiṁ dhammavinaye abhiramanti. ime kho, bhikkhave, imasmiṁ dhammavinaye aṭṭha acchariyā abbhutā dhammā, ye disvā disvā bhikkhū imasmiṁ dhammavinaye abhiramantī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“channamativassati, vivaṭaṁ nātivassati.

tasmā channaṁ vivaretha, evaṁ taṁ nātivassatī” ti.. pañcamaṁ.

6. soṇasuttaṁ

46. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā mahākaccāno avantīsu viharati kuraraghare {kururaghare (syā0 mahāva0 257), kulaghare (ka0)} pavatte pabbate. tena kho pana samayena soṇo upāsako kuṭikaṇṇo āyasmato mahākaccānassa upaṭṭhāko hoti.

atha kho soṇassa upāsakassa kuṭikaṇṇassa rahogatassa paṭisallīnassa evaṁ cetaso parivitakko udapādi -- “yathā yathā kho ayyo mahākaccāno dhammaṁ deseti nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. yaṁnūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan”-ti.

atha kho soṇo upāsako kuṭikaṇṇo yenāyasmā mahākaccāno tenupasaṅkami; upasaṅkamitvā āyasmantaṁ mahākaccānaṁ abhivādetvā ekamantaṁ nisīdi. ekamantaṁ nisinno kho soṇo upāsako kuṭikaṇṇo āyasmantaṁ mahākaccānaṁ etadavoca --

“idha mayhaṁ, bhante, rahogatassa paṭisallīnassa evaṁ cetaso parivitakko udapādi -- `yathā yathā kho ayyo mahākaccāno dhammaṁ deseti nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. yaṁnūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyya'nti. pabbājetu maṁ, bhante, ayyo mahākaccāno” ti.

evaṁ vutte, āyasmā mahākaccāno soṇaṁ upāsakaṁ kuṭikaṇṇaṁ etadavoca -- “dukkaraṁ kho, soṇa, yāvajīvaṁ ekabhattaṁ ekaseyyaṁ brahmacariyaṁ. iṅgha tvaṁ, soṇa, tattheva āgārikabhūto samāno buddhānaṁ sāsanaṁ anuyuñja kālayuttaṁ ekabhattaṁ ekaseyyaṁ brahmacariyan”-ti. atha kho soṇassa upāsakassa kuṭikaṇṇassa yo ahosi pabbajjābhisaṅkhāro so paṭipassambhi.

dutiyampi kho ...pe0 ... dutiyampi kho āyasmā mahākaccāno soṇaṁ upāsakaṁ kuṭikaṇṇaṁ etadavoca -- “dukkaraṁ kho, soṇa, yāvajīvaṁ ekabhattaṁ ekaseyyaṁ brahmacariyaṁ. iṅgha tvaṁ, soṇa, tattheva āgārikabhūto samāno buddhānaṁ sāsanaṁ anuyuñja kālayuttaṁ ekabhattaṁ ekaseyyaṁ brahmacariyan”-ti. dutiyampi kho soṇassa upāsakassa kuṭikaṇṇassa yo ahosi pabbajjābhisaṅkhāro so paṭipassambhi.

tatiyampi kho soṇassa upāsakassa kuṭikaṇṇassa rahogatassa paṭisallīnassa evaṁ cetaso parivitakko udapādi -- “yathā yathā kho ayyo mahākaccāno dhammaṁ deseti nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. yaṁnūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan”-ti. tatiyampi kho soṇo upāsako kuṭikaṇṇo yenāyasmā mahākaccāno tenupasaṅkami; upasaṅkamitvā āyasmantaṁ mahākaccānaṁ abhivādetvā ekamantaṁ nisīdi. ekamantaṁ nisinno kho soṇo upāsako kuṭikaṇṇo āyasmantaṁ mahākaccānaṁ etadavoca --

“idha mayhaṁ, bhante, rahogatassa paṭisallīnassa evaṁ cetaso parivitakko udapādi -- `yathā yathā kho ayyo mahākaccāno dhammaṁ deseti nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. yaṁnūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyya'nti. pabbājetu maṁ, bhante, ayyo mahākaccāno” ti.

atha kho āyasmā mahākaccāno soṇaṁ upāsakaṁ kuṭikaṇṇaṁ pabbājesi. tena kho pana samayena avantidakkhiṇāpatho {avanti dakkhiṇapatho (sī0)} appabhikkhuko hoti. atha kho āyasmā mahākaccāno tiṇṇaṁ vassānaṁ accayena kicchena kasirena tato tato dasavaggaṁ bhikkhusaṅghaṁ sannipātetvā āyasmantaṁ soṇaṁ upasampādesi.

atha kho āyasmato soṇassa vassaṁvuṭṭhassa {vassaṁvutthassa (sī0 syā0 kaṁ0 pī0)} rahogatassa paṭisallīnassa evaṁ cetaso parivitakko udapādi -- “na kho me so bhagavā sammukhā diṭṭho, api ca sutoyeva me so bhagavā -- `īdiso ca īdiso cā'ti. sace maṁ upajjhāyo anujāneyya, gaccheyyāhaṁ taṁ bhagavantaṁ dassanāya arahantaṁ sammāsambuddhan”-ti.

atha kho āyasmā soṇo sāyanhasamayaṁ paṭisallānā vuṭṭhito yenāyasmā mahākaccāno tenupasaṅkami; upasaṅkamitvā āyasmantaṁ mahākaccānaṁ abhivādetvā ekamantaṁ nisīdi. ekamantaṁ nisinno kho āyasmā soṇo āyasmantaṁ mahākaccānaṁ etadavoca --

“idha mayhaṁ, bhante, rahogatassa paṭisallīnassa evaṁ cetaso parivitakko udapādi -- `na kho me so bhagavā sammukhā diṭṭho, api ca sutoyeva me so bhagavā -- īdiso ca īdiso cā'ti. sace maṁ upajjhāyo anujāneyya, gaccheyyāhaṁ taṁ bhagavantaṁ dassanāya arahantaṁ sammāsambuddhan”-ti ( ) {(gaccheyyāhaṁ bhante taṁ bhagavantaṁ dassanāya arahantaṁ sammāsambuddhaṁ, sace maṁ upajjhāyo anujānātīti (mahāva0 257)}.

“sādhu sādhu, soṇa; gaccha tvaṁ, soṇa, taṁ bhagavantaṁ dassanāya arahantaṁ sammāsambuddhaṁ {samāsambuddhanti (sabbattha)}. dakkhissasi tvaṁ, soṇa, taṁ bhagavantaṁ pāsādikaṁ pasādanīyaṁ santindriyaṁ santamānasaṁ uttamadamathasamathamanuppattaṁ dantaṁ guttaṁ yatindriyaṁ nāgaṁ. disvāna mama vacanena bhagavato pāde sirasā vandāhi, appābādhaṁ appātaṅkaṁ lahuṭṭhānaṁ balaṁ phāsuvihāraṁ {phāsuvihārañca (sī0)} puccha -- `upajjhāyo me, bhante, āyasmā mahākaccāno bhagavato pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ {phāsuvihārañca (sī0)} pucchatī” 'ti.

“evaṁ, bhante” ti kho āyasmā soṇo āyasmato mahākaccānassa bhāsitaṁ abhinanditvā anumoditvā uṭṭhāyāsanā āyasmantaṁ mahākaccānaṁ abhivādetvā padakkhiṇaṁ katvā senāsanaṁ saṁsāmetvā pattacīvaramādāya yena sāvatthi tena cārikaṁ pakkāmi. anupubbena cārikaṁ caramāno yena sāvatthi jetavanaṁ anāthapiṇḍikassa ārāmo, yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā soṇo bhagavantaṁ etadavoca -- “upajjhāyo me, bhante, āyasmā mahākaccāno bhagavato pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ {phāsuvihārañca (sī0)} pucchatī” ti.

“kacci, bhikkhu, khamanīyaṁ, kacci yāpanīyaṁ, kaccisi appakilamathena addhānaṁ āgato, na ca piṇḍakena kilantosī” ti? “khamanīyaṁ bhagavā, yāpanīyaṁ bhagavā, appakilamathena cāhaṁ, bhante, addhānaṁ āgato, na piṇḍakena kilantomhī” ti.

atha kho bhagavā āyasmantaṁ ānandaṁ āmantesi -- “imassānanda, āgantukassa bhikkhuno senāsanaṁ paññāpehī” ti. atha kho āyasmato ānandassa etadahosi -- “yassa kho maṁ bhagavā āṇāpeti -- `imassānanda, āgantukassa bhikkhuno senāsanaṁ paññāpehī'ti, icchati bhagavā tena bhikkhunā saddhiṁ ekavihāre vatthuṁ, icchati bhagavā āyasmatā soṇena saddhiṁ ekavihāre vatthu” nti. yasmiṁ vihāre bhagavā viharati, tasmiṁ vihāre āyasmato soṇassa senāsanaṁ paññāpesi.

atha kho bhagavā bahudeva rattiṁ abbhokāse nisajjāya vītināmetvā pāde pakkhāletvā vihāraṁ pāvisi. āyasmāpi kho soṇo bahudeva rattiṁ abbhokāse nisajjāya vītināmetvā pāde pakkhāletvā vihāraṁ pāvisi. atha kho bhagavā rattiyā paccūsasamayaṁ paccuṭṭhāya āyasmantaṁ soṇaṁ ajjhesi -- “paṭibhātu taṁ bhikkhu dhammo bhāsitu” nti.

“evaṁ, bhante” ti kho āyasmā soṇo bhagavato paṭissutvā soḷasa aṭṭhakavaggikāni sabbāneva sarena abhaṇi. atha kho bhagavā āyasmato soṇassa sarabhaññapariyosāne abbhanumodi -- “sādhu sādhu, bhikkhu, suggahitāni te, bhikkhu, soḷasa aṭṭhakavaggikāni sumanasikatāni sūpadhāritāni, kalyāṇiyāsi {kalyāṇiyā ca (ka0), kalyāṇiyā cāsi (?)} vācāya samannāgato vissaṭṭhāya anelagaḷāya atthassa viññāpaniyā. kati vassosi tvaṁ, bhikkhū” ti? “ekavasso ahaṁ bhagavā” ti. “kissa pana tvaṁ, bhikkhu, evaṁ ciraṁ akāsī” ti? “ciraṁ diṭṭho {ciradiṭṭho (sī0)} me, bhante, kāmesu ādīnavo; api ca sambādho gharāvāso bahukicco bahukaraṇīyo” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“disvā ādīnavaṁ loke, ñatvā dhammaṁ nirūpadhiṁ.

ariyo na ramatī pāpe, pāpe na ramatī sucī” ti.. chaṭṭhaṁ.

7. kaṅkhārevatasuttaṁ

47. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā kaṅkhārevato bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya attano kaṅkhāvitaraṇavisuddhiṁ paccavekkhamāno.

addasā kho bhagavā āyasmantaṁ kaṅkhārevataṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya attano kaṅkhāvitaraṇavisuddhiṁ paccavekkhamānaṁ.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yā kāci kaṅkhā idha vā huraṁ vā,

sakavediyā vā paravediyā vā.

ye jhāyino tā pajahanti sabbā,

ātāpino brahmacariyaṁ carantā” ti.. sattamaṁ.

8. saṅghabhedasuttaṁ

48. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena āyasmā ānando tadahuposathe pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.

addasā kho devadatto āyasmantaṁ ānandaṁ rājagahe piṇḍāya carantaṁ. disvāna yenāyasmā ānando tenupasaṅkami; upasaṅkamitvā āyasmantaṁ ānandaṁ etadavoca -- “ajjatagge dānāhaṁ, āvuso ānanda, aññatreva bhagavatā aññatra bhikkhusaṅghā uposathaṁ karissāmi saṅghakammāni cā” ti.

atha kho āyasmā ānando rājagahe piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando bhagavantaṁ etadavoca --

“idhāhaṁ, bhante, pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi. addasā kho maṁ, bhante, devadatto rājagahe piṇḍāya carantaṁ. disvāna yenāhaṁ tenupasaṅkami; upasaṅkamitvā maṁ etadavoca -- `ajjatagge dānāhaṁ, āvuso ānanda, aññatreva bhagavatā aññatra bhikkhusaṅghā uposathaṁ karissāmi saṅghakammāni cā'ti. ajja, bhante, devadatto saṅghaṁ bhindissati, uposathañca karissati saṅghakammāni cā” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“sukaraṁ sādhunā sādhu, sādhu pāpena dukkaraṁ {sukaraṁ sādhunā sādhuṁ, sādhuṁ pāpena dukkaraṁ (ka0)}.

pāpaṁ pāpena sukaraṁ, pāpamariyehi dukkaran”-ti.. aṭṭhamaṁ.

9. sadhāyamānasuttaṁ

49. evaṁ me sutaṁ -- ekaṁ samayaṁ bhagavā kosalesu cārikaṁ carati mahatā bhikkhusaṅghena saddhiṁ. tena kho pana samayena sambahulā māṇavakā bhagavato avidūre sadhāyamānarūpā {saddāyamānarūpā (syā0 pī0 aṭṭhakathāyaṁ pāṭhantaraṁ), pathāyamānarūpā (ka0), vadhāyamānarūpā (ka0 sī0, ka0 aṭṭha0), saddhāyamānarūpā (?), saddhudhātuyā sadhudhātuyā vā siddhamidanti veditabbaṁ} atikkamanti. addasā kho bhagavā sambahule māṇavake avidūre sadhāyamānarūpe atikkante.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“parimuṭṭhā paṇḍitābhāsā, vācāgocarabhāṇino.

yāvicchanti mukhāyāmaṁ, yena nītā na taṁ vidū” ti.. navamaṁ.

10. cūḷapanthakasuttaṁ

50. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā cūḷapanthako {cullapanthako (sī0), cūlapanthako (pī0)} bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.

addasā kho bhagavā āyasmantaṁ cūḷapanthakaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“ṭhitena kāyena ṭhitena cetasā,

tiṭṭhaṁ nisinno uda vā sayāno.

etaṁ {evaṁ (ka0)} satiṁ bhikkhu adhiṭṭhahāno,

labhetha pubbāpariyaṁ visesaṁ.

laddhāna pubbāpariyaṁ visesaṁ,

adassanaṁ maccurājassa gacche” ti.. dasamaṁ.

soṇavaggo {soṇatheravaggo (syā0 kaṁ0 ka0) mahāvaggo (aṭṭhakathāya sameti)} pañcamo niṭṭhito.

tassuddānaṁ --

piyo appāyukā kuṭṭhī, kumārakā uposatho.

soṇo ca revato bhedo, sadhāya panthakena cāti..

6. jaccandhavaggo

1. āyusaṅkhārossajjanasuttaṁ

51. evaṁ me sutaṁ -- ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. atha kho bhagavā pubbaṇhasamayaṁ nivāsetvā pattacīvaramādāya vesāliṁ piṇḍāya pāvisi. vesāliyaṁ piṇḍāya caritvā pacchābhattaṁ piṇḍapātapaṭikkanto āyasmantaṁ ānandaṁ āmantesi -- “gaṇhāhi, ānanda, nisīdanaṁ. yena cāpālaṁ {pāvālaṁ (syā0)} cetiyaṁ tenupasaṅkamissāma divāvihārāyā” ti.

“evaṁ, bhante” ti kho āyasmā ānando bhagavato paṭissutvā nisīdanaṁ ādāya bhagavantaṁ piṭṭhito piṭṭhito anubandhi. atha kho bhagavā yena cāpālaṁ cetiyaṁ tenupasaṅkami; upasaṅkamitvā paññatte āsane nisīdi. nisajja kho bhagavā āyasmantaṁ ānandaṁ āmantesi --

“ramaṇīyā, ānanda, vesālī; ramaṇīyaṁ udenaṁ cetiyaṁ; ramaṇīyaṁ gotamakaṁ cetiyaṁ; ramaṇīyaṁ sattambaṁ cetiyaṁ; ramaṇīyaṁ bahuputtaṁ cetiyaṁ; ramaṇīyaṁ sārandadaṁ cetiyaṁ; ramaṇīyaṁ cāpālaṁ cetiyaṁ. yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno ( ) {(ānanda) (ka0)} kappaṁ vā tiṭṭheyya kappāvasesaṁ vā. tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā” ti.

evampi kho āyasmā ānando bhagavatā oḷārike nimitte kayiramāne, oḷārike obhāse kayiramāne, nāsakkhi paṭivijjhituṁ; na bhagavantaṁ yāci -- “tiṭṭhatu, bhante, bhagavā kappaṁ; tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan”-ti, yathā taṁ mārena pariyuṭṭhitacitto. dutiyampi kho ...pe0 ... tatiyampi kho bhagavā āyasmantaṁ ānandaṁ āmantesi --

“ramaṇīyā, ānanda, vesālī; ramaṇīyaṁ udenaṁ cetiyaṁ; ramaṇīyaṁ gotamakaṁ cetiyaṁ; ramaṇīyaṁ sattambaṁ cetiyaṁ; ramaṇīyaṁ bahuputtaṁ cetiyaṁ; ramaṇīyaṁ sārandadaṁ cetiyaṁ; ramaṇīyaṁ cāpālaṁ cetiyaṁ. yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṁ vā tiṭṭheyya kappāvasesaṁ vā. tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā” ti.

evampi kho āyasmā ānando bhagavatā oḷārike nimitte kayiramāne, oḷārike obhāse kayiramāne, nāsakkhi paṭivijjhituṁ; na bhagavantaṁ yāci -- “tiṭṭhatu, bhante, bhagavā kappaṁ; tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan”-ti, yathā taṁ mārena pariyuṭṭhitacitto.

atha kho bhagavā āyasmantaṁ ānandaṁ āmantesi -- “gaccha tvaṁ, ānanda, yassadāni kālaṁ maññasī” ti. “evaṁ, bhante” ti kho āyasmā ānando bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā avidūre aññatarasmiṁ rukkhamūle nisīdi.

atha kho māro pāpimā, acirapakkante āyasmante ānande, yena bhagavā tenupasaṅkami; upasaṅkamitvā ekamantaṁ aṭṭhāsi. ekamantaṁ ṭhito kho māro pāpimā bhagavantaṁ etadavoca --

“parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato. bhāsitā kho panesā, bhante, bhagavatā vācā -- `na tāvāhaṁ, pāpima, parinibbāyissāmi yāva me bhikkhū na sāvakā bhavissanti viyattā vinītā visāradā {visāradā pattayogakhemā (a0 ni0 8.70), visāradappattā yogakhemā (sī0 pī0 ka0), visāradappattā yogakhemakāmā (syā0)} bahussutā dhammadharā dhammānudhammappaṭipannā sāmīcippaṭipannā anudhammacārino, sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessantī'ti. etarahi kho pana, bhante {santi kho pana bhante etarahi (sī0 pī0 saṁ0 ni0 5.822)} bhikkhū bhagavato sāvakā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino sakaṁ ācariyakaṁ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti. parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato.

“bhāsitā kho panesā, bhante, bhagavatā vācā -- `na tāvāhaṁ, pāpima, parinibbāyissāmi yāva me bhikkhuniyo na sāvikā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessantī'ti. etarahi kho pana, bhante, bhikkhuniyo bhagavato sāvikā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo sakaṁ ācariyakaṁ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti. parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato.

“bhāsitā kho panesā, bhante, bhagavatā vācā -- `na tāvāhaṁ, pāpima, parinibbāyissāmi yāva me upāsakā na sāvakā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessantī'ti. etarahi kho pana, bhante, upāsakā bhagavato sāvakā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino sakaṁ ācariyakaṁ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti. parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato.

“bhāsitā kho panesā, bhante, bhagavatā vācā -- `na tāvāhaṁ, pāpima, parinibbāyissāmi yāva me upāsikā na sāvikā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessantī'ti. etarahi kho pana, bhante, upāsikā bhagavato sāvikā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo sakaṁ ācariyakaṁ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti. parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato.

“bhāsitā kho panesā, bhante, bhagavatā vācā -- `na tāvāhaṁ, pāpima, parinibbāyissāmi yāva me idaṁ brahmacariyaṁ na iddhañceva bhavissati phītañca vitthārikaṁ bāhujaññaṁ puthubhūtaṁ yāva devamanussehi suppakāsita'nti. etarahi kho pana, bhante {tayidaṁ bhante (saṁ0 ni0 5.822)}, bhagavato brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsitaṁ. parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato” ti.

evaṁ vutte, bhagavā māraṁ pāpimantaṁ etadavoca -- “appossukko tvaṁ, pāpima, hohi. na ciraṁ tathāgatassa parinibbānaṁ bhavissati. ito tiṇṇaṁ māsānaṁ accayena tathāgato parinibbāyissatī” ti.

atha kho bhagavā cāpāle cetiye sato sampajāno āyusaṅkhāraṁ ossajji. ossaṭṭhe ca bhagavatā āyusaṅkhāre mahābhūmicālo ahosi bhiṁsanako lomahaṁso, devadundubhiyo {devadudrabhiyo (ka0)} ca phaliṁsu.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“tulamatulañca sambhavaṁ,

bhavasaṅkhāramavassaji muni.

ajjhattarato samāhito,

abhindi kavacamivattasambhavan”-ti.. paṭhamaṁ.

2. sattajaṭilasuttaṁ

52. evaṁ me sutaṁ -- ekaṁ samayaṁ bhagavā sāvatthiyaṁ viharati pubbārāme migāramātupāsāde. tena kho pana samayena bhagavā sāyanhasamayaṁ paṭisallānā vuṭṭhito bahidvārakoṭṭhake nisinno hoti. atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.

tena kho pana samayena satta ca jaṭilā, satta ca nigaṇṭhā, satta ca acelakā, satta ca ekasāṭakā, satta ca paribbājakā, parūḷhakacchanakhalomā khārivividhamādāya {khārīvidhamādāya (ka0 saṁ0 ni0 1.122; dī0 ni0 1.280)} bhagavato avidūre atikkamanti.

addasā kho rājā pasenadi kosalo te satta ca jaṭile, satta ca nigaṇṭhe, satta ca acelake, satta ca ekasāṭake, satta ca paribbājake, parūḷhakacchanakhalome khārivividhamādāya bhagavato avidūre atikkamante. disvāna uṭṭhāyāsanā ekaṁsaṁ uttarāsaṅgaṁ karitvā dakkhiṇajāṇumaṇḍalaṁ pathaviyaṁ {paṭhaviyaṁ (sī0 syā0 pī0)} nihantvā yena te satta ca jaṭilā, satta ca nigaṇṭhā, satta ca acelakā, satta ca ekasāṭakā, satta ca paribbājakā, tenañjaliṁ paṇāmetvā tikkhattuṁ nāmaṁ sāvesi -- “rājāhaṁ, bhante, pasenadi kosalo; rājāhaṁ, bhante, pasenadi kosalo; rājāhaṁ, bhante, pasenadi kosalo” ti.

atha kho rājā pasenadi kosalo acirapakkantesu tesu sattasu ca jaṭilesu, sattasu ca nigaṇṭhesu, sattasu ca acelakesu, sattasu ca ekasāṭakesu, sattasu ca paribbājakesu, yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho rājā pasenadi kosalo bhagavantaṁ etadavoca -- “ye kho {ye ca kho (sī0), ye ca te (syā0), ye nu keci kho (pī0), ye te (saṁ0 ni0 1.122), ye nu kho keci (?)} bhante, loke arahanto vā arahattamaggaṁ vā samāpannā ete tesaṁ aññatare” ti {aññatarāti (sī0 ka0), aññataroti (syā0 pī0)}.

“dujjānaṁ kho etaṁ, mahārāja, tayā gihinā kāmabhoginā puttasambādhasayanaṁ ajjhāvasantena kāsikacandanaṁ paccanubhontena mālāgandhavilepanaṁ dhārayantena jātarūparajataṁ sādiyantena -- ime vā arahanto, ime vā arahattamaggaṁ samāpannāti.

“saṁvāsena kho, mahārāja, sīlaṁ veditabbaṁ. tañca kho dīghena addhunā na ittaraṁ {na ittarena (syā0 sī0 syā0 aṭṭha0)}, manasikarotā no amanasikarotā, paññavatā no duppaññena. saṁvohārena kho, mahārāja, soceyyaṁ veditabbaṁ. tañca kho dīghena addhunā na ittaraṁ, manasikarotā no amanasikarotā, paññavatā no duppaññena. āpadāsu kho, mahārāja, thāmo veditabbo. so ca kho dīghena addhunā na ittaraṁ, manasikarotā no amanasikarotā, paññavatā no duppaññena. sākacchāya kho, mahārāja, paññā veditabbā. sā ca kho dīghena addhunā na ittaraṁ, manasikarotā no amanasikarotā, paññavatā no duppaññenā” ti.

“acchariyaṁ, bhante, abbhutaṁ, bhante! yāva subhāsitaṁ cidaṁ {subhāsitamidaṁ (saṁ0 ni0 1.122)}, bhante, bhagavatā -- `dujjānaṁ kho etaṁ, mahārāja, tayā gihinā puttasambādhasayanaṁ ajjhāvasantena kāsikacandanaṁ paccanubhontena mālāgandhavilepanaṁ dhārayantena jātarūparajataṁ sādiyantena -- ime vā arahanto, ime vā arahattamaggaṁ samāpannāti. saṁvāsena kho, mahārāja, sīlaṁ veditabbaṁ ...pe0 ... sākacchāya kho, mahārāja, paññā veditabbā. sā ca kho dīghena addhunā na ittaraṁ, manasikarotā no amanasikarotā, paññavatā no duppaññenā” 'ti.

“ete, bhante, mama purisā corā {carā (saṁ0 ni0 1.122)} ocarakā janapadaṁ ocaritvā gacchanti. tehi paṭhamaṁ ociṇṇaṁ ahaṁ pacchā osārissāmi {otarissāmi (sī0 syā0 pī0), oyāyissāmi (sī0 syā0 aṭṭha0), osāpayissāmi (saṁ0 ni0 1.122)}. idāni te, bhante, taṁ rajojallaṁ pavāhetvā sunhātā suvilittā kappitakesamassū odātavatthavasanā pañcahi kāmaguṇehi samappitā samaṅgibhūtā paricāressantī” {cāriyanti (syā0)} ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“na vāyameyya sabbattha, nāññassa puriso siyā.

nāññaṁ nissāya jīveyya, dhammena na vaṇiṁ {vāṇiṁ (sī0), vaṇī (syā0 pī0), vāṇijaṁ (ka0)} care” ti.. dutiyaṁ.

3. paccavekkhaṇasuttaṁ

53. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavā attano aneke pāpake akusale dhamme pahīne paccavekkhamāno nisinno hoti, aneke ca kusale dhamme bhāvanāpāripūriṁ gate.

atha kho bhagavā {etamatthaṁ viditvā (sī0 ka0)} attano aneke pāpake akusale dhamme pahīne viditvā aneke ca kusale dhamme bhāvanāpāripūriṁ gate {etamatthaṁ viditvā (sī0 ka0)} tāyaṁ velāyaṁ imaṁ udānaṁ udānesi --

“ahu pubbe tadā nāhu, nāhu pubbe tadā ahu.

na cāhu na ca bhavissati, na cetarahi vijjatī” ti.. tatiyaṁ.

4. paṭhamanānātitthiyasuttaṁ

54. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā.

santeke samaṇabrāhmaṇā evaṁvādino evaṁdiṭṭhino -- “sassato loko, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “asassato loko, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “antavā loko, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “anantavā loko, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “taṁ jīvaṁ taṁ sarīraṁ, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “aññaṁ jīvaṁ aññaṁ sarīraṁ, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “hoti tathāgato paraṁ maraṇā, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “na hoti tathāgato paraṁ maraṇā, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “hoti ca na ca hoti tathāgato paraṁ maraṇā, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “neva hoti na na hoti tathāgato paraṁ maraṇā, idameva saccaṁ moghamaññan”-ti.

te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti -- “ediso dhammo, nediso dhammo; nediso dhammo, ediso dhammo” ti.

atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁsu. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ --

“idha, bhante, sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā.

“santeke samaṇabrāhmaṇā evaṁvādino evaṁdiṭṭhino -- `sassato loko, idameva saccaṁ moghamañña'nti ...pe0 ... te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti -- `ediso dhammo, nediso dhammo; nediso dhammo, ediso dhammo” ' ti.

“aññatitthiyā, bhikkhave, paribbājakā andhā acakkhukā; atthaṁ na jānanti, anatthaṁ na jānanti, dhammaṁ na jānanti, adhammaṁ na jānanti. te atthaṁ ajānantā anatthaṁ ajānantā dhammaṁ ajānantā adhammaṁ ajānantā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti -- `ediso dhammo, nediso dhammo; nediso dhammo, ediso dhammo” 'ti.

“bhūtapubbaṁ, bhikkhave, imissāyeva sāvatthiyā aññataro rājā ahosi. atha kho, bhikkhave, so rājā aññataraṁ purisaṁ āmantesi -- `ehi tvaṁ, ambho purisa, yāvatakā sāvatthiyā jaccandhā te sabbe ekajjhaṁ sannipātehī'ti. `evaṁ, devā'ti kho, bhikkhave, so puriso tassa rañño paṭissutvā yāvatakā sāvatthiyā jaccandhā te sabbe gahetvā yena so rājā tenupasaṅkami; upasaṅkamitvā taṁ rājānaṁ etadavoca -- `sannipātitā kho te, deva, yāvatakā sāvatthiyā jaccandhā'ti. `tena hi, bhaṇe, jaccandhānaṁ hatthiṁ dassehī'ti. `evaṁ, devā'ti kho, bhikkhave, so puriso tassa rañño paṭissutvā jaccandhānaṁ hatthiṁ dassesi.

“ekaccānaṁ jaccandhānaṁ hatthissa sīsaṁ dassesi -- `ediso, jaccandhā, hatthī'ti. ekaccānaṁ jaccandhānaṁ hatthissa kaṇṇaṁ dassesi -- `ediso, jaccandhā, hatthī'ti. ekaccānaṁ jaccandhānaṁ hatthissa dantaṁ dassesi -- `ediso, jaccandhā, hatthī'ti. ekaccānaṁ jaccandhānaṁ hatthissa soṇḍaṁ dassesi -- `ediso, jaccandhā, hatthī'ti. ekaccānaṁ jaccandhānaṁ hatthissa kāyaṁ dassesi -- `ediso, jaccandhā, hatthī'ti. ekaccānaṁ jaccandhānaṁ hatthissa pādaṁ dassesi -- `ediso, jaccandhā, hatthī'ti. ekaccānaṁ jaccandhānaṁ hatthissa satthiṁ {piṭṭhiṁ (syā0)} dassesi -- `ediso, jaccandhā, hatthī'ti. ekaccānaṁ jaccandhānaṁ hatthissa naṅguṭṭhaṁ dassesi -- `ediso, jaccandhā, hatthī'ti. ekaccānaṁ jaccandhānaṁ hatthissa vāladhiṁ dassesi -- `ediso, jaccandhā, hatthī” 'ti.

“atha kho, bhikkhave, so puriso jaccandhānaṁ hatthiṁ dassetvā yena so rājā tenupasaṅkami; upasaṅkamitvā taṁ rājānaṁ etadavoca -- `diṭṭho kho tehi, deva, jaccandhehi hatthī; yassa dāni kālaṁ maññasī'ti.

“atha kho, bhikkhave, so rājā yena te jaccandhā tenupasaṅkami; upasaṅkamitvā te jaccandhe etadavoca -- `diṭṭho vo, jaccandhā, hatthī'ti ? `evaṁ, deva, diṭṭho no hatthī'ti. `vadetha, jaccandhā, kīdiso hatthī'ti?

“yehi, bhikkhave, jaccandhehi hatthissa sīsaṁ diṭṭhaṁ ahosi, te evamāhaṁsu -- `ediso, deva, hatthī seyyathāpi kumbho'ti.

“yehi, bhikkhave, jaccandhehi hatthissa kaṇṇo diṭṭho ahosi, te evamāhaṁsu -- `ediso, deva, hatthī seyyathāpi suppo'ti.

“yehi, bhikkhave, jaccandhehi hatthissa danto diṭṭho ahosi, te evamāhaṁsu -- `ediso, deva, hatthī seyyathāpi khīlo'ti.

“yehi, bhikkhave, jaccandhehi hatthissa soṇḍo diṭṭho ahosi, te evamāhaṁsu -- `ediso, deva, hatthī seyyathāpi naṅgalīsā'ti.

“yehi, bhikkhave, jaccandhehi hatthissa kāyo diṭṭho ahosi, te evamāhaṁsu -- `ediso, deva, hatthī seyyathāpi koṭṭho'ti.

“yehi, bhikkhave, jaccandhehi hatthissa pādo diṭṭho ahosi, te evamāhaṁsu -- `ediso, deva, hatthī seyyathāpi thūṇo'ti.

“yehi, bhikkhave, jaccandhehi hatthissa satthi diṭṭho {piṭṭhi diṭṭā (ka0 sī0 syā0 pī0), satthi diṭṭhā (ka0 sī0)} hosi, te evamāhaṁsu -- `ediso, deva, hatthī seyyathāpi udukkhalo'ti.

“yehi, bhikkhave, jaccandhehi hatthissa naṅguṭṭhaṁ diṭṭhaṁ ahosi, te evamāhaṁsu -- `ediso, deva, hatthī seyyathāpi musalo'ti.

“yehi, bhikkhave, jaccandhehi hatthissa vāladhi diṭṭho ahosi, te evamāhaṁsu -- `ediso, deva, hatthī seyyathāpi sammajjanī'ti.

“te `ediso hatthī, nediso hatthī; nediso hatthī, ediso hatthī” 'ti aññamaññaṁ muṭṭhīhi saṁsumbhiṁsu {saṁyujjhiṁsu (ka0 sī0, syā0 pī0)}. tena ca pana, bhikkhave, so rājā attamano ahosi.

“evameva kho, bhikkhave, aññatitthiyā paribbājakā andhā acakkhukā. te atthaṁ na jānanti anatthaṁ na jānanti, dhammaṁ na jānanti adhammaṁ na jānanti. te atthaṁ ajānantā anatthaṁ ajānantā, dhammaṁ ajānantā adhammaṁ ajānantā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti -- `ediso dhammo, nediso dhammo; nediso dhammo, ediso dhammo” 'ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“imesu kira sajjanti, eke samaṇabrāhmaṇā.

viggayha naṁ vivadanti, janā ekaṅgadassino” ti.. catutthaṁ.

5. dutiyanānātitthiyasuttaṁ

55. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā.

santeke samaṇabrāhmaṇā evaṁvādino evaṁdiṭṭhino -- “sassato attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “asassato attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sassato ca asassato ca {sassato asassato (sī0)} attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “neva sassato nāsassato attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sayaṁkato attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “paraṁkato attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sayaṁkato ca paraṁkato ca {sayaṁkato paraṁkato (sī0)} attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “asayaṁkāro aparaṁkāro {asayaṁkāro ca aparaṁkāro ca (syā0 pī0)} adhiccasamuppanno attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sassataṁ sukhadukkhaṁ attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “asassataṁ sukhadukkhaṁ attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sassatañca asassatañca {sassataṁ asassataṁ (sī0)} sukhadukkhaṁ attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “neva sassataṁ nāsassataṁ sukhadukkhaṁ attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sayaṁkataṁ sukhadukkhaṁ attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evadiṭṭhino -- “paraṁkataṁ sukhadukkhaṁ attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sayaṁkatañca paraṁkatañca {sayaṁkathaṁ paraṁkataṁ (sī0)} sukhadukkhaṁ attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “asayaṁkāraṁ aparaṁkāraṁ adhiccasamuppannaṁ sukhadukkhaṁ attā ca loko ca, idameva saccaṁ moghamaññan”-ti.

te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti -- “ediso dhammo, nediso dhammo; nediso dhammo, ediso dhammo” ti.

atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁsu. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ --

“idha, bhante, sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā.

“santeke samaṇabrāhmaṇā evaṁvādino evaṁdiṭṭhino -- `sassato attā ca loko ca, idameva saccaṁ moghamañña'nti ...pe0 ... te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti -- `ediso dhammo, nediso dhammo; nediso dhammo, ediso dhammo” 'ti.

“aññatitthiyā, bhikkhave, paribbājakā andhā acakkhukā; atthaṁ na jānanti anatthaṁ na jānanti, dhammaṁ na jānanti adhammaṁ na jānanti. te atthaṁ ajānantā anatthaṁ ajānantā, dhammaṁ ajānantā adhammaṁ ajānantā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti -- `ediso dhammo, nediso dhammo; nediso dhammo, ediso dhammo” 'ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“imesu kira sajjanti, eke samaṇabrāhmaṇā.

antarāva visīdanti, appatvāva tamogadhan”-ti.. pañcamaṁ.

6. tatiyanānātitthiyasuttaṁ

56. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā.

santeke samaṇabrāhmaṇā evaṁvādino evaṁdiṭṭhino -- “sassato attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “asassato attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sassato ca asassato ca attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “neva sassato nāsassato attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sayaṁkato attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “paraṁkato attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sayaṁkato ca paraṁkato ca attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “asayaṁkāro aparaṁkāro adhiccasamuppanno attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sassataṁ sukhadukkhaṁ attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “asassataṁ sukhadukkhaṁ attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sassatañca asassatañca sukhadukkhaṁ attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “neva sassataṁ nāsassataṁ sukhadukkhaṁ attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sayaṁkataṁ sukhadukkhaṁ attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “paraṁkataṁ sukhadukkhaṁ attā ca loko ca, idameva saccaṁ moghamaññan”-ti. santeke samaṇabrāhmaṇā evaṁvādino evaṁdiṭṭhino -- “sayaṁkatañca paraṁkatañca sukhadukkhaṁ attā ca loko ca, idameva saccaṁ moghamaññan”-ti. santi paneke samaṇabrāhmaṇā evaṁvādino evaṁdiṭṭhino -- “asayaṁkāraṁ aparaṁkāraṁ adhiccasamuppannaṁ sukhadukkhaṁ attā ca loko ca, idameva saccaṁ moghamaññan”-ti.

te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti -- “ediso dhammo, nediso dhammo; nediso dhammo, ediso dhammo” ti.

atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁsu. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ --

“idha, bhante, sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā.

“santeke samaṇabrāhmaṇā evaṁvādino evaṁdiṭṭhino -- `sassato attā ca loko ca, idameva saccaṁ moghamañña'nti ...pe0 ... te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti -- `ediso dhammo, nediso dhammo; nediso dhammo, ediso dhammo” 'ti.

“aññatitthiyā, bhikkhave, paribbājakā andhā acakkhukā. te atthaṁ na jānanti anatthaṁ na jānanti, dhammaṁ na jānanti adhammaṁ na jānanti. te atthaṁ ajānantā anatthaṁ ajānantā, dhammaṁ ajānantā adhammaṁ ajānantā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti -- `ediso dhammo, nediso dhammo; nediso dhammo, ediso dhammo” 'ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“ahaṅkārapasutāyaṁ pajā, paraṁkārūpasaṁhitā.

etadeke nābbhaññaṁsu, na naṁ sallanti addasuṁ..

“etañca sallaṁ paṭikacca {paṭigacca (sī0 syā0 kaṁ0 pī0)} passato.

ahaṁ karomīti na tassa hoti.

paro karotīti na tassa hoti..

“mānupetā ayaṁ pajā, mānaganthā mānavinibaddhā {mānavinibandhā (sī0)}.

diṭṭhīsu sārambhakathā, saṁsāraṁ nātivattatī” ti.. chaṭṭhaṁ.

7. subhūtisuttaṁ

57. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā subhūti bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya avitakkaṁ samādhiṁ samāpajjitvā.

addasā kho bhagavā āyasmantaṁ subhūtiṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya avitakkaṁ samādhiṁ samāpannaṁ.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yassa vitakkā vidhūpitā,

ajjhattaṁ suvikappitā asesā.

taṁ saṅgamaticca arūpasaññī,

catuyogātigato na jātu metī” ti {na jātimetīti (syā0 pī0 aṭṭha0 pāṭhantaraṁ)}.. sattamaṁ.

8. gaṇikāsuttaṁ

58. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena rājagahe dve pūgā aññatarissā gaṇikāya sārattā honti paṭibaddhacittā; bhaṇḍanajātā kalahajātā vivādāpannā aññamaññaṁ pāṇīhipi upakkamanti, leḍḍūhipi upakkamanti, daṇḍehipi upakkamanti, satthehipi upakkamanti. te tattha maraṇampi nigacchanti maraṇamattampi dukkhaṁ.

atha kho sambahulā bhikkhū pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisiṁsu. rājagahe piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu ; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ --

“idha, bhante, rājagahe dve pūgā aññatarissā gaṇikāya sārattā paṭibaddhacittā; bhaṇḍanajātā kalahajātā vivādāpannā aññamaññaṁ pāṇīhipi upakkamanti, leḍḍūhipi upakkamanti, daṇḍehipi upakkamanti, satthehipi upakkamanti. te tattha maraṇampi nigacchanti maraṇamattampi dukkhan”-ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yañca pattaṁ yañca pattabbaṁ, ubhayametaṁ rajānukiṇṇaṁ, āturassānusikkhato. ye ca sikkhāsārā sīlabbataṁ jīvitaṁ brahmacariyaṁ upaṭṭhānasārā, ayameko anto. ye ca evaṁvādino -- `natthi kāmesu doso'ti, ayaṁ dutiyo anto. iccete ubho antā kaṭasivaḍḍhanā, kaṭasiyo diṭṭhiṁ vaḍḍhenti. etete ubho ante anabhiññāya olīyanti eke, atidhāvanti eke. ye ca kho te abhiññāya tatra ca nāhesuṁ, tena ca nāmaññiṁsu, vaṭṭaṁ tesaṁ natthi paññāpanāyā” ti. aṭṭhamaṁ.

9. upātidhāvantisuttaṁ

59. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavā rattandhakāratimisāyaṁ abbhokāse nisinno hoti telappadīpesu jhāyamānesu.

tena kho pana samayena sambahulā adhipātakā tesu telappadīpesu āpātaparipātaṁ anayaṁ āpajjanti, byasanaṁ āpajjanti {natthi sīhaḷapotthake}, anayabyasanaṁ āpajjanti {natthi sīhaḷapotthake}. addasā kho bhagavā te sambahule adhipātake tesu telappadīpesu āpātaparipātaṁ anayaṁ āpajjante, byasanaṁ āpajjante, anayabyasanaṁ āpajjante.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“upātidhāvanti na sāramenti,

navaṁ navaṁ bandhanaṁ brūhayanti.

patanti pajjotamivādhipātakā { ... dhipātā (sī0 syā0)},

diṭṭhe sute itiheke niviṭṭhā” ti.. navamaṁ.

10. uppajjantisuttaṁ

60. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā ānando bhagavantaṁ etadavoca --

“yāvakīvañca, bhante, tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvarapiṇḍapātasenāsanagilānapaccayabhesajjaparikkhārānaṁ. yato ca kho, bhante, tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṁ. bhagavā yeva {bhagavā ceva (syā0)} dāni, bhante, sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ, bhikkhusaṅgho cā” ti.

“evametaṁ, ānanda, yāvakīvañca, ānanda, tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvarapiṇḍapātasenāsanagilānapaccayabhesajjaparikkhārānaṁ. yato ca kho, ānanda, tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṁ. tathāgatova {tathāgato ceva (syā0)} dāni sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ, bhikkhusaṅgho cā” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“obhāsati tāva so kimi,

yāva na unnamate {uggamati (sī0), unnamati (syā0)} pabhaṅkaro.

(sa) {( ) natthi sī0 syā0 potthakesu} verocanamhi uggate,

hatappabho hoti na cāpi bhāsati..

“evaṁ obhāsitameva takkikānaṁ {titthiyānaṁ (sī0 syā0 pī0)},

yāva sammāsambuddhā loke nuppajjanti.

na takkikā sujjhanti na cāpi sāvakā,

duddiṭṭhī na dukkhā pamuccare” ti.. dasamaṁ.

tassuddānaṁ --

āyujaṭilavekkhaṇā, tayo titthiyā subhūti.

gaṇikā upāti navamo, uppajjanti ca te dasāti..

jaccandhavaggo chaṭṭho niṭṭhito.

7. cūḷavaggo

1. paṭhamalakuṇḍakabhaddiyasuttaṁ

61. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā sāriputto āyasmantaṁ lakuṇḍakabhaddiyaṁ anekapariyāyena dhammiyā kathāya sandasseti samādapeti {samādāpeti (?)} samuttejeti sampahaṁseti.

atha kho āyasmato lakuṇḍakabhaddiyassa āyasmatā sāriputtena anekapariyāyena dhammiyā kathāya sandassiyamānassa samādapiyamānassa samuttejiyamānassa sampahaṁsiyamānassa anupādāya āsavehi cittaṁ vimucci.

addasā kho bhagavā āyasmantaṁ lakuṇḍakabhaddiyaṁ āyasmatā sāriputtena anekapariyāyena dhammiyā kathāya sandassiyamānaṁ samādapiyamānaṁ samuttejiyamānaṁ sampahaṁsiyamānaṁ anupādāya āsavehi cittaṁ vimuttaṁ {vimuttacittaṁ (?)}.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“uddhaṁ adho sabbadhi vippamutto, ayaṁhamasmīti {ayamahamasmīti (sī0 syā0 pī0)} anānupassī.

evaṁ vimutto udatāri oghaṁ, atiṇṇapubbaṁ apunabbhavāyā” ti.. paṭhamaṁ.

2. dutiyalakuṇḍakabhaddiyasuttaṁ

62. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā sāriputto āyasmantaṁ lakuṇḍakabhaddiyaṁ sekhaṁ {sekkhoti (syā0), sekhoti (pī0)} maññamāno bhiyyosomattāya anekapariyāyena dhammiyā kathāya sandasseti samādapeti samuttejeti sampahaṁseti.

addasā kho bhagavā āyasmantaṁ sāriputtaṁ āyasmantaṁ lakuṇḍakabhaddiyaṁ sekhaṁ maññamānaṁ bhiyyosomattāya anekapariyāyena dhammiyā kathāya sandassentaṁ samādapentaṁ samuttejentaṁ sampahaṁsentaṁ.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“acchecchi {acchejji (ka0 sī0), acchijji (ka0 sī0 syā0), achijji (ka0)} vaṭṭaṁ byagā nirāsaṁ, visukkhā saritā na sandati.

chinnaṁ vaṭṭaṁ na vattati, esevanto dukkhassā” ti.. dutiyaṁ.

3. paṭhamasattasuttaṁ

63. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sāvatthiyā manussā yebhuyyena kāmesu ativelaṁ sattā ( ) {(honti) (bahūsu) aṭṭhakathāya saṁsandetabbaṁ} rattā giddhā gadhitā {gathitā (sī0)} mucchitā ajjhopannā sammattakajātā kāmesu viharanti.

atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiyaṁ piṇḍāya pāvisiṁsu. sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “idha, bhante, sāvatthiyā manussā yebhuyyena kāmesu ativelaṁ sattā rattā giddhā gadhitā mucchitā ajjhopannā sammattakajātā kāmesu viharantī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“kāmesu sattā kāmasaṅgasattā,

saṁyojane vajjamapassamānā.

na hi jātu saṁyojanasaṅgasattā,

oghaṁ tareyyuṁ vipulaṁ mahantan”-ti.. tatiyaṁ.

4. dutiyasattasuttaṁ

64. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena sāvatthiyā manussā yebhuyyena kāmesu sattā ( ) {(honti) (bahūsu) aṭṭhakathāya saṁsandetabbaṁ} rattā giddhā gadhitā mucchitā ajjhopannā andhīkatā sammattakajātā kāmesu viharanti.

atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. addasā kho bhagavā sāvatthiyā te manusse yebhuyyena kāmesu satte ratte giddhe gadhite mucchite ajjhopanne andhīkate sammattakajāte kāmesu viharante.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“kāmandhā jālasañchannā, taṇhāchadanachāditā.

pamattabandhunā baddhā, macchāva kumināmukhe.

jarāmaraṇamanventi {jarāmaraṇaṁ gacchanti (sī0 syā0)}, vaccho khīrapakova mātaran”-ti.. catutthaṁ.

5. aparalakuṇḍakabhaddiyasuttaṁ

65. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā lakuṇḍakabhaddiyo sambahulānaṁ bhikkhūnaṁ piṭṭhito piṭṭhito yena bhagavā tenupasaṅkami.

addasā kho bhagavā āyasmantaṁ lakuṇḍakabhaddiyaṁ dūratova sambahulānaṁ bhikkhūnaṁ piṭṭhito piṭṭhito āgacchantaṁ dubbaṇṇaṁ duddasikaṁ okoṭimakaṁ yebhuyyena bhikkhūnaṁ paribhūtarūpaṁ. disvāna bhikkhū āmantesi --

“passatha no tumhe, bhikkhave, etaṁ bhikkhuṁ dūratova sambahulānaṁ bhikkhūnaṁ piṭṭhito piṭṭhito āgacchantaṁ dubbaṇṇaṁ duddasikaṁ okoṭimakaṁ yebhuyyena bhikkhūnaṁ paribhūtarūpan”-ti? “evaṁ, bhante” ti.

“eso, bhikkhave, bhikkhu mahiddhiko mahānubhāvo. na ca sā samāpatti sulabharūpā yā tena bhikkhunā asamāpannapubbā. yassa catthāya {yassatthāya (sī0 ka0)} kulaputtā sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“nelaṅgo setapacchādo, ekāro vattatī ratho.

anīghaṁ passa āyantaṁ, chinnasotaṁ abandhanan”-ti.. pañcamaṁ.

6. taṇhāsaṅkhayasuttaṁ

66. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā aññāsikoṇḍañño {aññātakoṇḍañño (sabbattha)} bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya taṇhāsaṅkhayavimuttiṁ paccavekkhamāno.

addasā kho bhagavā āyasmantaṁ aññāsikoṇḍaññaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya taṇhāsaṅkhayavimuttiṁ paccavekkhamānaṁ.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yassa mūlaṁ chamā natthi, paṇṇā natthi kuto latā.

taṁ dhīraṁ bandhanā muttaṁ, ko taṁ ninditumarahati.

devāpi naṁ pasaṁsanti, brahmunāpi pasaṁsito” ti.. chaṭṭhaṁ.

7. papañcakhayasuttaṁ

67. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavā attano papañcasaññāsaṅkhāpahānaṁ paccavekkhamāno nisinno hoti.

atha kho bhagavā attano papañcasaññāsaṅkhāpahānaṁ viditvā tāyaṁ velāyaṁ imaṁ udānaṁ udānesi --

“yassa papañcā ṭhiti ca natthi,

sandānaṁ palighañca vītivatto.

taṁ nittaṇhaṁ muniṁ carantaṁ,

nāvajānāti sadevakopi loko” ti.. sattamaṁ.

8. kaccānasuttaṁ

68. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena āyasmā mahākaccāno bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya kāyagatāya satiyā ajjhattaṁ parimukhaṁ sūpaṭṭhitāya.

addasā kho bhagavā āyasmantaṁ mahākaccānaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya kāyagatāya satiyā ajjhattaṁ parimukhaṁ sūpaṭṭhitāya.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“yassa siyā sabbadā sati,

satataṁ kāyagatā upaṭṭhitā.

no cassa no ca me siyā,

na bhavissati na ca me bhavissati.

anupubbavihāri tattha so,

kāleneva tare visattikan”-ti.. aṭṭhamaṁ.

9. udapānasuttaṁ

69. evaṁ me sutaṁ -- ekaṁ samayaṁ bhagavā mallesu cārikaṁ caramāno mahatā bhikkhusaṅghena saddhiṁ yena thūṇaṁ {thūnaṁ (sī0 syā0 pī0)} nāma mallānaṁ brāhmaṇagāmo tadavasari. assosuṁ kho thūṇeyyakā brāhmaṇagahapatikā -- “samaṇo khalu, bho, gotamo sakyaputto sakyakulā pabbajito mallesu cārikaṁ caramāno mahatā bhikkhusaṅghena saddhiṁ thūṇaṁ anuppatto” ti.( ) {(atha kho te thūṇeyyakā brāhmaṇagahapatikā) (?)} udapānaṁ tiṇassa ca bhusassa ca yāva mukhato pūresuṁ -- “mā te muṇḍakā samaṇakā pānīyaṁ apaṁsū” ti.

atha kho bhagavā maggā okkamma yena rukkhamūlaṁ tenupasaṅkami; upasaṅkamitvā paññatte āsane nisīdi. nisajja kho bhagavā āyasmantaṁ ānandaṁ āmantesi -- “iṅgha me tvaṁ, ānanda, etamhā udapānā pānīyaṁ āharā” ti.

evaṁ vutte, āyasmā ānando bhagavantaṁ etadavoca -- “idāni so, bhante, udapāno thūṇeyyakehi brāhmaṇagahapatikehi tiṇassa ca bhusassa ca yāva mukhato pūrito -- `mā te muṇḍakā samaṇakā pānīyaṁ apaṁsū” 'ti.

dutiyampi kho ...pe0 ... tatiyampi kho bhagavā āyasmantaṁ ānandaṁ āmantesi -- “iṅgha me tvaṁ, ānanda, etamhā udapānā pānīyaṁ āharā” ti. “evaṁ, bhante” ti kho āyasmā ānando bhagavato paṭissutvā pattaṁ gahetvā yena so udapāno tenupasaṅkami. atha kho so udapāno āyasmante ānande upasaṅkamante sabbaṁ taṁ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto {vissando (ka0)} maññe aṭṭhāsi.

atha kho āyasmato ānandassa etadahosi -- “acchariyaṁ vata, bho, abbhutaṁ vata, bho, tathāgatassa mahiddhikatā mahānubhāvatā! ayañhi so udapāno mayi upasaṅkamante sabbaṁ taṁ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe ṭhito” ti!! pattena pānīyaṁ ādāya yena bhagavā tenupasaṅkami; upasaṅkamitvā bhagavantaṁ etadavoca -- “acchariyaṁ, bhante, abbhutaṁ, bhante, tathāgatassa mahiddhikatā mahānubhāvatā! ayañhi so, bhante, udapāno mayi upasaṅkamante sabbaṁ taṁ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe aṭṭhāsi!! pivatu bhagavā pānīyaṁ, pivatu sugato pānīyan”-ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“kiṁ kayirā udapānena,

āpā ce sabbadā siyuṁ.

taṇhāya mūlato chetvā,

kissa pariyesanaṁ care” ti.. navamaṁ.

10. utenasuttaṁ

70. evaṁ me sutaṁ -- ekaṁ samayaṁ bhagavā kosambiyaṁ viharati ghositārāme. tena kho pana samayena rañño utenassa {udenassa (sī0 syā0 pī0)} uyyānagatassa antepuraṁ daḍḍhaṁ hoti, pañca ca itthisatāni {pañca itthisatāni (sī0 syā0 pī0)} kālaṅkatāni honti sāmāvatīpamukhāni.

atha kho sambahulā bhikkhū pubbaṇhasamayaṁ nivāsetvā pattacīvaramādāya kosambiṁ piṇḍāya pāvisiṁsu. kosambiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho te bhikkhū bhagavantaṁ etadavocuṁ -- “idha, bhante, rañño utenassa uyyānagatassa antepuraṁ daḍḍhaṁ, pañca ca itthisatāni kālaṅkatāni sāmāvatīpamukhāni. tāsaṁ, bhante, upāsikānaṁ kā gati ko abhisamparāyo” ti?

“santettha, bhikkhave, upāsikāyo sotāpannā, santi sakadāgāminiyo, santi anāgāminiyo. sabbā tā, bhikkhave, upāsikāyo anipphalā kālaṅkatā” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“mohasambandhano loko, bhabbarūpova dissati.

upadhibandhano {upadhisambandhano (ka0 sī0)} bālo, tamasā parivārito.

sassatoriva {sassati viya (ka0 sī0)} khāyati, passato natthi kiñcanan”-ti.. dasamaṁ.

tassuddānaṁ --

dve bhaddiyā dve ca sattā, lakuṇḍako taṇhākhayo.

papañcakhayo ca kaccāno, udapānañca utenoti..

cūḷavaggo {cullavaggo (sī0), cūlavaggo (pī0)} sattamo niṭṭhito.

8. pāṭaligāmiyavaggo

1. paṭhamanibbānapaṭisaṁyuttasuttaṁ

71. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. tedha bhikkhū {te ca bhikkhū (sī0 syā0 pī0 tadaṭṭhakathāpi oloketabbā} aṭṭhiṁ katvā {aṭṭhīkatvā (sī0 syā0), aṭṭhikatvā (pī0)} manasi katvā sabbaṁ cetaso {sabbaṁ cetasā (itipi aññasuttesu)} samannāharitvā ohitasotā dhammaṁ suṇanti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“atthi, bhikkhave, tadāyatanaṁ, yattha neva pathavī, na āpo, na tejo, na vāyo, na ākāsānañcāyatanaṁ, na viññāṇañcāyatanaṁ, na ākiñcaññāyatanaṁ, na nevasaññānāsaññāyatanaṁ, nāyaṁ loko, na paraloko, na ubho candimasūriyā. tatrāpāhaṁ, bhikkhave, neva āgatiṁ vadāmi, na gatiṁ, na ṭhitiṁ, na cutiṁ, na upapattiṁ; appatiṭṭhaṁ, appavattaṁ, anārammaṇamevetaṁ. esevanto dukkhassā” ti. paṭhamaṁ.

2. dutiyanibbānapaṭisaṁyuttasuttaṁ

72. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. tedha bhikkhū aṭṭhiṁ katvā manasi katvā sabbaṁ cetaso samannāharitvā ohitasotā dhammaṁ suṇanti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“duddasaṁ anataṁ nāma, na hi saccaṁ sudassanaṁ.

paṭividdhā taṇhā jānato, passato natthi kiñcanan”-ti.. dutiyaṁ.

3. tatiyanibbānapaṭisaṁyuttasuttaṁ

73. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. tedha bhikkhū aṭṭhiṁ katvā, manasi katvā, sabbaṁ cetaso samannāharitvā, ohitasotā dhammaṁ suṇanti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“atthi, bhikkhave, ajātaṁ abhūtaṁ akataṁ asaṅkhataṁ. no cetaṁ, bhikkhave, abhavissa ajātaṁ abhūtaṁ akataṁ asaṅkhataṁ, nayidha jātassa bhūtassa katassa saṅkhatassa nissaraṇaṁ paññāyetha. yasmā ca kho, bhikkhave, atthi ajātaṁ abhūtaṁ akataṁ asaṅkhataṁ, tasmā jātassa bhūtassa katassa saṅkhatassa nissaraṇaṁ paññāyatī” ti. tatiyaṁ.

4. catutthanibbānapaṭisaṁyuttasuttaṁ

74. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. tedha bhikkhū aṭṭhiṁ katvā manasi katvā sabbaṁ cetaso samannāharitvā ohitasotā dhammaṁ suṇanti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“nissitassa calitaṁ, anissitassa calitaṁ natthi. calite asati passaddhi, passaddhiyā sati nati na hoti. natiyā asati āgatigati na hoti. āgatigatiyā asati cutūpapāto na hoti. cutūpapāte asati nevidha na huraṁ na ubhayamantarena {na ubhayamantare (sabbattha) ma0 ni0 3.393; saṁ0 ni0 4.87 passitabbaṁ}. esevanto dukkhassā” ti. catutthaṁ.

5. cundasuttaṁ

75. evaṁ me sutaṁ -- ekaṁ samayaṁ bhagavā mallesu cārikaṁ caramāno mahatā bhikkhusaṅghena saddhiṁ yena pāvā tadavasari. tatra sudaṁ bhagavā pāvāyaṁ viharati cundassa kammāraputtassa ambavane.

assosi kho cundo kammāraputto -- “bhagavā kira mallesu cārikaṁ caramāno mahatā bhikkhusaṅghena saddhiṁ pāvaṁ anuppatto pāvāyaṁ viharati mayhaṁ ambavane” ti. atha kho cundo kammāraputto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho cundaṁ kammāraputtaṁ bhagavā dhammiyā kathāya sandassesi samādapesi samuttejesi sampahaṁsesi. atha kho cundo kammāraputto bhagavatā dhammiyā kathāya sandassito samādapito samuttejito sampahaṁsito bhagavantaṁ etadavoca -- “adhivāsetu me, bhante, bhagavā svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena.

atha kho cundo kammāraputto bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. atha kho cundo kammāraputto tassā rattiyā accayena sake nivesane paṇītaṁ khādanīyaṁ bhojanīyaṁ paṭiyādāpetvā pahūtañca sūkaramaddavaṁ bhagavato kālaṁ ārocāpesi -- “kālo, bhante, niṭṭhitaṁ bhattan”-ti.

atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena cundassa kammāraputtassa nivesanaṁ tenupasaṅkami; upasaṅkamitvā paññatte āsane nisīdi. nisajja kho bhagavā cundaṁ kammāraputtaṁ āmantesi -- “yaṁ te, cunda, sūkaramaddavaṁ paṭiyattaṁ tena maṁ parivisa, yaṁ panaññaṁ khādanīyaṁ bhojanīyaṁ paṭiyattaṁ tena bhikkhusaṅghaṁ parivisā” ti. “evaṁ, bhante” ti kho cundo kammāraputto bhagavato paṭissutvā yaṁ ahosi sūkaramaddavaṁ paṭiyattaṁ tena bhagavantaṁ parivisi; yaṁ panaññaṁ khādanīyaṁ bhojanīyaṁ paṭiyattaṁ tena bhikkhusaṅghaṁ parivisi.

atha kho bhagavā cundaṁ kammāraputtaṁ āmantesi -- “yaṁ te, cunda, sūkaramaddavaṁ avasiṭṭhaṁ taṁ sobbhe nikhaṇāhi. nāhaṁ taṁ, cunda, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yassa taṁ paribhuttaṁ sammā pariṇāmaṁ gaccheyya aññatra tathāgatassā” ti {aññatra tathāgatenāti (ka0 sī0)}. “evaṁ, bhante” ti kho cundo kammāraputto bhagavato paṭissutvā yaṁ ahosi sūkaramaddavaṁ avasiṭṭhaṁ taṁ sobbhe nikhaṇitvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho cundaṁ kammāraputtaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.

atha kho bhagavato cundassa kammāraputtassa bhattaṁ bhuttāvissa kharo ābādho uppajji. lohitapakkhandikā pabāḷhā {bāḷhā (sī0 syā0 pī0)} vedanā vattanti māraṇantikā. tatra sudaṁ bhagavā sato sampajāno adhivāsesi avihaññamāno. atha kho bhagavā āyasmantaṁ ānandaṁ āmantesi -- “āyāmānanda, yena kusinārā tenupasaṅkamissāmā” ti. “evaṁ, bhante” ti kho āyasmā ānando bhagavato paccassosi.

“cundassa bhattaṁ bhuñjitvā, kammārassāti me sutaṁ.

ābādhaṁ samphusī dhīro, pabāḷhaṁ māraṇantikaṁ..

“bhuttassa ca sūkaramaddavena, byādhippabāḷho udapādi satthuno.

viriccamāno {viriñcamāno (?) virecamāno (dī0 ni0 2.190)} bhagavā avoca, `gacchāmahaṁ kusināraṁ nagara” 'nti..

atha kho bhagavā maggā okkamma yena aññataraṁ rukkhamūlaṁ tenupasaṅkami; upasaṅkamitvā āyasmantaṁ ānandaṁ āmantesi -- “iṅgha me tvaṁ, ānanda, catugguṇaṁ saṅghāṭiṁ paññāpehi; kilantosmi, ānanda, nisīdissāmī” ti. “evaṁ, bhante” ti kho āyasmā ānando bhagavato paṭissutvā catugguṇaṁ saṅghāṭiṁ paññāpesi. nisīdi bhagavā paññatte āsane. nisajja kho bhagavā āyasmantaṁ ānandaṁ āmantesi -- “iṅgha me tvaṁ, ānanda, pānīyaṁ āhara; pipāsitosmi, ānanda, pivissāmī” ti.

evaṁ vutte, āyasmā ānando bhagavantaṁ etadavoca -- “idāni, bhante, pañcamattāni sakaṭasatāni atikkantāni. taṁ cakkacchinnaṁ udakaṁ parittaṁ luḷitaṁ āvilaṁ sandati. ayaṁ, bhante, kukuṭṭhā {kakutthā (sī0), kukuṭā (syā0), kakudhā (dī0 ni0 2.191)} nadī avidūre acchodakā sātodakā sītodakā setodakā supatitthā ramaṇīyā. ettha bhagavā pānīyañca pivissati gattāni ca sītīkarissatī” ti {sītiṁ karissatīti (sī0), sītaṁ karissatīti (syā0 pī0 ka0)}.

dutiyampi kho ...pe0 ... tatiyampi kho bhagavā āyasmantaṁ ānandaṁ āmantesi -- “iṅgha me tvaṁ, ānanda, pānīyaṁ āhara; pipāsitosmi, ānanda, pivissāmī” ti. “evaṁ, bhante” ti kho āyasmā ānando bhagavato paṭissutvā pattaṁ gahetvā yena sā nadī tenupasaṅkami. atha kho sā nadī cakkacchinnā parittā luḷitā āvilā sandamānā āyasmante ānande upasaṅkamante acchā vippasannā anāvilā sandati.

atha kho āyasmato ānandassa etadahosi -- “acchariyaṁ vata, bho, abbhutaṁ vata, bho, tathāgatassa mahiddhikatā mahānubhāvatā! ayañhi sā nadī cakkacchinnā parittā luḷitā āvilā sandamānā mayi upasaṅkamante acchā vippasannā anāvilā sandatī” ti!! pattena pānīyaṁ ādāya yena bhagavā tenupasaṅkami; upasaṅkamitvā bhagavantaṁ etadavoca -- “acchariyaṁ, bhante, abbhutaṁ, bhante, tathāgatassa mahiddhikatā mahānubhāvatā! ayañhi sā, bhante, nadī cakkacchinnā parittā luḷitā āvilā sandamānā mayi upasaṅkamante acchā vippasannā anāvilā sandati!! pivatu bhagavā pānīyaṁ, pivatu sugato pānīyan”-ti.

atha kho bhagavā pānīyaṁ apāyi {apāsi (sī0)}. atha kho bhagavā mahatā bhikkhusaṅghena saddhiṁ yena kukuṭṭhā nadī tenupasaṅkami; upasaṅkamitvā kukuṭṭhaṁ nadiṁ ajjhogāhetvā nhatvā ca pivitvā ca paccuttaritvā yena ambavanaṁ tenupasaṅkami; upasaṅkamitvā āyasmantaṁ cundakaṁ āmantesi -- “iṅgha me tvaṁ, cundaka, catugguṇaṁ saṅghāṭiṁ paññāpehi; kilantosmi, cundaka, nipajjissāmī” ti. “evaṁ, bhante” ti kho āyasmā cundako bhagavato paṭissutvā catugguṇaṁ saṅghāṭiṁ paññāpesi. atha kho bhagavā dakkhiṇena passena sīhaseyyaṁ kappesi pāde pādaṁ accādhāya sato sampajāno uṭṭhānasaññaṁ manasi karitvā. āyasmā pana cundako tattheva bhagavato purato nisīdi.

“gantvāna buddho nadikaṁ kukuṭṭhaṁ,

acchodakaṁ sātudakaṁ {sātodakaṁ (sabbattha)} vippasannaṁ.

ogāhi satthā sukilantarūpo,

tathāgato appaṭimodha loke..

“nhatvā ca pivitvā cudatāri {nhatvā ca uttari (ka0)} satthā,

purakkhato bhikkhugaṇassa majjhe.

satthā pavattā bhagavā idha dhamme,

upāgami ambavanaṁ mahesi.

āmantayi cundakaṁ nāma bhikkhuṁ,

catugguṇaṁ santhara {patthara (sī0 pī0)} me nipajjaṁ..

“so codito bhāvitattena cundo,

catugguṇaṁ santhari {patthari (sī0 pī0)} khippameva.

nipajji satthā sukilantarūpo,

cundopi tattha pamukhe nisīdī” ti..

atha kho bhagavā āyasmantaṁ ānandaṁ āmantesi -- “siyā kho, panānanda, cundassa kammāraputtassa koci vippaṭisāraṁ upadaheyya -- `tassa te, āvuso cunda, alābhā, tassa te dulladdhaṁ yassa te tathāgato pacchimaṁ piṇḍapātaṁ bhuñjitvā parinibbuto'ti. cundassānanda, kammāraputtassa evaṁ vippaṭisāro paṭivinodetabbo --

“`tassa te, āvuso cunda, lābhā, tassa te suladdhaṁ yassa te tathāgato pacchimaṁ piṇḍapātaṁ paribhuñjitvā parinibbuto. sammukhā metaṁ, āvuso cunda, bhagavato sutaṁ, sammukhā paṭiggahitaṁ -- dveme piṇḍapātā samasamaphalā samasamavipākā ativiya aññehi piṇḍapātehi mahapphalatarā ca mahānisaṁsatarā ca. katame dve? yañca piṇḍapātaṁ paribhuñjitvā tathāgato anuttaraṁ sammāsambodhiṁ abhisambujjhati, yañca piṇḍapātaṁ paribhuñjitvā anupādisesāya nibbānadhātuyā parinibbāyati. ime dve piṇḍapātā samasamaphalā samasamavipākā ativiya aññehi piṇḍapātehi mahapphalatarā ca mahānisaṁsatarā ca.

“`āyusaṁvattanikaṁ āyasmatā cundena kammāraputtena kammaṁ upacitaṁ, vaṇṇasaṁvattanikaṁ āyasmatā cundena kammāraputtena kammaṁ upacitaṁ, sukhasaṁvattanikaṁ āyasmatā cundena kammāraputtena kammaṁ upacitaṁ, saggasaṁvattanikaṁ āyasmatā cundena kammāraputtena kammaṁ upacitaṁ, yasasaṁvattanikaṁ āyasmatā cundena kammāraputtena kammaṁ upacitaṁ, ādhipateyyasaṁvattanikaṁ āyasmatā cundena kammāraputtena kammaṁ upacita'nti. cundassānanda, kammāraputtassa evaṁ vippaṭisāro paṭivinodetabbo” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“dadato puññaṁ pavaḍḍhati,

saṁyamato veraṁ na cīyati.

kusalo ca jahāti pāpakaṁ,

rāgadosamohakkhayā sanibbuto” ti {parinibbutoti (sī0 syā0 pī0)}.. pañcamaṁ.

6. pāṭaligāmiyasuttaṁ

76. evaṁ me sutaṁ -- ekaṁ samayaṁ bhagavā magadhesu cārikaṁ caramāno mahatā bhikkhusaṅghena saddhiṁ yena pāṭaligāmo tadavasari. assosuṁ kho pāṭaligāmiyā {pāṭaligāmikā (dī0 ni0 2.148)} upāsakā -- “bhagavā kira magadhesu cārikaṁ caramāno mahatā bhikkhusaṅghena saddhiṁ pāṭaligāmaṁ anuppatto” ti. atha kho pāṭaligāmiyā upāsakā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. ekamantaṁ nisinnā kho pāṭaligāmiyā upāsakā bhagavantaṁ etadavocuṁ -- “adhivāsetu no, bhante, bhagavā āvasathāgāran”-ti. adhivāsesi bhagavā tuṇhībhāvena.

atha kho pāṭaligāmiyā upāsakā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā yenāvasathāgāraṁ tenupasaṅkamiṁsu; upasaṅkamitvā sabbasanthariṁ āvasathāgāraṁ santharitvā āsanāni paññāpetvā udakamaṇikaṁ patiṭṭhāpetvā telappadīpaṁ āropetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. ekamantaṁ ṭhitā kho pāṭaligāmiyā upāsakā bhagavantaṁ etadavocuṁ -- “sabbasantharisanthataṁ {sabbasanthariṁ santhataṁ (sī0 syā0 pī0)}, bhante, āvasathāgāraṁ; āsanāni paññattāni; udakamaṇiko patiṭṭhāpito {udakamaṇikaṁ patiṭṭhāpitaṁ (syā0)} telappadīpo āropito. yassadāni, bhante, bhagavā kālaṁ maññatī” ti.

atha kho bhagavā nivāsetvā pattacīvaramādāya saddhiṁ bhikkhusaṅghena yena āvasathāgāraṁ tenupasaṅkami; upasaṅkamitvā pāde pakkhāletvā āvasathāgāraṁ pavisitvā majjhimaṁ thambhaṁ nissāya puratthābhimukho nisīdi. bhikkhusaṅghopi kho pāde pakkhāletvā āvasathāgāraṁ pavisitvā pacchimaṁ bhittiṁ nissāya puratthābhimukho nisīdi bhagavantaṁyeva purakkhatvā. pāṭaligāmiyāpi kho upāsakā pāde pakkhāletvā āvasathāgāraṁ pavisitvā puratthimaṁ bhittiṁ nissāya pacchimābhimukhā nisīdiṁsu bhagavantaṁyeva purakkhatvā. atha kho bhagavā pāṭaligāmiye upāsake āmantesi --

“pañcime, gahapatayo, ādīnavā dussīlassa sīlavipattiyā. katame pañca? idha, gahapatayo, dussīlo sīlavipanno pamādādhikaraṇaṁ mahatiṁ bhogajāniṁ nigacchati. ayaṁ paṭhamo ādīnavo dussīlassa sīlavipattiyā.

“puna caparaṁ, gahapatayo, dussīlassa sīlavipannassa pāpako kittisaddo abbhuggacchati. ayaṁ dutiyo ādīnavo dussīlassa sīlavipattiyā.

“puna caparaṁ, gahapatayo, dussīlo sīlavipanno yaññadeva parisaṁ upasaṅkamati -- yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ -- avisārado upasaṅkamati maṅkubhūto. ayaṁ tatiyo ādīnavo dussīlassa sīlavipattiyā.

“puna caparaṁ, gahapatayo, dussīlo sīlavipanno sammūḷho kālaṁ karoti. ayaṁ catuttho ādīnavo dussīlassa sīlavipattiyā.

“puna caparaṁ, gahapatayo, dussīlo sīlavipanno kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ayaṁ pañcamo ādīnavo dussīlassa sīlavipattiyā. ime kho, gahapatayo, pañca ādīnavā dussīlassa sīlavipattiyā.

“pañcime, gahapatayo, ānisaṁsā sīlavato sīlasampadāya. katame pañca? idha, gahapatayo, sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati. ayaṁ paṭhamo ānisaṁso sīlavato sīlasampadāya.

“puna caparaṁ, gahapatayo, sīlavato sīlasampannassa kalyāṇo kittisaddo abbhuggacchati. ayaṁ dutiyo ānisaṁso sīlavato sīlasampadāya.

“puna caparaṁ, gahapatayo, sīlavā sīlasampanno yaññadeva parisaṁ upasaṅkamati -- yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ -- visārado upasaṅkamati amaṅkubhūto. ayaṁ tatiyo ānisaṁso sīlavato sīlasampadāya.

“puna caparaṁ, gahapatayo, sīlavā sīlasampanno asammūḷho kālaṅkaroti. ayaṁ catuttho ānisaṁso sīlavato sīlasampadāya.

“puna caparaṁ, gahapatayo, sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjati. ayaṁ pañcamo ānisaṁso sīlavato sīlasampadāya. ime kho, gahapatayo, pañca ānisaṁsā sīlavato sīlasampadāyā” ti.

atha kho bhagavā pāṭaligāmiye upāsake bahudeva rattiṁ dhammiyā kathāya sandassetvā samādapetvā samutejetvā sampahaṁsetvā uyyojesi -- “abhikkantā kho, gahapatayo, ratti; yassadāni tumhe kālaṁ maññathā” ti. {“evaṁ bhante“ti khopāṭaligāmiyā upāsakā bhagavato paṭissutvā (mahāva0 285; dī0 ni0 2.151)} atha kho pāṭaligāmiyā upāsakā bhagavato bhāsitaṁ abhinanditvā anumoditvā {“evaṁ bhante“ti khopāṭaligāmiyā upāsakā bhagavato paṭissutvā (mahāva0 285; dī0 ni0 2.151)} uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu. atha kho bhagavā acirapakkantesu pāṭaligāmiyesu upāsakesu suññāgāraṁ pāvisi.

tena kho pana samayena sunidhavassakārā {sunīdhavassakārā (sī0 syā0 pī0)} magadhamahāmattā pāṭaligāme nagaraṁ māpenti vajjīnaṁ paṭibāhāya. tena kho pana samayena sambahulā devatāyo sahassasahasseva {sahasseva (syā0 ka0), sahassasseva (pī0)} pāṭaligāme vatthūni pariggaṇhanti. yasmiṁ padese mahesakkhā devatā vatthūni pariggaṇhanti mahesakkhānaṁ tattha raññaṁ rājamahāmattānaṁ cittāni namanti nivesanāni māpetuṁ. yasmiṁ padese majjhimā devatā vatthūni pariggaṇhanti majjhimānaṁ tattha raññaṁ rājamahāmattānaṁ cittāni namanti nivesanāni māpetuṁ. yasmiṁ padese nīcā devatā vatthūni pariggaṇhanti nīcānaṁ tattha raññaṁ rājamahāmattānaṁ cittāni namanti nivesanāni māpetuṁ.

addasā kho bhagavā dibbena cakkhunā visuddhena atikkantamānusakena tā devatāyo sahassasahasseva pāṭaligāme vatthūni pariggaṇhantiyo. yasmiṁ padese mahesakkhā devatā vatthūni pariggaṇhanti, mahesakkhānaṁ tattha raññaṁ rājamahāmattānaṁ cittāni namanti nivesanāni māpetuṁ. yasmiṁ padese majjhimā devatā vatthūni pariggaṇhanti, majjhimānaṁ tattha raññaṁ rājamahāmattānaṁ cittāni namanti nivesanāni māpetuṁ. yasmiṁ padese nīcā devatā vatthūni pariggaṇhanti, nīcānaṁ tattha raññaṁ rājamahāmattānaṁ cittāni namanti nivesanāni māpetuṁ. atha kho bhagavā tassā rattiyā paccūsasamaye paccuṭṭhāya āyasmantaṁ ānandaṁ āmantesi --

“ke nu kho {ko nu kho (sabbattha)} ānanda pāṭaligāme nagaraṁ māpentī” ti {māpetīti (sabbattha)}. “sunidhavassakārā, bhante, magadhamahāmattā pāṭaligāme nagaraṁ māpenti vajjīnaṁ paṭibāhāyā” ti. “seyyathāpi, ānanda, devehi tāvatiṁsehi saddhiṁ mantetvā; evameva kho, ānanda, sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya. idhāhaṁ, ānanda, addasaṁ dibbena cakkhunā visuddhena atikkantamānusakena sambahulā devatāyo sahassasahasseva pāṭaligāme vatthūni pariggaṇhantiyo. yasmiṁ padese mahesakkhā devatā vatthūni pariggaṇhanti mahesakkhānaṁ tattha raññaṁ rājamahāmattānaṁ cittāni namanti nivesanāni māpetuṁ. yasmiṁ padese majjhimā devatā vatthūni pariggaṇhanti majjhimānaṁ tattha raññaṁ rājamahāmattānaṁ cittāni namanti nivesanāni māpetuṁ. yasmiṁ padese nīcā devatā vatthūni pariggaṇhanti nīcānaṁ tattha raññaṁ rājamahāmattānaṁ cittāni namanti nivesanāni māpetuṁ. yāvatā, ānanda, ariyaṁ āyatanaṁ yāvatā vaṇippatho idaṁ agganagaraṁ bhavissati pāṭaliputtaṁ puṭabhedanaṁ. pāṭaliputtassa kho, ānanda, tayo antarāyā bhavissanti -- aggito vā udakato vā mithubhedato vā” ti.

atha kho sunidhavassakārā magadhamahāmattā yena bhagavā tenupasaṅkamiṁsu; upasaṅkamitvā bhagavatā saddhiṁ sammodiṁsu. sammodanīyaṁ kathaṁ sārāṇiyaṁ {sārāṇīyaṁ (sī0 syā0 kaṁ0 pī0)} vītisāretvā ekamantaṁ aṭṭhaṁsu. ekamantaṁ ṭhitā kho sunidhavassakārā magadhamahāmattā bhagavantaṁ etadavocuṁ -- “adhivāsetu no bhavaṁ gotamo ajjatanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena.

atha kho sunidhavassakārā magadhamahāmattā bhagavato adhivāsanaṁ viditvā yena sako āvasatho tenupasaṅkamiṁsu; upasaṅkamitvā sake āvasathe paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocesuṁ -- “kālo, bho gotama, niṭṭhitaṁ bhattan”-ti.

atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena sunidhavassakārānaṁ magadhamahāmattānaṁ āvasatho tenupasaṅkami; upasaṅkamitvā paññatte āsane nisīdi. atha kho sunidhavassakārā magadhamahāmattā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesuṁ sampavāresuṁ.

atha kho sunidhavassakārā magadhamahāmattā bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdiṁsu. ekamantaṁ nisinne kho sunidhavassakāre magadhamahāmatte bhagavā imāhi gāthāhi anumodi --

“yasmiṁ padese kappeti, vāsaṁ paṇḍitajātiyo.

sīlavantettha bhojetvā, saññate brahmacārayo {brahmacārino (syā0), brahmacariye (pī0 ka0)}..

“yā tattha devatā āsuṁ, tāsaṁ dakkhiṇamādise.

tā pūjitā pūjayanti, mānitā mānayanti naṁ..

“tato naṁ anukampanti, mātā puttaṁva orasaṁ.

devatānukampito poso, sadā bhadrāni passatī” ti..

atha kho bhagavā sunidhavassakārānaṁ magadhamahāmattānaṁ imāhi gāthāhi anumoditvā uṭṭhāyāsanā pakkāmi.

tena kho pana samayena sunidhavassakārā magadhamahāmattā bhagavantaṁ piṭṭhito piṭṭhito anubandhā honti -- “yenajja samaṇo gotamo dvārena nikkhamissati taṁ `gotamadvāraṁ' nāma bhavissati. yena titthena gaṅgaṁ nadiṁ tarissati taṁ `gotamatitthaṁ' nāma bhavissatī” ti.

atha kho bhagavā yena dvārena nikkhami taṁ `gotamadvāraṁ' nāma ahosi. atha kho bhagavā yena gaṅgā nadī tenupasaṅkami. tena kho pana samayena gaṅgā nadī pūrā hoti samatittikā kākapeyyā. appekacce manussā nāvaṁ pariyesanti, appekacce uḷumpaṁ pariyesanti, appekacce kullaṁ bandhanti apārā pāraṁ gantukāmā. atha kho bhagavā -- seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva -- gaṅgāya nadiyā orimatīre {orimatīrā (bahūsu) mahāva0 286; dī0 ni0 2.154 passitabbaṁ)} antarahito pārimatīre paccuṭṭhāsi saddhiṁ bhikkhusaṅghena.

addasā kho bhagavā te manusse appekacce nāvaṁ pariyesante, appekacce uḷumpaṁ pariyesante, appekacce kullaṁ bandhante apārā pāraṁ gantukāme.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“ye taranti aṇṇavaṁ saraṁ,

setuṁ katvāna visajja pallalāni.

kullañhi jano pabandhati {bandhati (syā0 pī0)},

tiṇṇā {nitiṇṇā (ka0)} medhāvino janā” ti.. chaṭṭhaṁ.

7. dvidhāpathasuttaṁ

77. evaṁ me sutaṁ -- ekaṁ samayaṁ bhagavā kosalesu addhānamaggapaṭipanno hoti āyasmatā nāgasamālena pacchāsamaṇena. addasā kho āyasmā nāgasamālo antarāmagge dvidhāpathaṁ {dvedhāpathaṁ (sī0)}. disvāna bhagavantaṁ etadavoca -- “ayaṁ, bhante, bhagavā pantho; iminā gacchāmā” ti. evaṁ vutte, bhagavā āyasmantaṁ nāgasamālaṁ etadavoca -- “ayaṁ, nāgasamāla, pantho; iminā gacchāmā” ti.

dutiyampi ...pe0 ... tatiyampi kho āyasmā nāgasamālo bhagavantaṁ etadavoca -- “ayaṁ, bhante, bhagavā pantho; iminā gacchāmā” ti. tatiyampi kho bhagavā āyasmantaṁ nāgasamālaṁ etadavoca -- “ayaṁ, nāgasamāla, pantho; iminā gacchāmā” ti. atha kho āyasmā nāgasamālo bhagavato pattacīvaraṁ tattheva chamāyaṁ nikkhipitvā pakkāmi -- “idaṁ, bhante, bhagavato pattacīvaran”-ti.

atha kho āyasmato nāgasamālassa tena panthena gacchantassa antarāmagge corā nikkhamitvā hatthehi ca pādehi ca ākoṭesuṁ pattañca bhindiṁsu saṅghāṭiñca vipphālesuṁ. atha kho āyasmā nāgasamālo bhinnena pattena vipphālitāya saṅghāṭiyā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā nāgasamālo bhagavantaṁ etadavoca -- “idha mayhaṁ, bhante, tena panthena gacchantassa antarāmagge corā nikkhamitvā hatthehi ca pādehi ca ākoṭesuṁ, pattañca bhindiṁsu, saṅghāṭiñca vipphālesu” nti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“saddhiṁ caramekato vasaṁ,

misso aññajanena vedagū.

vidvā pajahāti pāpakaṁ,

koñco khīrapakova ninnagan”-ti.. sattamaṁ.

8. visākhāsuttaṁ

78. evaṁ me sutaṁ -- ekaṁ samayaṁ bhagavā sāvatthiyaṁ viharati pubbārāme migāramātupāsāde. tena kho pana samayena visākhāya migāramātuyā nattā kālaṅkatā hoti piyā manāpā. atha kho visākhā migāramātā allavatthā allakesā divā divassa yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinnaṁ kho visākhaṁ migāramātaraṁ bhagavā etadavoca --

“handa kuto nu tvaṁ, visākhe, āgacchasi allavatthā allakesā idhūpasaṅkantā divā divassā” ti? “nattā me, bhante, piyā manāpā kālaṅkatā. tenāhaṁ allavatthā allakesā idhūpasaṅkantā divā divassā” ti. “iccheyyāsi tvaṁ, visākhe, yāvatikā {yāvatakā (?)} sāvatthiyā manussā tāvatike {tāvatake (?)} putte ca nattāro cā” ti? “iccheyyāhaṁ, bhagavā {iccheyyāhaṁ bhante bhagavā (syā0)} yāvatikā sāvatthiyā manussā tāvatike putte ca nattāro cā” ti.

“kīvabahukā pana, visākhe, sāvatthiyā manussā devasikaṁ kālaṁ karontī” ti? “dasapi, bhante, sāvatthiyā manussā devasikaṁ kālaṁ karonti; navapi, bhante ... aṭṭhapi, bhante ... sattapi, bhante ... chapi, bhante ... pañcapi, bhante ... cattāropi, bhante ... tīṇipi, bhante ... dvepi, bhante, sāvatthiyā manussā devasikaṁ kālaṁ karonti. ekopi, bhante, sāvatthiyā manusso devasikaṁ kālaṁ karoti. avivittā, bhante, sāvatthi manussehi kālaṁ karontehī” ti.

“taṁ kiṁ maññasi, visākhe, api nu tvaṁ kadāci karahaci anallavatthā vā bhaveyyāsi anallakesā vā” ti? “no hetaṁ, bhante. alaṁ me, bhante, tāva bahukehi puttehi ca nattārehi cā” ti.

“yesaṁ kho, visākhe, sataṁ piyāni, sataṁ tesaṁ dukkhāni; yesaṁ navuti piyāni, navuti tesaṁ dukkhāni; yesaṁ asīti piyāni, asīti tesaṁ dukkhāni; yesaṁ sattati piyāni, sattati tesaṁ dukkhāni; yesaṁ saṭṭhi piyāni, saṭṭhi tesaṁ dukkhāni; yesaṁ paññāsaṁ piyāni, paññāsaṁ tesaṁ dukkhāni; yesaṁ cattārīsaṁ piyāni, cattārīsaṁ tesaṁ dukkhāni, yesaṁ tiṁsaṁ piyāni, tiṁsaṁ tesaṁ dukkhāni; yesaṁ vīsati piyāni, vīsati tesaṁ dukkhāni, yesaṁ dasa piyāni, dasa tesaṁ dukkhāni; yesaṁ nava piyāni, nava tesaṁ dukkhāni; yesaṁ aṭṭha piyāni, aṭṭha tesaṁ dukkhāni; yesaṁ satta piyāni, satta tesaṁ dukkhāni; yesaṁ cha piyāni, cha tesaṁ dukkhāni; yesaṁ pañca piyāni, pañca tesaṁ dukkhāni; yesaṁ cattāri piyāni, cattāri tesaṁ dukkhāni; yesaṁ tīṇi piyāni, tīṇi tesaṁ dukkhāni; yesaṁ dve piyāni, dve tesaṁ dukkhāni; yesaṁ ekaṁ piyaṁ, ekaṁ tesaṁ dukkhaṁ; yesaṁ natthi piyaṁ, natthi tesaṁ dukkhaṁ, asokā te virajā anupāyāsāti vadāmī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“ye keci sokā paridevitā vā,

dukkhā ca {dukkhā va (aṭṭha0)} lokasmimanekarūpā.

piyaṁ paṭiccappabhavanti ete,

piye asante na bhavanti ete..

“tasmā hi te sukhino vītasokā,

yesaṁ piyaṁ natthi kuhiñci loke.

tasmā asokaṁ virajaṁ patthayāno,

piyaṁ na kayirātha kuhiñci loke” ti.. aṭṭhamaṁ.

9. paṭhamadabbasuttaṁ

79. evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. atha kho āyasmā dabbo mallaputto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā dabbo mallaputto bhagavantaṁ etadavoca -- “parinibbānakālo me dāni, sugatā” ti. “yassadāni tvaṁ, dabba, kālaṁ maññasī” ti.

atha kho āyasmā dabbo mallaputto uṭṭhāyāsanā bhagavantaṁ abhivādetvā padakkhiṇaṁ katvā vehāsaṁ abbhuggantvā ākāse antalikkhe pallaṅkena nisīditvā tejodhātuṁ samāpajjitvā vuṭṭhahitvā parinibbāyi.

atha kho āyasmato dabbassa mallaputtassa vehāsaṁ abbhuggantvā ākāse antalikkhe pallaṅkena nisīditvā tejodhātuṁ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi. seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi; evameva āyasmato dabbassa mallaputtassa vehāsaṁ abbhuggantvā ākāse antalikkhe pallaṅkena nisīditvā tejodhātuṁ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masīti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“abhedi kāyo nirodhi saññā,

vedanā sītibhaviṁsu {pītidahaṁsu (sī0 pī0), sītidahiṁsu (ka0)} sabbā.

vūpasamiṁsu saṅkhārā,

viññāṇaṁ atthamāgamā” ti.. navamaṁ.

10. dutiyadabbasuttaṁ

80. evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“dabbassa, bhikkhave, mallaputtassa vehāsaṁ abbhuggantvā ākāse antalikkhe pallaṅkena nisīditvā tejodhātuṁ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi. seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi; evameva kho, bhikkhave, dabbassa mallaputtassa vehāsaṁ abbhuggantvā ākāse antalikkhe pallaṅkena nisīditvā tejodhātuṁ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masī” ti.

atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi --

“ayoghanahatasseva, jalato jātavedaso {jātavedassa (syā0)}.

anupubbūpasantassa, yathā na ñāyate gati..

evaṁ sammāvimuttānaṁ, kāmabandhoghatārinaṁ.

paññāpetuṁ gati natthi, pattānaṁ acalaṁ sukhan”-ti.. dasamaṁ.

pāṭaligāmiyavaggo {pāṭaligāmavaggo (ka0)} aṭṭhamo.

tassuddānaṁ --

nibbānā caturo vuttā, cundo pāṭaligāmiyā.

dvidhāpatho visākhā ca, dabbena saha te dasāti..

udāne vaggānamuddānaṁ --

vaggamidaṁ paṭhamaṁ varabodhi, vaggamidaṁ dutiyaṁ mucalindo.

nandakavaggavaro tatiyo tu, meghiyavaggavaro ca catuttho..

pañcamavaggavarantidha soṇo, chaṭṭhamavaggavaranti jaccandho {chaṭṭhamavaggavaraṁ tu tamandho (sī0 ka0)}.

sattamavaggavaranti ca cūḷo, pāṭaligāmiyamaṭṭhamavaggo {pāṭaligāmiyavaraṭṭhamavaggo (syā0 kaṁ0 pī0), pāṭaligāmavaraṭṭhamavaggo (sī0 ka0)}..

asītimanūnakasuttavaraṁ, vaggamidaṭṭhakaṁ suvibhattaṁ.

dassitaṁ cakkhumatā vimalena, addhā hi taṁ udānamitīdamāhu {atthāyetaṁ udānamitimāhu (ka0), saddhā hi taṁ udānantidamāhu (syā0 kaṁ pī0)}..

udānapāḷi niṭṭhitā. 