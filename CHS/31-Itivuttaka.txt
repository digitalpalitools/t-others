.. namo tassa bhagavato arahato sammāsambuddhassa..

khuddakanikāye

itivuttakapāḷi

1. ekakanipāto

1. paṭhamavaggo

1. lobhasuttaṁ

1. vuttañhetaṁ bhagavatā, vuttamarahatāti me sutaṁ --

“ekadhammaṁ, bhikkhave, pajahatha; ahaṁ vo pāṭibhogo anāgāmitāya. katamaṁ ekadhammaṁ? lobhaṁ, bhikkhave, ekadhammaṁ pajahatha; ahaṁ vo pāṭibhogo anāgāmitāyā” ti. etamatthaṁ bhagavā avoca. tatthetaṁ iti vuccati --

“yena lobhena luddhāse, sattā gacchanti duggatiṁ.

taṁ lobhaṁ sammadaññāya, pajahanti vipassino.

pahāya na punāyanti, imaṁ lokaṁ kudācanan”-ti..

ayampi attho vutto bhagavatā, iti me sutanti. paṭhamaṁ.

2. dosasuttaṁ

2. vuttañhetaṁ bhagavatā, vuttamarahatāti me sutaṁ --

“ekadhammaṁ, bhikkhave, pajahatha; ahaṁ vo pāṭibhogo anāgāmitāya. katamaṁ ekadhammaṁ? dosaṁ, bhikkhave, ekadhammaṁ pajahatha; ahaṁ vo pāṭibhogo anāgāmitāyā” ti. etamatthaṁ bhagavā avoca. tatthetaṁ iti vuccati --

“yena dosena duṭṭhāse, sattā gacchanti duggatiṁ.

taṁ dosaṁ sammadaññāya, pajahanti vipassino.

pahāya na punāyanti, imaṁ lokaṁ kudācanan”-ti..

ayampi attho vutto bhagavatā, iti me sutanti. dutiyaṁ.

3. mohasuttaṁ

3. vuttañhetaṁ bhagavatā, vuttamarahatāti me sutaṁ --

“ekadhammaṁ, bhikkhave, pajahatha; ahaṁ vo pāṭibhogo anāgāmitāya. katamaṁ ekadhammaṁ? mohaṁ, bhikkhave, ekadhammaṁ pajahatha; ahaṁ vo pāṭibhogo anāgāmitāyā” ti. etamatthaṁ bhagavā avoca. tatthetaṁ iti vuccati --

“yena mohena mūḷhāse, sattā gacchanti duggatiṁ.

taṁ mohaṁ sammadaññāya, pajahanti vipassino.

pahāya na punāyanti, imaṁ lokaṁ kudācanan”-ti..

ayampi attho vutto bhagavatā, iti me sutanti. tatiyaṁ.

4. kodhasuttaṁ

4. vuttañhetaṁ bhagavatā, vuttamarahatāti me sutaṁ --

“ekadhammaṁ, bhikkhave, pajahatha; ahaṁ vo pāṭibhogo anāgāmitāya. katamaṁ ekadhammaṁ? kodhaṁ, bhikkhave, ekadhammaṁ pajahatha; ahaṁ vo pāṭibhogo anāgāmitāyā” ti. etamatthaṁ bhagavā avoca. tatthetaṁ iti vuccati --

“yena kodhena kuddhāse, sattā gacchanti duggatiṁ.

taṁ kodhaṁ sammadaññāya, pajahanti vipassino.

pahāya na punāyanti, imaṁ lokaṁ kudācanan”-ti..

ayampi attho vutto bhagavatā, iti me sutanti. catutthaṁ.

5. makkhasuttaṁ

5. vuttañhetaṁ bhagavatā, vuttamarahatāti me sutaṁ --

“ekadhammaṁ, bhikkhave, pajahatha; ahaṁ vo pāṭibhogo anāgāmitāya. katamaṁ ekadhammaṁ? makkhaṁ, bhikkhave, ekadhammaṁ pajahatha; ahaṁ vo pāṭibhogo anāgāmitāyā” ti. etamatthaṁ bhagavā avoca. tatthetaṁ iti vuccati --

“yena makkhena makkhāse {makkhitāse (syā0)}, sattā gacchanti duggatiṁ.

taṁ makkhaṁ sammadaññāya, pajahanti vipassino.

pahāya na punāyanti, imaṁ lokaṁ kudācanan”-ti..

ayampi attho vutto bhagavatā, iti me sutanti. pañcamaṁ.

6. mānasuttaṁ

6. vuttañhetaṁ bhagavatā, vuttamarahatāti me sutaṁ --

“ekadhammaṁ, bhikkhave, pajahatha; ahaṁ vo pāṭibhogo anāgāmitāya. katamaṁ ekadhammaṁ? mānaṁ, bhikkhave, ekadhammaṁ pajahatha; ahaṁ vo pāṭibhogo anāgāmitāyā” ti. etamatthaṁ bhagavā avoca. tatthetaṁ iti vuccati --

“yena mānena mattāse, sattā gacchanti duggatiṁ.

taṁ mānaṁ sammadaññāya, pajahanti vipassino.

pahāya na punāyanti, imaṁ lokaṁ kudācanan”-ti..

ayampi attho vutto bhagavatā, iti me sutanti. chaṭṭhaṁ.

7. sabbapariññāsuttaṁ

7. vuttañhetaṁ bhagavatā, vuttamarahatāti me sutaṁ --

“sabbaṁ, bhikkhave, anabhijānaṁ aparijānaṁ tattha cittaṁ avirājayaṁ appajahaṁ abhabbo dukkhakkhayāya. sabbañca kho, bhikkhave, abhijānaṁ parijānaṁ tattha cittaṁ virājayaṁ pajahaṁ bhabbo dukkhakkhayāyā” ti. etamatthaṁ bhagavā avoca. tatthetaṁ iti vuccati --

“yo sabbaṁ sabbato ñatvā, sabbatthesu na rajjati.

sa ve sabbapariññā {sabbaṁ pariññā (syā0 pī0)} so, sabbadukkhamupaccagā” ti {sabbaṁ dukkhaṁ upaccagāti (syā0), sabbadukkhaṁ upaccagāti (pī0 aṭṭha0)}..

ayampi attho vutto bhagavatā, iti me sutanti. sattamaṁ.

8. mānapariññāsuttaṁ

8. vuttañhetaṁ bhagavatā, vuttamarahatāti me sutaṁ --

“mānaṁ, bhikkhave, anabhijānaṁ aparijānaṁ tattha cittaṁ avirājayaṁ appajahaṁ abhabbo dukkhakkhayāya. mānañca kho, bhikkhave, abhijānaṁ parijānaṁ tattha cittaṁ virājayaṁ pajahaṁ bhabbo dukkhakkhayāyā” ti. etamatthaṁ bhagavā avoca. tatthetaṁ iti vuccati --

“mānupetā ayaṁ pajā, mānaganthā bhave ratā.

mānaṁ aparijānantā, āgantāro punabbhavaṁ..

“ye ca mānaṁ pahantvāna, vimuttā mānasaṅkhaye.

te mānaganthābhibhuno, sabbadukkhamupaccagu” nti {sabbadukkhaṁ upaccagunti (pī0), sabbaṁ dukkhaṁ upaccagunti (aṭṭhakathā)}..

ayampi attho vutto bhagavatā, iti me sutanti. aṭṭhamaṁ.

9. lobhapariññāsuttaṁ

9. vuttañhetaṁ bhagavatā, vuttamarahatāti me sutaṁ --

“lobhaṁ, bhikkhave, anabhijānaṁ aparijānaṁ tattha cittaṁ avirājayaṁ appajahaṁ abhabbo dukkhakkhayāya. lobhañca kho, bhikkhave, abhijānaṁ parijānaṁ tattha cittaṁ virājayaṁ pajahaṁ bhabbo dukkhakkhayāyā” ti. etamatthaṁ bhagavā avoca. tatthetaṁ iti vuccati --

“yena lobhena luddhāse, sattā gacchanti duggatiṁ.

taṁ lobhaṁ sammadaññāya, pajahanti vipassino.

pahāya na punāyanti, imaṁ lokaṁ kudācanan”-ti..

ayampi attho vutto bhagavatā, iti me sutanti. navamaṁ.

10. dosapariññāsuttaṁ

10. vuttañhetaṁ bhagavatā, vuttamarahatāti me sutaṁ --

“dosaṁ, bhikkhave, anabhijānaṁ aparijānaṁ tattha cittaṁ avirājayaṁ appajahaṁ abhabbo dukkhakkhayāya. dosañca kho, bhikkhave, abhijānaṁ parijānaṁ tattha cittaṁ virājayaṁ pajahaṁ bhabbo dukkhakkhayāyā” ti. etamatthaṁ bhagavā avoca. tatthetaṁ iti vuccati --

“yena dosena duṭṭhāse, sattā gacchanti duggatiṁ.

taṁ dosaṁ sammadaññāya, pajahanti vipassino.

pahāya na punāyanti, imaṁ lokaṁ kudācanan”-ti..

ayampi attho vutto bhagavatā, iti me sutanti. dasamaṁ.

paṭhamo vaggo niṭṭhito.

tassuddānaṁ --

rāgadosā atha moho, kodhamakkhā mānaṁ sabbaṁ.

mānato rāgadosā puna dve, pakāsitā vaggamāhu paṭhamanti..

2. dutiyavaggo

1. mohapariññāsuttaṁ

11. vuttañhetaṁ bhagavatā, vuttamarahatāti me sutaṁ --

“mohaṁ, bhikkhave, anabhijānaṁ aparijānaṁ tattha cittaṁ avirājayaṁ appajahaṁ abhabbo dukkhakkhayāya. mohañca kho, bhikkhave, abhijānaṁ parijānaṁ tattha cittaṁ virājayaṁ pajahaṁ bhabbo dukkhakkhayāyā” ti. etamatthaṁ bhagavā avoca. tatthetaṁ iti vuccati --

“yena mohena mūḷhāse, sattā gacchanti duggatiṁ.

taṁ mohaṁ sammadaññāya, pajahanti vipassino.

pahāya na punāyanti, imaṁ lokaṁ kudācanan”-ti..

ayampi attho vutto bhagavatā, iti me sutanti. paṭhamaṁ.

2. kodhapariññāsuttaṁ

12. vuttañhetaṁ bhagavatā, vuttamarahatāti me sutaṁ --

“kodhaṁ, bhikkhave, anabhijānaṁ aparijānaṁ tattha cittaṁ avirājayaṁ appajahaṁ abhabbo dukkhakkhayāya. kodhañca kho, bhikkhave, abhijānaṁ parijānaṁ tattha cittaṁ virājayaṁ pajahaṁ bhabbo dukkhakkhayāyā” ti. etamatthaṁ bhagavā avoca. tatthetaṁ iti vuccati --

“yena kodhena kuddhāse, sattā gacchanti duggatiṁ.

taṁ kodhaṁ sammadaññāya, pajahanti vipassino.

pahāya na punāyanti, imaṁ lokaṁ kudācanan”-ti..

ayampi attho vutto bhagavatā, iti me sutanti. dutiyaṁ.

3.makkhapariññāsuttaṁ

13. vuttañhetaṁ bhagavatā, vuttamarahatāti me sutaṁ --

“makkhaṁ, bhikkhave, anabhijānaṁ aparijānaṁ tattha cittaṁ avirājayaṁ appajahaṁ abhabbo dukkhakkhayāya. makkhañca kho, bhikkhave, abhijānaṁ parijānaṁ tattha cittaṁ virājayaṁ pajahaṁ bhabbo dukkhakkhayāyā” ti. etamatthaṁ bhagavā avoca. tatthetaṁ iti vuccati --

“yena makkhena makkhāse, sattā gacchanti duggatiṁ.

taṁ makkhaṁ sammadaññāya, pajahanti vipassino.

pahāya na punāyanti, imaṁ lokaṁ kudācanan”-ti..

ayampi attho vutto bhagavatā, iti me sutanti. tatiyaṁ.

4. avijjānīvaraṇasuttaṁ

14. vuttañhetaṁ bhagavatā, vuttamarahatāti me sutaṁ --

“nāhaṁ, bhikkhave, aññaṁ ekanīvaraṇampi samanupassāmi yena {yenevaṁ (?)} nīvaraṇena nivutā pajā dīgharattaṁ sandhāvanti saṁsaranti yathayidaṁ, bhikkhave, avijjānīvaraṇaṁ {avijjānīvaraṇena (?)}. avijjānīvaraṇena hi, bhikkhave, nivutā pajā dīgharattaṁ sandhāvanti saṁsarantī” ti. etamatthaṁ bhagavā avoca. tatthetaṁ iti vuccati --

“natthañño ekadhammopi, yenevaṁ {yeneva (sī0 pī0 ka0)} nivutā pajā.

saṁsaranti ahorattaṁ, yathā mohena āvutā..

“ye ca mohaṁ pahantvāna, tamokhandhaṁ {tamokkhandhaṁ (sī0 syā0 pī0)} padālayuṁ.

na te puna saṁsaranti, hetu tesaṁ na vijjatī” ti..

ayampi attho vutto bhagavatā, iti me sutanti. catutthaṁ.

5. taṇhāsaṁyojanasuttaṁ

15. vuttañhetaṁ bhagavatā, vuttamarahatāti me sutaṁ --

“nāhaṁ, bhikkhave, aññaṁ ekasaṁyojanampi samanupassāmi yena {yenevaṁ (syā0)} saṁyojanena saṁyuttā sattā dīgharattaṁ sandhāvanti saṁsaranti yathayidaṁ, bhikkhave, taṇhāsaṁyojanaṁ {taṇhāsaṁyojanena (?)}. taṇhāsaṁyojanena hi, bhikkhave, saṁyuttā sattā dīgharattaṁ sandhāvanti saṁsarantī” ti. etamatthaṁ bhagavā avoca. tatthetaṁ iti vuccati --

“taṇhādutiyo puriso, dīghamaddhāna saṁsaraṁ.

itthabhāvaññathābhāvaṁ {itthambhāvaññathābhāvaṁ (syā0)}, saṁsāraṁ nātivattati..

“etamādīnavaṁ {evamādīnavaṁ (sī0 pī0 ka0)} ñatvā, taṇhaṁ {taṇhā (sī0 ka0)} dukkhassa sambhavaṁ.

vītataṇho anādāno, sato bhikkhu paribbaje” ti..

ayampi attho vutto bhagavatā, iti me sutanti. pañcamaṁ.

6. paṭhamasekhasuttaṁ

16. vuttañhetaṁ bhagavatā, vuttamarahatāti me sutaṁ --

“sekhassa, bhikkhave, bhikkhuno appattamānasassa anuttaraṁ yogakkhemaṁ patthayamānassa viharato ajjhattikaṁ aṅganti karitvā nāññaṁ ekaṅgampi samanupassāmi yaṁ evaṁ bahūpakāraṁ yathayidaṁ, bhikkhave, yoniso manasikāro. yoniso, bhikkhave, bhikkhu manasi karonto akusalaṁ pajahati, kusalaṁ bhāvetī” ti. etamatthaṁ bhagavā avoca. tatthetaṁ iti vuccati --

“yoniso manasikāro, dhammo sekhassa bhikkhuno.

natthañño evaṁ bahukāro, uttamatthassa pattiyā.

yoniso padahaṁ bhikkhu, khayaṁ dukkhassa pāpuṇe” ti..

ayampi attho vutto bhagavatā, iti me sutanti. chaṭṭhaṁ.

7. dutiyasekhasuttaṁ

17. vuttañhetaṁ bhagavatā, vuttamarahatāti me sutaṁ --

“sekhassa, bhikkhave, bhikkhuno appattamānasassa anuttaraṁ yogakkhemaṁ patthayamānassa viharato bāhiraṁ aṅganti karitvā nāññaṁ ekaṅgampi samanupassāmi yaṁ evaṁ bahūpakāraṁ yathayidaṁ, bhikkhave, kalyāṇamittatā. kalyāṇamitto, bhikkhave, bhikkhu akusalaṁ pajahati, kusalaṁ bhāvetī” ti. etamatthaṁ bhagavā avoca. tatthetaṁ iti vuccati --

“kalyāṇamitto yo bhikkhu, sappatisso sagāravo.

karaṁ mittānaṁ vacanaṁ, sampajāno patissato.

pāpuṇe anupubbena, sabbasaṁyojanakkhayan”-ti..

ayampi attho vutto bhagavatā, iti me sutanti. sattamaṁ.

8. saṅghabhedasuttaṁ

18. vuttañhetaṁ bhagavatā, vuttamarahatāti me sutaṁ --

“ekadhammo, bhikkhave, loke uppajjamāno uppajjati bahujanāhitāya bahujanāsukhāya bahuno janassa anatthāya ahitāya dukkhāya devamanussānaṁ. katamo ekadhammo? saṅghabhedo. saṅghe kho pana, bhikkhave, bhinne aññamaññaṁ bhaṇḍanāni ceva honti, aññamaññaṁ paribhāsā ca honti, aññamaññaṁ parikkhepā ca honti, aññamaññaṁ pariccajanā ca honti. tattha appasannā ceva nappasīdanti, pasannānañca ekaccānaṁ aññathattaṁ hotī” ti. etamatthaṁ bhagavā avoca. tatthetaṁ iti vuccati --

“āpāyiko nerayiko, kappaṭṭho saṅghabhedako.

vaggārāmo adhammaṭṭho, yogakkhemā padhaṁsati {yogakkhemato dhaṁsati (syā0 pī0), yogakkhemā vimaṁsati (sī0 ka0)}.

saṅghaṁ samaggaṁ bhetvāna {bhitvāna (sī0 ka0), bhinditvā (cūḷava0 354; a0 ni0 10.39)}, kappaṁ nirayamhi paccatī” ti..

ayampi attho vutto bhagavatā, iti me sutanti. aṭṭhamaṁ.

9. saṅghasāmaggīsuttaṁ

19. vuttañhetaṁ bhagavatā, vuttamarahatāti me sutaṁ --

“ekadhammo, bhikkhave, loke uppajjamāno uppajjati bahujanahitāya bahujanasukhāya bahuno janassa atthāya hitāya sukhāya devamanussānaṁ. katamo ekadhammo ? saṅghasāmaggī. saṅghe kho pana, bhikkhave, samagge na ceva aññamaññaṁ bhaṇḍanāni honti, na ca aññamaññaṁ paribhāsā honti, na ca aññamaññaṁ parikkhepā honti, na ca aññamaññaṁ pariccajanā honti. tattha appasannā ceva pasīdanti, pasannānañca bhiyyobhāvo hotī” ti. etamatthaṁ bhagavā avoca. tatthetaṁ iti vuccati --

“sukhā saṅghassa sāmaggī, samaggānañcanuggaho.

samaggarato dhammaṭṭho, yogakkhemā na dhaṁsati.

saṅghaṁ samaggaṁ katvāna, kappaṁ saggamhi modatī” ti..

ayampi attho vutto bhagavatā, iti me sutanti. navamaṁ.

10. paduṭṭhacittasuttaṁ

20. vuttañhetaṁ bhagavatā, vuttamarahatāti me sutaṁ --

“idhāhaṁ, bhikkhave, ekaccaṁ puggalaṁ paduṭṭhacittaṁ evaṁ cetasā ceto paricca pajānāmi -- `imamhi cāyaṁ samaye puggalo kālaṅkareyya yathābhataṁ nikkhitto evaṁ niraye'. taṁ kissa hetu? cittaṁ hissa, bhikkhave, paduṭṭhaṁ. cetopadosahetu kho pana, bhikkhave, evamidhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjantī” ti. etamatthaṁ bhagavā avoca. tatthetaṁ iti vuccati --

“paduṭṭhacittaṁ ñatvāna, ekaccaṁ idha puggalaṁ.

etamatthañca byākāsi, buddho bhikkhūna santike..

“imamhi cāyaṁ samaye, kālaṁ kayirātha puggalo.

nirayaṁ upapajjeyya, cittaṁ hissa padūsitaṁ..

“yathā haritvā nikkhipeyya, evameva tathāvidho.

cetopadosahetu hi, sattā gacchanti duggati” nti..

ayampi attho vutto bhagavatā, iti me sutanti. dasamaṁ.

dutiyo vaggo niṭṭhito.

tassuddānaṁ --

moho kodho atha makkho, vijjā taṇhā sekhaduve ca.

bhedo sāmaggipuggalo {mohakodha atha makkhāgato, mūhā kāmasekkhaduve. bhedasāmaggapuggalo ca (sī0 ka0) mohakodhā atha makkho mohakāmā sekkhā duve. bhedamodā puggalo ca (syā0 pī0)}, vaggamāhu dutiyanti vuccatīti..

3. tatiyavaggo

1. pasannacittasuttaṁ

21. vuttañhetaṁ bhagavatā, vuttamarahatāti me sutaṁ --

“idhāhaṁ, bhikkhave, ekaccaṁ puggalaṁ pasannacittaṁ evaṁ cetasā ceto paricca pajānāmi -- `imamhi cāyaṁ samaye puggalo kālaṁ kareyya yathābhataṁ nikkhitto evaṁ sagge'. taṁ kissa hetu? cittaṁ hissa, bhikkhave, pasannaṁ. cetopasādahetu kho pana, bhikkhave, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī” ti. etamatthaṁ bhagavā avoca. tatthetaṁ iti vuccati --

“pasannacittaṁ ñatvāna, ekaccaṁ idha puggalaṁ.

etamatthañca byākāsi, buddho bhikkhūna santike..

“imamhi cāyaṁ samaye, kālaṁ kayirātha puggalo.

sugatiṁ upapajjeyya, cittaṁ hissa pasāditaṁ..

“yathā haritvā nikkhipeyya, evameva tathāvidho.

cetopasādahetu hi, sattā gacchanti suggati” nti..

ayampi attho vutto bhagavatā, iti me sutanti. paṭhamaṁ.

2. mettasuttaṁ

22. vuttañhetaṁ bhagavatā, vuttamarahatāti me sutaṁ --

“mā, bhikkhave, puññānaṁ bhāyittha. sukhassetaṁ, bhikkhave, adhivacanaṁ iṭṭhassa kantassa piyassa manāpassa yadidaṁ puññāni {puññānanti, (a0 ni0 7.62)}. abhijānāmi kho panāhaṁ, bhikkhave, dīgharattaṁ katānaṁ puññānaṁ iṭṭhaṁ kantaṁ piyaṁ manāpaṁ vipākaṁ paccanubhūtaṁ. satta vassāni mettacittaṁ bhāvetvā satta saṁvaṭṭavivaṭṭakappe nayimaṁ lokaṁ punarāgamāsiṁ. saṁvaṭṭamāne sudaṁ, bhikkhave, kappe ābhassarūpago homi; vivaṭṭamāne kappe suññaṁ brahmavimānaṁ upapajjāmi.

“tatra sudaṁ, bhikkhave, brahmā homi mahābrahmā abhibhū anabhibhūto aññadatthudaso vasavattī. chattiṁsakkhattuṁ kho panāhaṁ, bhikkhave, sakko ahosiṁ devānamindo; anekasatakkhattuṁ rājā ahosiṁ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. ko pana vādo padesarajjassa!

“tassa mayhaṁ, bhikkhave, etadahosi -- `kissa nu kho me idaṁ kammassa phalaṁ, kissa kammassa vipāko, yenāhaṁ etarahi evaṁmahiddhiko evaṁmahānubhāvo'ti? tassa mayhaṁ, bhikkhave, etadahosi -- `tiṇṇaṁ kho me idaṁ kammānaṁ phalaṁ, tiṇṇaṁ kammānaṁ vipāko, yenāhaṁ etarahi evaṁmahiddhiko evaṁmahānubhāvoti, seyyathidaṁ {seyyathīdaṁ (sī0 syā0 kaṁ0 pī0)} -- dānassa, damassa, saññamassā” 'ti. etamatthaṁ bhagavā avoca. tatthetaṁ iti vuccati --

“puññameva so sikkheyya, āyataggaṁ sukhudrayaṁ.

dānañca samacariyañca, mettacittañca bhāvaye..

“ete dhamme bhāvayitvā, tayo sukhasamuddaye {sukhasamudraye (sī0 aṭṭha0)}.

abyāpajjhaṁ {abyāpajjaṁ (syā0 ka0), abyābajjhaṁ (?)} sukhaṁ lokaṁ, paṇḍito upapajjatī” ti..

ayampi attho vutto bhagavatā, iti me sutanti. dutiyaṁ.

3. ubhayatthasuttaṁ

23. vuttañhetaṁ bhagavatā, vuttamarahatāti me sutaṁ --

“ekadhammo, bhikkhave, bhāvito bahulīkato ubho atthe samadhigayha tiṭṭhati -- diṭṭhadhammikañceva atthaṁ samparāyikañca. katamo ekadhammo? appamādo kusalesu dhammesu. ayaṁ kho, bhikkhave, ekadhammo bhāvito bahulīkato ubho atthe samadhigayha tiṭṭhati -- diṭṭhadhammikañceva atthaṁ samparāyikañcā” ti. etamatthaṁ bhagavā avoca. tatthetaṁ iti vuccati --

“appamādaṁ pasaṁsanti, puññakiriyāsu paṇḍitā.

appamatto ubho atthe, adhigaṇhāti paṇḍito..

“diṭṭhe dhamme ca yo attho, yo cattho samparāyiko.

atthābhisamayā dhīro, paṇḍitoti pavuccatī” ti..

ayampi attho vutto bhagavatā, iti me sutanti. tatiyaṁ.

4. aṭṭhipuñjasuttaṁ

24. vuttañhetaṁ bhagavatā, vuttamarahatāti me sutaṁ --

“ekapuggalassa, bhikkhave, kappaṁ sandhāvato saṁsarato siyā evaṁ mahā aṭṭhikaṅkalo aṭṭhipuñjo aṭṭhirāsi yathāyaṁ vepullo pabbato: sace saṁhārako assa, sambhatañca na vinasseyyā” ti. etamatthaṁ bhagavā avoca. tatthetaṁ iti vuccati --

“ekassekena kappena, puggalassaṭṭhisañcayo.

siyā pabbatasamo rāsi, iti vuttaṁ mahesinā..

“so kho panāyaṁ akkhāto, vepullo pabbato mahā.

uttaro gijjhakūṭassa, magadhānaṁ giribbaje..

“yato ca ariyasaccāni, sammappaññāya passati.

dukkhaṁ dukkhasamuppādaṁ, dukkhassa ca atikkamaṁ.

ariyañcaṭṭhaṅgikaṁ maggaṁ, dukkhūpasamagāminaṁ..

“sa sattakkhattuṁ paramaṁ, sandhāvitvāna puggalo.

dukkhassantakaro hoti, sabbasaṁyojanakkhayā” ti..

ayampi attho vutto bhagavatā, iti me sutanti. catutthaṁ.

5. musāvādasuttaṁ

25. vuttañhetaṁ bhagavatā, vuttamarahatāti me sutaṁ --

“ekadhammaṁ atītassa, bhikkhave, purisapuggalassa nāhaṁ tassa kiñci pāpakammaṁ akaraṇīyanti vadāmi. katamaṁ ekadhammaṁ? yadidaṁ {yathayidaṁ (sī0 syā0 ka0), yathāyidaṁ (pī0)} bhikkhave, sampajānamusāvādo” ti. etamatthaṁ bhagavā avoca. tatthetaṁ iti vuccati --

“ekadhammaṁ atītassa, musāvādissa jantuno.

vitiṇṇaparalokassa, natthi pāpaṁ akāriyan”-ti..

ayampi attho vutto bhagavatā, iti me sutanti. pañcamaṁ.

6. dānasuttaṁ

26. vuttañhetaṁ bhagavatā, vuttamarahatāti me sutaṁ --

“evañce, bhikkhave, sattā jāneyyuṁ dānasaṁvibhāgassa vipākaṁ yathāhaṁ jānāmi, na adatvā bhuñjeyyuṁ, na ca nesaṁ maccheramalaṁ cittaṁ pariyādāya tiṭṭheyya. yopi nesaṁ assa carimo ālopo carimaṁ kabaḷaṁ, tatopi na asaṁvibhajitvā bhuñjeyyuṁ, sace nesaṁ paṭiggāhakā assu. yasmā ca kho, bhikkhave, sattā na evaṁ jānanti dānasaṁvibhāgassa vipākaṁ yathāhaṁ jānāmi, tasmā adatvā bhuñjanti, maccheramalañca nesaṁ cittaṁ pariyādāya tiṭṭhatī” ti. etamatthaṁ bhagavā avoca. tatthetaṁ iti vuccati --

“evaṁ ce sattā jāneyyuṁ, yathāvuttaṁ mahesinā.

vipākaṁ saṁvibhāgassa, yathā hoti mahapphalaṁ..

“vineyya maccheramalaṁ, vippasannena cetasā.

dajjuṁ kālena ariyesu, yattha dinnaṁ mahapphalaṁ..

“annañca datvā {datvāna (syā0)} bahuno, dakkhiṇeyyesu dakkhiṇaṁ.

ito cutā manussattā, saggaṁ gacchanti dāyakā..

“te ca saggagatā {saggaṁ gatā (sī0 pī0 ka0)} tattha, modanti kāmakāmino.

vipākaṁ saṁvibhāgassa, anubhonti amaccharā” ti..

ayampi attho vutto bhagavatā, iti me sutanti. chaṭṭhaṁ.

7. mettābhāvanāsuttaṁ

27. vuttañhetaṁ bhagavatā, vuttamarahatāti me sutaṁ --

“yāni kānici, bhikkhave, opadhikāni puññakiriyavatthūni sabbāni tāni mettāya cetovimuttiyā kalaṁ nāgghanti soḷasiṁ. mettāyeva tāni cetovimutti adhiggahetvā bhāsate ca tapate ca virocati ca.

“seyyathāpi, bhikkhave, yā kāci tārakarūpānaṁ pabhā sabbā tā candiyā pabhāya kalaṁ nāgghanti soḷasiṁ, candapabhāyeva tā adhiggahetvā bhāsate ca tapate ca virocati ca; evameva kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṁ nāgghanti soḷasiṁ, mettāyeva tāni cetovimutti adhiggahetvā bhāsate ca tapate ca virocati ca.

“seyyathāpi, bhikkhave, vassānaṁ pacchime māse saradasamaye viddhe vigatavalāhake deve {nabhe (sī0)} ādicco nabhaṁ abbhussakkamāno {abbhuggamamāno (ka0 aṭṭha0)} sabbaṁ ākāsagataṁ {ākāsaṁ (syā0)} tamagataṁ abhivihacca {abhihacca (syā0)} bhāsate ca tapate ca virocati ca; evameva kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṁ nāgghanti soḷasiṁ, mettāyeva tāni cetovimutti adhiggahetvā bhāsate ca tapate ca virocati ca.

“seyyathāpi, bhikkhave, rattiyā paccūsasamayaṁ osadhitārakā bhāsate ca tapate ca virocati ca; evameva kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṁ nāgghanti soḷasiṁ, mettāyeva tāni cetovimutti adhiggahetvā bhāsate ca tapate ca virocati cā” ti. etamatthaṁ bhagavā avoca. tatthetaṁ iti vuccati --

“yo ca mettaṁ bhāvayati, appamāṇaṁ paṭissato.

tanū {tanu (sī0)} saṁyojanā honti, passato upadhikkhayaṁ..

“ekampi ce pāṇamaduṭṭhacitto, mettāyati kusalo tena hoti.

sabbe ca pāṇe manasānukampaṁ, pahūtamariyo pakaroti puññaṁ..

“ye {yo (sī0)} sattasaṇḍaṁ pathaviṁ vijitvā, rājisayo {rājīsayo (sī0)} yajamānānupariyagā.

assamedhaṁ purisamedhaṁ, sammāpāsaṁ vājapeyyaṁ niraggaḷaṁ..

“mettassa cittassa subhāvitassa, kalampi te nānubhavanti soḷasiṁ.

candappabhā tāragaṇāva sabbe..

“yo na hanti na ghāteti, na jināti na jāpaye.

mettaṁso sabbabhūtesu, veraṁ tassa na kenacī” ti..

ayampi attho vutto bhagavatā, iti me sutanti. sattamaṁ.

tatiyo vaggo niṭṭhito.

tassuddānaṁ --

cittaṁ mettaṁ {jhāyī (sī0 syā0), jhāyi (pī0 ka0)} ubho atthe, puñjaṁ vepullapabbataṁ.

sampajānamusāvādo, dānañca mettabhāvanā {mettabhāvañca (sī0 syā0 pī0), mettavācañca (ka0)}..

sattimāni ca {sattimānidha (sī0 ka0)} suttāni, purimāni ca vīsati.

ekadhammesu suttantā, sattavīsatisaṅgahāti..

ekakanipāto niṭṭhito.

2. dukanipāto

1. paṭhamavaggo

1. dukkhavihārasuttaṁ

28. (dve dhamme anukkaṭi) {( ) syāmapotthake natthi} vuttañhetaṁ bhagavatā, vuttamarahatāti me sutaṁ --

“dvīhi, bhikkhave, dhammehi samannāgato bhikkhu diṭṭheva dhamme dukkhaṁ viharati savighātaṁ saupāyāsaṁ sapariḷāhaṁ; kāyassa bhedā paraṁ maraṇā duggati pāṭikaṅkhā. katamehi dvīhi? indriyesu aguttadvāratāya {aguttadvāro (aṭṭha0)} ca, bhojane amattaññutāya {amattaññū (aṭṭha0)} ca. imehi kho, bhikkhave, dvīhi dhammehi samannāgato bhikkhu diṭṭheva dhamme dukkhaṁ viharati savidhātaṁ saupāyāsaṁ sapariḷāhaṁ; kāyassa bhedā paraṁ maraṇā duggati pāṭikaṅkhā” ti. etamatthaṁ bhagavā avoca. tatthetaṁ iti vuccati --

“cakkhu sotañca ghānañca, jivhā kāyo tathā mano.

etāni yassa dvārāni, aguttānidha {aguttāni ca (syā0)} bhikkhuno..

“bhojanamhi amattaññū, indriyesu asaṁvuto.

kāyadukkhaṁ cetodukkhaṁ, dukkhaṁ so adhigacchati..

“ḍayhamānena kāyena, ḍayhamānena cetasā.

divā vā yadi vā rattiṁ, dukkhaṁ viharati tādiso” ti..

ayampi attho vutto bhagavatā, iti me sutanti. paṭhamaṁ.

2. sukhavihārasuttaṁ

29. vuttañhetaṁ bhagavatā, vuttamarahatāti me sutaṁ --

“dvīhi, bhikkhave, dhammehi samannāgato bhikkhu diṭṭheva dhamme sukhaṁ viharati avighātaṁ anupāyāsaṁ apariḷāhaṁ; kāyassa bhedā paraṁ maraṇā sugati pāṭikaṅkhā. katamehi dvīhi? indriyesu guttadvāratāya ca, bhojane mattaññutāya ca. imehi kho, bhikkhave, dvīhi dhammehi samannāgato bhikkhu diṭṭheva dhamme sukhaṁ viharati avighātaṁ anupāyāsaṁ apariḷāhaṁ; kāyassa bhedā paraṁ maraṇā sugati pāṭikaṅkhā” ti. etamatthaṁ bhagavā avoca. tatthetaṁ iti vuccati --

“cakkhu sotañca ghānañca, jivhā kāyo tathā {atho (sī0 syā0 ka0)} mano.

etāni yassa dvārāni, suguttānidha bhikkhuno..

“bhojanamhi ca mattaññū, indriyesu ca saṁvuto.

kāyasukhaṁ cetosukhaṁ, sukhaṁ so adhigacchati..

“aḍayhamānena kāyena, aḍayhamānena cetasā.

divā vā yadi vā rattiṁ, sukhaṁ viharati tādiso” ti..

ayampi attho vutto bhagavatā, iti me sutanti. dutiyaṁ.

3. tapanīyasuttaṁ

30. vuttañhetaṁ bhagavatā, vuttamarahatāti me sutaṁ --

“dveme, bhikkhave, dhammā tapanīyā. katame dve? idha, bhikkhave, ekacco akatakalyāṇo hoti, akatakusalo, akatabhīruttāṇo, katapāpo, kataluddo, katakibbiso. so `akataṁ me kalyāṇa'ntipi tappati, `kataṁ me pāpa'ntipi tappati. ime kho, bhikkhave, dve dhammā tapanīyā” ti. etamatthaṁ bhagavā avoca. tatthetaṁ iti vuccati --

“kāyaduccaritaṁ katvā, vacīduccaritāni ca.

manoduccaritaṁ katvā, yañcaññaṁ dosasañhitaṁ..

“akatvā kusalaṁ kammaṁ, katvānākusalaṁ bahuṁ.

kāyassa bhedā duppañño, nirayaṁ sopapajjatī” ti {nirayaṁ so upapajjatīti (sī0 syā0 kaṁ0 pī0)}..

ayampi attho vutto bhagavatā, iti me sutanti. tatiyaṁ.

4. atapanīyasuttaṁ

31. vuttañhetaṁ bhagavatā, vuttamarahatāti me sutaṁ --

“dveme, bhikkhave, dhammā atapanīyā. katame dve? idha, bhikkhave, ekacco katakalyāṇo hoti, katakusalo, katabhīruttāṇo, akatapāpo, akataluddo, akatakibbiso. so `kataṁ me kalyāṇa'ntipi na tappati, `akataṁ me pāpa'ntipi na tappati. ime kho, bhikkhave, dve dhammā atapanīyā” ti. etamatthaṁ bhagavā avoca. tatthetaṁ iti vuccati --

“kāyaduccaritaṁ hitvā, vacīduccaritāni ca.

manoduccaritaṁ hitvā, yañcaññaṁ dosasañhitaṁ..

“akatvākusalaṁ kammaṁ, katvāna kusalaṁ bahuṁ.

kāyassa bhedā sappañño, saggaṁ so upapajjatī” ti..

ayampi attho vutto bhagavatā, iti me sutanti. catutthaṁ.

5. paṭhamasīlasuttaṁ

32. vuttañhetaṁ bhagavatā, vuttamarahatāti me sutaṁ --

“dvīhi, bhikkhave, dhammehi samannāgato puggalo yathābhataṁ nikkhitto evaṁ niraye. katamehi dvīhi? pāpakena ca sīlena, pāpikāya ca diṭṭhiyā. imehi kho, bhikkhave, dvīhi dhammehi samannāgato puggalo yathābhataṁ nikkhitto evaṁ niraye” ti. etamatthaṁ bhagavā avoca. tatthetaṁ iti vuccati --

“pāpakena ca sīlena, pāpikāya ca diṭṭhiyā.

etehi dvīhi dhammehi, yo samannāgato naro.

kāyassa bhedā duppañño, nirayaṁ sopapajjatī” ti..

ayampi attho vutto bhagavatā, iti me sutanti. pañcamaṁ.

6. dutiyasīlasuttaṁ

33. vuttañhetaṁ bhagavatā, vuttamarahatāti me sutaṁ --

“dvīhi, bhikkhave, dhammehi samannāgato puggalo yathābhataṁ nikkhitto evaṁ sagge. katamehi dvīhi ? bhaddakena ca sīlena, bhaddikāya ca diṭṭhiyā. imehi kho, bhikkhave, dvīhi dhammehi samannāgato puggalo yathābhataṁ nikkhitto evaṁ sagge” ti. etamatthaṁ bhagavā avoca. tatthetaṁ iti vuccati --

“bhaddakena ca sīlena, bhaddikāya ca diṭṭhiyā.

etehi dvīhi dhammehi, yo samannāgato naro.

kāyassa bhedā sappañño, saggaṁ so upapajjatī” ti..

ayampi attho vutto bhagavatā, iti me sutanti. chaṭṭhaṁ.

7. ātāpīsuttaṁ

34. vuttañhetaṁ bhagavatā, vuttamarahatāti me sutaṁ --

“anātāpī, bhikkhave, bhikkhu anottāpī {anottappī (bahūsu) aṭṭhakathā passitabbā} abhabbo sambodhāya, abhabbo nibbānāya, abhabbo anuttarassa yogakkhemassa adhigamāya. ātāpī ca kho, bhikkhave, bhikkhu ottāpī {ottappī (bahūsu)} bhabbo sambodhāya, bhabbo nibbānāya, bhabbo anuttarassa yogakkhemassa adhigamāyā” ti. etamatthaṁ bhagavā avoca. tatthetaṁ iti vuccati --

“anātāpī anottāpī, kusīto hīnavīriyo.

yo thīnamiddhabahulo, ahirīko anādaro.

abhabbo tādiso bhikkhu, phuṭṭhuṁ sambodhimuttamaṁ..

“yo ca satimā nipako jhāyī, ātāpī ottāpī ca appamatto.

saṁyojanaṁ jātijarāya chetvā, idheva sambodhimanuttaraṁ phuse” ti..

ayampi attho vutto bhagavatā, iti me sutanti. sattamaṁ.

8. paṭhamanakuhanasuttaṁ

35. vuttañhetaṁ bhagavatā, vuttamarahatāti me sutaṁ --

“nayidaṁ, bhikkhave, brahmacariyaṁ vussati janakuhanatthaṁ, na janalapanatthaṁ, na lābhasakkārasilokānisaṁsatthaṁ, na `iti maṁ jano jānātū'ti. atha kho idaṁ, bhikkhave, brahmacariyaṁ vussati saṁvaratthañceva pahānatthañcā” ti. etamatthaṁ bhagavā avoca. tatthetaṁ iti vuccati --

“saṁvaratthaṁ pahānatthaṁ, brahmacariyaṁ anītihaṁ.

adesayi so bhagavā, nibbānogadhagāminaṁ..

“esa maggo mahattehi {mahantehi (sī0 ka0), mahatthehi (syā0)}, anuyāto mahesibhi {mahesino (sī0 ka0)}.

ye ye taṁ paṭipajjanti, yathā buddhena desitaṁ.

dukkhassantaṁ karissanti, satthusāsanakārino” ti..

ayampi attho vutto bhagavatā, iti me sutanti. aṭṭhamaṁ.

9. dutiyanakuhanasuttaṁ

36. vuttañhetaṁ bhagavatā, vuttamarahatāti me sutaṁ --

“nayidaṁ, bhikkhave, brahmacariyaṁ vussati janakuhanatthaṁ, na janalapanatthaṁ, na lābhasakkārasilokānisaṁsatthaṁ, na `iti maṁ jano jānātū'ti. atha kho idaṁ, bhikkhave, brahmacariyaṁ vussati abhiññatthañceva pariññatthañcā” ti. etamatthaṁ bhagavā avoca. tatthetaṁ iti vuccati --

“abhiññatthaṁ pariññatthaṁ, brahmacariyaṁ anītihaṁ.

adesayi so bhagavā, nibbānogadhagāminaṁ..

“esa maggo mahattehi, anuyāto mahesibhi.

ye ye taṁ paṭipajjanti, yathā buddhena desitaṁ.

dukkhassantaṁ karissanti, satthusāsanakārino” ti..

ayampi attho vutto bhagavatā, iti me sutanti. navamaṁ.

10. somanassasuttaṁ

37. vuttañhetaṁ bhagavatā, vuttamarahatāti me sutaṁ --

“dvīhi, bhikkhave, dhammehi samannāgato bhikkhu diṭṭheva dhamme sukhasomanassabahulo viharati, yoni cassa {yoniso (sī0 syā0 pī0), yonissa (ka0)} āraddhā hoti āsavānaṁ khayāya. katamehi dvīhi? saṁvejanīyesu ṭhānesu saṁvejanena, saṁviggassa ca yoniso padhānena. imehi kho, bhikkhave, dvīhi dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṁ khayāyā” ti. etamatthaṁ bhagavā avoca. tatthetaṁ iti vuccati --

“saṁvejanīyaṭṭhānesu {saṁvejanīyesu ṭhānesu (syā0 pī0)}, saṁvijjetheva paṇḍito.

ātāpī nipako bhikkhu, paññāya samavekkhiya..

“evaṁ vihārī ātāpī, santavutti anuddhato.

cetosamathamanuyutto, khayaṁ dukkhassa pāpuṇe” ti..

ayampi attho vutto bhagavatā, iti me sutanti. dasamaṁ.

paṭhamo vaggo niṭṭhito.

tassuddānaṁ --

dve ca bhikkhū tapanīyā, tapanīyā paratthehi.

ātāpī {dve pādā (ka0), dve ātāpī (sī0)} nakuhanā dve {na kuhanā ca (sabbattha)}, somanassena te dasāti..

2. dutiyavaggo

1. vitakkasuttaṁ

38. vuttañhetaṁ bhagavatā, vuttamarahatāti me sutaṁ --

“tathāgataṁ, bhikkhave, arahantaṁ sammāsambuddhaṁ dve vitakkā bahulaṁ samudācaranti -- khemo ca vitakko, paviveko ca {viveko ca (syā0)}. abyāpajjhārāmo {abyāpajjārāmo (ka0), abyābajjhārāmo (?)}, bhikkhave, tathāgato abyāpajjharato. tamenaṁ, bhikkhave, tathāgataṁ abyāpajjhārāmaṁ abyāpajjharataṁ eseva vitakko bahulaṁ samudācarati -- `imāyāhaṁ iriyāya na kiñci byābādhemi tasaṁ vā thāvaraṁ vā'ti.

“pavivekārāmo, bhikkhave, tathāgato pavivekarato. tamenaṁ, bhikkhave, tathāgataṁ pavivekārāmaṁ pavivekarataṁ eseva vitakko bahulaṁ samudācarati -- `yaṁ akusalaṁ taṁ pahīna'nti.

“tasmātiha, bhikkhave, tumhepi abyāpajjhārāmā viharatha abyāpajjharatā. tesaṁ vo, bhikkhave, tumhākaṁ abyāpajjhārāmānaṁ viharataṁ abyāpajjharatānaṁ eseva vitakko bahulaṁ samudācarissati -- `imāya mayaṁ iriyāya na kiñci byābādhema tasaṁ vā thāvaraṁ vā'ti.

“pavivekārāmā, bhikkhave, viharatha pavivekaratā. tesaṁ vo, bhikkhave, tumhākaṁ pavivekārāmānaṁ viharataṁ pavivekaratānaṁ eseva vitakko bahulaṁ samudācarissati -- `kiṁ akusalaṁ, kiṁ appahīnaṁ, kiṁ pajahāmā” 'ti. etamatthaṁ bhagavā avoca. tatthetaṁ iti vuccati --

“tathāgataṁ buddhamasayhasāhinaṁ, duve vitakkā samudācaranti naṁ.

khemo vitakko paṭhamo udīrito, tato viveko dutiyo pakāsito..

“tamonudaṁ pāragataṁ mahesiṁ, taṁ pattipattaṁ vasimaṁ anāsavaṁ.

visantaraṁ {vesantaraṁ (sī0 ka0), vissantaraṁ (pī0)} taṇhakkhaye vimuttaṁ, taṁ ve muniṁ antimadehadhāriṁ.

mārañjahaṁ {mārajahaṁ (syā0), mānajahaṁ (sī0 ka0), mānaṁ jahaṁ (pī0)} brūmi jarāya pāraguṁ..

“sele yathā pabbatamuddhaniṭṭhito, yathāpi passe janataṁ samantato.

tathūpamaṁ dhammamayaṁ sumedho, pāsādamāruyha samantacakkhu.

sokāvatiṇṇaṁ janatamapetasoko, avekkhati jātijarābhibhūtan”-ti..

ayampi attho vutto bhagavatā, iti me sutanti. paṭhamaṁ.

2. desanāsuttaṁ

39. vuttañhetaṁ bhagavatā, vuttamarahatāti me sutaṁ --

“tathāgatassa, bhikkhave, arahato sammāsambuddhassa dve dhammadesanā pariyāyena bhavanti. katamā dve? `pāpaṁ pāpakato passathā'ti -- ayaṁ paṭhamā dhammadesanā; `pāpaṁ pāpakato disvā tattha nibbindatha virajjatha vimuccathā'ti -- ayaṁ dutiyā dhammadesanā. tathāgatassa, bhikkhave, arahato sammāsambuddhassa imā dve dhammadesanā pariyāyena bhavantī” ti. etamatthaṁ bhagavā avoca. tatthetaṁ iti vuccati --

“tathāgatassa buddhassa, sabbabhūtānukampino.

pariyāyavacanaṁ passa, dve ca dhammā pakāsitā..

“pāpakaṁ passatha cetaṁ {cekaṁ (sī0 pī0), chekā (syā0)}, tattha cāpi virajjatha.

tato virattacittāse, dukkhassantaṁ karissathā” ti..

ayampi attho vutto bhagavatā, iti me sutanti. dutiyaṁ.

3. vijjāsuttaṁ

40. vuttañhetaṁ bhagavatā, vuttamarahatāti me sutaṁ --

“avijjā, bhikkhave, pubbaṅgamā akusalānaṁ dhammānaṁ samāpattiyā anvadeva ahirikaṁ anottappaṁ; vijjā ca kho, bhikkhave, pubbaṅgamā kusalānaṁ dhammānaṁ samāpattiyā anvadeva hirottappan”-ti. etamatthaṁ bhagavā avoca. tatthetaṁ iti vuccati --

“yā kācimā duggatiyo, asmiṁ loke paramhi ca.

avijjāmūlikā sabbā, icchālobhasamussayā..

“yato ca hoti pāpiccho, ahirīko anādaro.

tato pāpaṁ pasavati, apāyaṁ tena gacchati..

“tasmā chandañca lobhañca, avijjañca virājayaṁ.

vijjaṁ uppādayaṁ bhikkhu, sabbā duggatiyo jahe” ti..

ayampi attho vutto bhagavatā, iti me sutanti. tatiyaṁ.

4. paññāparihīnasuttaṁ

41. vuttañhetaṁ bhagavatā, vuttamarahatāti me sutaṁ --

“te, bhikkhave, sattā suparihīnā ye ariyāya paññāya parihīnā. te diṭṭheva dhamme dukkhaṁ viharanti savighātaṁ saupāyāsaṁ sapariḷāhaṁ; kāyassa bhedā paraṁ maraṇā duggati pāṭikaṅkhā. te {te ca kho (?)}, bhikkhave, sattā aparihīnā ye ariyāya paññāya aparihīnā. te diṭṭheva dhamme sukhaṁ viharanti avighātaṁ anupāyāsaṁ apariḷāhaṁ; kāyassa bhedā paraṁ maraṇā sugati pāṭikaṅkhā” ti. etamatthaṁ bhagavā avoca. tatthetaṁ iti vuccati --

“paññāya parihānena, passa lokaṁ sadevakaṁ.

niviṭṭhaṁ nāmarūpasmiṁ, idaṁ saccanti maññati..

“paññā hi seṭṭhā lokasmiṁ, yāyaṁ nibbedhagāminī.

yāya sammā pajānāti, jātibhavaparikkhayaṁ..

“tesaṁ devā manussā ca, sambuddhānaṁ satīmataṁ.

pihayanti hāsapaññānaṁ {hāsupaññānaṁ (sī0 aṭṭha0)}, sarīrantimadhārinan”-ti..

ayampi attho vutto bhagavatā, iti me sutanti. catutthaṁ.

5. sukkadhammasuttaṁ

42. vuttañhetaṁ bhagavatā, vuttamarahatāti me sutaṁ --

“dveme, bhikkhave, sukkā dhammā lokaṁ pālenti. katame dve? hirī {hiri (sī0 syā0 kaṁ0 pī0)} ca, ottappañca. ime ce, bhikkhave, dve sukkā dhammā lokaṁ na pāleyyuṁ, nayidha paññāyetha mātāti vā mātucchāti vā mātulānīti vā ācariyabhariyāti vā garūnaṁ dārāti vā. sambhedaṁ loko agamissa yathā ajeḷakā kukkuṭasūkarā soṇasiṅgālā {soṇasigālā (sī0 syā0 kaṁ0 pī0)}. yasmā ca kho, bhikkhave, ime dve sukkā dhammā lokaṁ pālenti tasmā paññāyati mātāti vā mātucchāti vā mātulānīti vā ācariyabhariyāti vā garūnaṁ dārāti vā” ti. etamatthaṁ bhagavā avoca. tatthetaṁ iti vuccati --

“yesaṁ ce hiriottappaṁ, sabbadā ca na vijjati.

vokkantā sukkamūlā te, jātimaraṇagāmino..

“yesañca hiriottappaṁ, sadā sammā upaṭṭhitā.

virūḷhabrahmacariyā te, santo khīṇapunabbhavā” ti..

ayampi attho vutto bhagavatā, iti me sutanti. pañcamaṁ.

6. ajātasuttaṁ

43. vuttañhetaṁ bhagavatā, vuttamarahatāti me sutaṁ --

“atthi, bhikkhave, ajātaṁ abhūtaṁ akataṁ asaṅkhataṁ. no cetaṁ, bhikkhave, abhavissa ajātaṁ abhūtaṁ akataṁ asaṅkhataṁ, nayidha jātassa bhūtassa katassa saṅkhatassa nissaraṇaṁ paññāyetha. yasmā ca kho, bhikkhave, atthi ajātaṁ abhūtaṁ akataṁ asaṅkhataṁ, tasmā jātassa bhūtassa katassa saṅkhatassa nissaraṇaṁ paññāyatī” ti. etamatthaṁ bhagavā avoca. tatthetaṁ iti vuccati --

“jātaṁ bhūtaṁ samuppannaṁ, kataṁ saṅkhatamaddhuvaṁ.

jarāmaraṇasaṅghāṭaṁ, roganīḷaṁ {roganiḍḍhaṁ (sī0)} pabhaṅguraṁ {pabhaṅgunaṁ (ka0 sī0 ka0), pabhaṅguṇaṁ (syā0)}..

“āhāranettippabhavaṁ, nālaṁ tadabhinandituṁ.

tassa nissaraṇaṁ santaṁ, atakkāvacaraṁ dhuvaṁ..

“ajātaṁ asamuppannaṁ, asokaṁ virajaṁ padaṁ.

nirodho dukkhadhammānaṁ, saṅkhārūpasamo sukho” ti..

ayampi attho vutto bhagavatā, iti me sutanti. chaṭṭhaṁ.

7. nibbānadhātusuttaṁ

44. vuttañhetaṁ bhagavatā, vuttamarahatāti me sutaṁ --

“dvemā, bhikkhave, nibbānadhātuyo. katame dve? saupādisesā ca nibbānadhātu, anupādisesā ca nibbānadhātu.

“katamā ca, bhikkhave, saupādisesā nibbānadhātu? idha, bhikkhave, bhikkhu arahaṁ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññā vimutto. tassa tiṭṭhanteva pañcindriyāni yesaṁ avighātattā {avigatattā (sī0 aṭṭha0)} manāpāmanāpaṁ paccanubhoti, sukhadukkhaṁ paṭisaṁvedeti. tassa yo rāgakkhayo, dosakkhayo, mohakkhayo -- ayaṁ vuccati, bhikkhave, saupādisesā nibbānadhātu.

“katamā ca, bhikkhave, anupādisesā nibbānadhātu? idha, bhikkhave, bhikkhu arahaṁ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññā vimutto. tassa idheva, bhikkhave, sabbavedayitāni anabhinanditāni sīti bhavissanti {sītībhavissanti (?)}. ayaṁ vuccati, bhikkhave, anupādisesā nibbānadhātu. imā kho, bhikkhave, dve nibbānadhātuyo” ti. etamatthaṁ bhagavā avoca. tatthetaṁ iti vuccati --

“duve imā cakkhumatā pakāsitā, nibbānadhātū anissitena tādinā.

ekā hi dhātu idha diṭṭhadhammikā, saupādisesā bhavanettisaṅkhayā.

anupādisesā pana samparāyikā, yamhi nirujjhanti bhavāni sabbaso..

“ye etadaññāya padaṁ asaṅkhataṁ, vimuttacittā bhavanettisaṅkhayā.

te dhammasārādhigamā khaye ratā, pahaṁsu te sabbabhavāni tādino” ti..

ayampi attho vutto bhagavatā, iti me sutanti. sattamaṁ.

8. paṭisallānasuttaṁ

45. vuttañhetaṁ bhagavatā, vuttamarahatāti me sutaṁ --

“paṭisallānārāmā {paṭisallānārāmā (ka0)}, bhikkhave, viharatha paṭisallānaratā, ajjhattaṁ cetosamathamanuyuttā, anirākatajjhānā, vipassanāya samannāgatā, brūhetā suññāgārānaṁ. paṭisallānārāmānaṁ, bhikkhave, viharataṁ paṭisallānaratānaṁ ajjhattaṁ cetosamathamanuyuttānaṁ anirākatamajjhānānaṁ vipassanāya samannāgatānaṁ brūhetānaṁ suññāgārānaṁ dvinnaṁ phalānaṁ aññataraṁ phalaṁ pāṭikaṅkhaṁ -- diṭṭheva dhamme aññā, sati vā upādisese anāgāmitā” ti. etamatthaṁ bhagavā avoca. tatthetaṁ iti vuccati --

“ye santacittā nipakā, satimanto ca {satimantova (sī0 ka0)} jhāyino.

sammā dhammaṁ vipassanti, kāmesu anapekkhino..

“appamādaratā santā, pamāde bhayadassino.

abhabbā parihānāya, nibbānasseva santike” ti..

ayampi attho vutto bhagavatā, iti me sutanti. aṭṭhamaṁ.

9. sikkhānisaṁsasuttaṁ

46. vuttañhetaṁ bhagavatā, vuttamarahatāti me sutaṁ --

“sikkhānisaṁsā, bhikkhave, viharatha paññuttarā vimuttisārā satādhipateyyā. sikkhānisaṁsānaṁ, bhikkhave, viharataṁ paññuttarānaṁ vimuttisārānaṁ satādhipateyyānaṁ dvinnaṁ phalānaṁ aññataraṁ phalaṁ pāṭikaṅkhaṁ -- diṭṭheva dhamme aññā, sati vā upādisese anāgāmitā” ti. etamatthaṁ bhagavā avoca. tatthetaṁ iti vuccati --

“paripuṇṇasikkhaṁ {paripuṇṇasekhaṁ (sī0), paripuṇṇasekkhaṁ (syā0)} apahānadhammaṁ, paññuttaraṁ jātikhayantadassiṁ.

taṁ ve muniṁ antimadehadhāriṁ, mārañjahaṁ brūmi jarāya pāraguṁ..

“tasmā sadā jhānaratā samāhitā, ātāpino jātikhayantadassino.

māraṁ sasenaṁ abhibhuyya bhikkhavo, bhavatha jātimaraṇassa pāragā” ti..

ayampi attho vutto bhagavatā, iti me sutanti. navamaṁ.

10. jāgariyasuttaṁ

47. vuttañhetaṁ bhagavatā, vuttamarahatāti me sutaṁ --

“jāgaro cassa, bhikkhave, bhikkhu vihareyya sato sampajāno samāhito pamudito vippasanno ca tattha kālavipassī ca kusalesu dhammesu. jāgarassa, bhikkhave, bhikkhuno viharato satassa sampajānassa samāhitassa pamuditassa vippasannassa tattha kālavipassino kusalesu dhammesu dvinnaṁ phalānaṁ aññataraṁ phalaṁ pāṭikaṅkhaṁ -- diṭṭheva dhamme aññā, sati vā upādisese anāgāmitā” ti. etamatthaṁ bhagavā avoca. tatthetaṁ iti vuccati --

“jāgarantā suṇāthetaṁ, ye suttā te pabujjhatha.

suttā jāgaritaṁ seyyo, natthi jāgarato bhayaṁ..

“yo jāgaro ca satimā sampajāno, samāhito mudito vippasanno ca.

kālena so sammā dhammaṁ parivīmaṁsamāno, ekodibhūto vihane tamaṁ so..

“tasmā have jāgariyaṁ bhajetha, ātāpī bhikkhu nipako jhānalābhī.

saṁyojanaṁ jātijarāya chetvā, idheva sambodhimanuttaraṁ phuse” ti..

ayampi attho vutto bhagavatā, iti me sutanti. dasamaṁ.

11. āpāyikasuttaṁ

48. vuttañhetaṁ bhagavatā, vuttamarahatāti me sutaṁ --

“dveme, bhikkhave, āpāyikā nerayikā idamappahāya. katame dve? yo ca abrahmacārī brahmacāripaṭiñño, yo ca paripuṇṇaṁ parisuddhaṁ brahmacariyaṁ carantaṁ amūlakena abrahmacariyena anuddhaṁseti. ime kho, bhikkhave, dve āpāyikā nerayikā idamappahāyā” ti. etamatthaṁ bhagavā avoca. tatthetaṁ iti vuccati --

“abhūtavādī nirayaṁ upeti, yo vāpi katvā na karomi cāha.

ubhopi te pecca samā bhavanti, nihīnakammā manujā parattha..

“kāsāvakaṇṭhā bahavo, pāpadhammā asaññatā.

pāpā pāpehi kammehi, nirayaṁ te upapajjare..

“seyyo ayoguḷo bhutto, tatto aggisikhūpamo.

yañce bhuñjeyya dussīlo, raṭṭhapiṇḍamasaññato” ti..

ayampi attho vutto bhagavatā, iti me sutanti. ekādasamaṁ.

12. diṭṭhigatasuttaṁ

49. vuttañhetaṁ bhagavatā, vuttamarahatāti me sutaṁ --

“dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke; cakkhumanto ca passanti.

“kathañca, bhikkhave, olīyanti eke? bhavārāmā, bhikkhave, devamanussā bhavaratā bhavasammuditā tesaṁ bhavanirodhāya dhamme desiyamāne cittaṁ na pakkhandati na pasīdati na santiṭṭhati nādhimuccati. evaṁ kho, bhikkhave, olīyanti eke.

“kathañca, bhikkhave, atidhāvanti eke? bhaveneva kho paneke aṭṭīyamānā harāyamānā jigucchamānā vibhavaṁ abhinandanti -- yato kira, bho, ayaṁ attā {satto (sī0 ka0)} kāyassa bhedā paraṁ maraṇā ucchijjati vinassati na hoti paraṁ maraṇā; etaṁ santaṁ etaṁ paṇītaṁ etaṁ yāthāvanti. evaṁ kho, bhikkhave, atidhāvanti eke.

“kathañca, bhikkhave, cakkhumanto passanti? idha bhikkhu bhūtaṁ bhūtato passati; bhūtaṁ bhūtato disvā bhūtassa nibbidāya virāgāya nirodhāya paṭipanno hoti. evaṁ kho, bhikkhave, cakkhumanto passantī” ti. etamatthaṁ bhagavā avoca. tatthetaṁ iti vuccati --

“ye {yo (syā0 ka0)} bhūtaṁ bhūtato disvā, bhūtassa ca atikkamaṁ.

yathābhūte vimuccanti, bhavataṇhā parikkhayā..

“sa ve {sace (ka0 sī0 syā0 pī0)} bhūtapariñño, so vītataṇho bhavābhave.

bhūtassa vibhavā bhikkhu, nāgacchati punabbhavan”-ti..

ayampi attho vutto bhagavatā, iti me sutanti. dvādasamaṁ.

dutiyo vaggo niṭṭhito.

tassuddānaṁ --

dve indriyā dve tapanīyā, sīlena apare duve.

anottāpī kuhanā dve ca, saṁvejanīyena te dasa..

vitakkā desanā vijjā, paññā dhammena pañcamaṁ.

ajātaṁ dhātusallānaṁ, sikkhā jāgariyena ca.

apāyadiṭṭhiyā ceva {yeva (sī0 syā0)}, bāvīsati pakāsitāti..

dukanipāto niṭṭhito.

3. tikanipāto

1. paṭhamavaggo

1. mūlasuttaṁ

50. vuttañhetaṁ bhagavatā, vuttamarahatāti me sutaṁ --

“tīṇimāni, bhikkhave, akusalamūlāni. katamāni tīṇi? lobho akusalamūlaṁ, doso akusalamūlaṁ, moho akusalamūlaṁ -- imāni kho, bhikkhave, tīṇi akusalamūlānī” ti. etamatthaṁ bhagavā avoca. tatthetaṁ iti vuccati --

“lobho doso ca moho ca, purisaṁ pāpacetasaṁ.

hiṁsanti attasambhūtā, tacasāraṁva samphalan”-ti..

ayampi attho vutto bhagavatā, iti me sutanti. paṭhamaṁ.

2. dhātusuttaṁ

51. vuttañhetaṁ bhagavatā, vuttamarahatāti me sutaṁ --

“tisso imā, bhikkhave, dhātuyo. katamā tisso? rūpadhātu, arūpadhātu, nirodhadhātu -- imā kho, bhikkhave, tisso dhātuyo” ti. etamatthaṁ bhagavā avoca. tatthetaṁ iti vuccati --

“rūpadhātuṁ {rūpadhātu (sabbattha)} pariññāya, arūpesu asaṇṭhitā.

nirodhe ye vimuccanti, te janā maccuhāyino..

“kāyena amataṁ dhātuṁ, phusayitvā {phussayitvā (syā0), phassayitvā (pī0)} nirūpadhiṁ.

upadhippaṭinissaggaṁ, sacchikatvā anāsavo.

deseti sammāsambuddho, asokaṁ virajaṁ padan”-ti..

ayampi attho vutto bhagavatā, iti me sutanti.. dutiyaṁ.

3. paṭhamavedanāsuttaṁ

52. vuttañhetaṁ bhagavatā, vuttamarahatāti me sutaṁ --

“tisso imā, bhikkhave, vedanā. katamā tisso? sukhā vedanā, dukkhā vedanā, adukkhamasukhā vedanā --

imā kho, bhikkhave, tisso vedanā” ti. etamatthaṁ bhagavā avoca. tatthetaṁ iti vuccati --

“samāhito sampajāno, sato buddhassa sāvako.

vedanā ca pajānāti, vedanānañca sambhavaṁ..

“yattha cetā nirujjhanti, maggañca khayagāminaṁ.

vedanānaṁ khayā bhikkhu, nicchāto parinibbuto” ti..

ayampi attho vutto bhagavatā, iti me sutanti. tatiyaṁ.

4. dutiyavedanāsuttaṁ

53. vuttañhetaṁ bhagavatā, vuttamarahatāti me sutaṁ --

“tisso imā, bhikkhave, vedanā. katamā tisso? sukhā vedanā, dukkhā vedanā, adukkhamasukhā vedanā. sukhā, bhikkhave, vedanā dukkhato daṭṭhabbā; dukkhā vedanā sallato daṭṭhabbā; adukkhamasukhā vedanā aniccato daṭṭhabbā. yato kho, bhikkhave, bhikkhuno sukhā vedanā dukkhato diṭṭhā hoti, dukkhā vedanā sallato diṭṭhā hoti, adukkhamasukhā vedanā aniccato diṭṭhā hoti; ayaṁ vuccati, bhikkhave, `bhikkhu ariyo sammaddaso acchecchi {acchejji (sī0 pī0), acchijji (ka0)}, taṇhaṁ, vivattayi {vāvattayi (sī0 aṭṭha0)} saṁyojanaṁ, sammā mānābhisamayā antamakāsi dukkhassā” 'ti. etamatthaṁ bhagavā avoca. tatthetaṁ iti vuccati --

“yo sukhaṁ dukkhato adda {dakkhi (sī0 pī0 ka0), adakkhi (syā0)}, dukkhamaddakkhi sallato.

adukkhamasukhaṁ santaṁ, adakkhi naṁ aniccato..

“sa ve sammaddaso bhikkhu, yato tattha vimuccati.

abhiññāvosito santo, sa ve yogātigo munī” ti..

ayampi attho vutto bhagavatā, iti me sutanti. catutthaṁ.

5. paṭhamaesanāsuttaṁ

54. vuttañhetaṁ bhagavatā, vuttamarahatāti me sutaṁ --

“tisso imā, bhikkhave, esanā. katamā tisso? kāmesanā, bhavesanā, brahmacariyesanā -- imā kho, bhikkhave, tisso esanā” ti. etamatthaṁ bhagavā avoca. tatthetaṁ iti vuccati --

“samāhito sampajāno, sato buddhassa sāvako.

esanā ca pajānāti, esanānañca sambhavaṁ..

“yattha cetā nirujjhanti, maggañca khayagāminaṁ.

esanānaṁ khayā bhikkhu, nicchāto parinibbuto” ti..

ayampi attho vutto bhagavatā, iti me sutanti. pañcamaṁ.

6. dutiyaesanāsuttaṁ

55. vuttañhetaṁ bhagavatā, vuttamarahatāti me sutaṁ --

“tisso imā, bhikkhave, esanā. katamā tisso? kāmesanā, bhavesanā, brahmacariyesanā -- imā kho, bhikkhave, tisso esanā” ti. etamatthaṁ bhagavā avoca. tatthetaṁ iti vuccati --

“kāmesanā bhavesanā, brahmacariyesanā saha.

iti saccaparāmāso, diṭṭhiṭṭhānā samussayā..

“sabbarāgavirattassa, taṇhakkhayavimuttino.

esanā paṭinissaṭṭhā, diṭṭhiṭṭhānā samūhatā.

esanānaṁ khayā bhikkhu, nirāso akathaṁkathī” ti..

ayampi attho vutto bhagavatā, iti me sutanti. chaṭṭhaṁ.

7. paṭhamaāsavasuttaṁ

56. vuttañhetaṁ bhagavatā, vuttamarahatāti me sutaṁ --

“tayome, bhikkhave, āsavā. katame tayo? kāmāsavo, bhavāsavo, avijjāsavo -- ime kho, bhikkhave, tayo āsavā” ti. etamatthaṁ bhagavā avoca. tatthetaṁ iti vuccati --

“samāhito sampajāno, sato buddhassa sāvako.

āsave ca pajānāti, āsavānañca sambhavaṁ..

“yattha cetā nirujjhanti, maggañca khayagāminaṁ.

āsavānaṁ khayā bhikkhu, nicchāto parinibbuto” ti..

ayampi attho vutto bhagavatā, iti me sutanti. sattamaṁ.

8. dutiyaāsavasuttaṁ

57. vuttañhetaṁ bhagavatā, vuttamarahatāti me sutaṁ --

“tayome, bhikkhave, āsavā. katame tayo? kāmāsavo, bhavāsavo, avijjāsavo -- ime kho, bhikkhave, tayo āsavā” ti. etamatthaṁ bhagavā avoca. tatthetaṁ iti vuccati --

“yassa kāmāsavo khīṇo, avijjā ca virājitā.

bhavāsavo parikkhīṇo, vippamutto nirūpadhi.

dhāreti antimaṁ dehaṁ, jetvā māraṁ savāhini” nti {savāhananti (bahūsu)}..

ayampi attho vutto bhagavatā, iti me sutanti. aṭṭhamaṁ.

9. taṇhāsuttaṁ

58. vuttañhetaṁ bhagavatā, vuttamarahatāti me sutaṁ --

“tisso imā, bhikkhave, taṇhā. katamā tisso? kāmataṇhā, bhavataṇhā, vibhavataṇhā -- imā kho, bhikkhave, tisso taṇhā” ti. etamatthaṁ bhagavā avoca. tatthetaṁ iti vuccati --

“taṇhāyogena saṁyuttā, rattacittā bhavābhave.

te yogayuttā mārassa, ayogakkhemino janā.

sattā gacchanti saṁsāraṁ, jātīmaraṇagāmino..

“ye ca taṇhaṁ pahantvāna, vītataṇhā {nikkaṇhā ca (sī0 ka0)} bhavābhave.

te ve {te ca (sī0 pī0 ka0)} pāraṅgatā {pāragatā (ka0 sī0 syā0)} loke, ye pattā āsavakkhayan”-ti..

ayampi attho vutto bhagavatā, iti me sutanti. navamaṁ.

10. māradheyyasuttaṁ

59. vuttañhetaṁ bhagavatā, vuttamarahatāti me sutaṁ --

“tīhi, bhikkhave, dhammehi samannāgato bhikkhu atikkamma māradheyyaṁ ādiccova virocati. katamehi tīhi? idha, bhikkhave, bhikkhu asekhena sīlakkhandhena samannāgato hoti, asekhena samādhikkhandhena samannāgato hoti, asekhena paññākkhandhena samannāgato hoti -- imehi kho, bhikkhave, tīhi dhammehi samannāgato bhikkhu atikkamma māradheyyaṁ ādiccova virocatī” ti. etamatthaṁ bhagavā avoca. tatthetaṁ iti vuccati --

“sīlaṁ samādhi paññā ca, yassa ete subhāvitā.

atikkamma māradheyyaṁ, ādiccova virocatī” ti..

ayampi attho vutto bhagavatā, iti me sutanti. dasamaṁ.

paṭhamo vaggo niṭṭhito.

tassuddānaṁ --

mūladhātu atha vedanā duve, esanā ca duve āsavā duve.

taṇhāto ca atha {taṇhāto atha (syā0)} māradheyyato, vaggamāhu paṭhamanti muttamanti..

2. dutiyavaggo

1. puññakiriyavatthusuttaṁ

60. vuttañhetaṁ bhagavatā, vuttamarahatāti me sutaṁ --

“tīṇimāni, bhikkhave, puññakiriyavatthūni. katamāni tīṇi? dānamayaṁ puññakiriyavatthu, sīlamayaṁ puññakiriyavatthu, bhāvanāmayaṁ puññakiriyavatthu -- imāni kho, bhikkhave, tīṇi puññakiriyavatthūnī” ti. etamatthaṁ bhagavā avoca. tatthetaṁ iti vuccati --

“puññameva so sikkheyya, āyataggaṁ sukhudrayaṁ.

dānañca samacariyañca, mettacittañca bhāvaye..

“ete dhamme bhāvayitvā, tayo sukhasamuddaye.

abyāpajjhaṁ sukhaṁ lokaṁ, paṇḍito upapajjatī” ti..

ayampi attho vutto bhagavatā, iti me sutanti. paṭhamaṁ.

2. cakkhusuttaṁ

61. vuttañhetaṁ bhagavatā, vuttamarahatāti me sutaṁ --

“tīṇimāni, bhikkhave, cakkhūni. katamāni tīṇi? maṁsacakkhu, dibbacakkhu, paññācakkhu -- imāni kho, bhikkhave, tīṇi cakkhūnī” ti. etamatthaṁ bhagavā avoca. tatthetaṁ iti vuccati --

“maṁsacakkhu dibbacakkhu, paññācakkhu anuttaraṁ.

etāni tīṇi cakkhūni, akkhāsi purisuttamo..

“maṁsacakkhussa uppādo, maggo dibbassa cakkhuno.

yato ñāṇaṁ udapādi, paññācakkhu anuttaraṁ.

yassa cakkhussa paṭilābhā, sabbadukkhā pamuccatī” ti..

ayampi attho vutto bhagavatā, iti me sutanti. dutiyaṁ.

3. indriyasuttaṁ

62. vuttañhetaṁ bhagavatā, vuttamarahatāti me sutaṁ --

“tīṇimāni, bhikkhave, indriyāni. katamāni tīṇi? anaññātaññassāmītindriyaṁ, aññindriyaṁ, aññātāvindriyaṁ -- imāni kho, bhikkhave, tīṇi indriyānī” ti. etamatthaṁ bhagavā avoca. tatthetaṁ iti vuccati --

“sekhassa sikkhamānassa, ujumaggānusārino.

khayasmiṁ paṭhamaṁ ñāṇaṁ, tato aññā anantarā..

“tato aññā vimuttassa, ñāṇaṁ ve hoti tādino.

akuppā me vimuttīti, bhavasaṁyojanakkhayā..

“sa ve {sace (sī0 syā0)} indriyasampanno, santo santipade rato.

dhāreti antimaṁ dehaṁ, jetvā māraṁ savāhini” nti..

ayampi attho vutto bhagavatā, iti me sutanti. tatiyaṁ.

4. addhāsuttaṁ

63. vuttañhetaṁ bhagavatā, vuttamarahatāti me sutaṁ --

“tayome, bhikkhave, addhā. katame tayo? atīto addhā, anāgato addhā, paccuppanno addhā -- ime kho, bhikkhave, tayo addhā” ti. etamatthaṁ bhagavā avoca. tatthetaṁ iti vuccati --

“akkheyyasaññino sattā, akkheyyasmiṁ patiṭṭhitā.

akkheyyaṁ apariññāya, yogamāyanti maccuno..

“akkheyyañca pariññāya, akkhātāraṁ na maññati.

phuṭṭho vimokkho manasā, santipadamanuttaraṁ..

“sa ve {sace (ka0)} akkheyyasampanno, santo santipade rato.

saṅkhāyasevī dhammaṭṭho, saṅkhyaṁ nopeti vedagū” ti..

ayampi attho vutto bhagavatā, iti me sutanti. catutthaṁ.

5. duccaritasuttaṁ

64. vuttañhetaṁ bhagavatā, vuttamarahatāti me sutaṁ --

“tīṇimāni, bhikkhave, duccaritāni. katamāni tīṇi? kāyaduccaritaṁ, vacīduccaritaṁ, manoduccaritaṁ -- imāni kho, bhikkhave, tīṇi duccaritānī” ti. etamatthaṁ bhagavā avoca. tatthetaṁ iti vuccati --

“kāyaduccaritaṁ katvā, vacīduccaritāni ca.

manoduccaritaṁ katvā, yañcaññaṁ dosasaṁhitaṁ..

“akatvā kusalaṁ kammaṁ, katvānākusalaṁ bahuṁ.

kāyassa bhedā duppañño, nirayaṁ sopapajjatī” ti..

ayampi attho vutto bhagavatā, iti me sutanti. pañcamaṁ.

6. sucaritasuttaṁ

65. vuttañhetaṁ bhagavatā, vuttamarahatāti me sutaṁ --

“tīṇimāni, bhikkhave, sucaritāni. katamāni tīṇi? kāyasucaritaṁ, vacīsucaritaṁ, manosucaritaṁ -- imāni kho, bhikkhave, tīṇi sucaritānī” ti. etamatthaṁ bhagavā avoca. tatthetaṁ iti vuccati --

“kāyaduccaritaṁ hitvā, vacīduccaritāni ca.

manoduccaritaṁ hitvā, yañcaññaṁ dosasaṁhitaṁ..

“akatvākusalaṁ kammaṁ, katvāna kusalaṁ bahuṁ.

kāyassa bhedā sappañño, saggaṁ so upapajjatī” ti..

ayampi attho vutto bhagavatā, iti me sutanti. chaṭṭhaṁ.

7. soceyyasuttaṁ

66. vuttañhetaṁ bhagavatā, vuttamarahatāti me sutaṁ --

“tīṇimāni, bhikkhave, soceyyāni. katamāni tīṇi? kāyasoceyyaṁ, vacīsoceyyaṁ, manosoceyyaṁ -- imāni kho, bhikkhave, tīṇi soceyyānī” ti. etamatthaṁ bhagavā avoca. tatthetaṁ iti vuccati --

“kāyasuciṁ vacīsuciṁ {vācāsuciṁ (ka0)}, cetosucimanāsavaṁ.

suciṁ soceyyasampannaṁ, āhu sabbappahāyinan”-ti {āhu ninhātapāpakanti (a0 ni0 3.122) yuttataraṁ}..

ayampi attho vutto bhagavatā, iti me sutanti. sattamaṁ.

8. moneyyasuttaṁ

67. vuttañhetaṁ bhagavatā, vuttamarahatāti me sutaṁ --

“tīṇimāni, bhikkhave, moneyyāni. katamāni tīṇi? kāyamoneyyaṁ, vacīmoneyyaṁ, manomoneyyaṁ -- imāni kho, bhikkhave, tīṇi moneyyānī” ti. etamatthaṁ bhagavā avoca. tatthetaṁ iti vuccati --

“kāyamuniṁ vacīmuniṁ, manomunimanāsavaṁ.

muniṁ moneyyasampannaṁ, āhu ninhātapāpakan”-ti {āhu sabbappahāyinanti (a0 ni0 3.123)}..

ayampi attho vutto bhagavatā, iti me sutanti. aṭṭhamaṁ.

9. paṭhamarāgasuttaṁ

68. vuttañhetaṁ bhagavatā, vuttamarahatāti me sutaṁ --

“yassa kassaci, bhikkhave, rāgo appahīno, doso appahīno, moho appahīno -- ayaṁ vuccati, bhikkhave, `baddho {bando (bahūsu)} mārassa paṭimukkassa mārapāso yathākāmakaraṇīyo {yathā kāmakaraṇīyo ca (sī0 syā0 pī0 ka0)} pāpimato'. yassa kassaci, bhikkhave, rāgo pahīno, doso pahīno, moho pahīno -- ayaṁ vuccati, bhikkhave, `abaddho mārassa omukkassa mārapāso na yathā kāmakaraṇīyo {na yathākāmakaraṇīyo ca (syā0)} pāpimato” 'ti. etamatthaṁ bhagavā avoca. tatthetaṁ iti vuccati --

“yassa rāgo ca doso ca, avijjā ca virājitā.

taṁ bhāvitattaññataraṁ, brahmabhūtaṁ tathāgataṁ.

buddhaṁ verabhayātītaṁ, āhu sabbappahāyinan”-ti..

ayampi attho vutto bhagavatā, iti me sutanti. navamaṁ.

10. dutiyarāgasuttaṁ

69. vuttañhetaṁ bhagavatā, vuttamarahatāti me sutaṁ --

“yassa kassaci, bhikkhave, bhikkhussa vā bhikkhuniyā vā rāgo appahīno, doso appahīno, moho appahīno -- ayaṁ vuccati, bhikkhave, na `atari {atiṇṇo (ka0 sī0 ka0)} samuddaṁ saūmiṁ savīciṁ sāvaṭṭaṁ sagahaṁ sarakkhasaṁ'. yassa kassaci, bhikkhave, bhikkhussa vā bhikkhuniyā vā rāgo pahīno, doso pahīno, moho pahīno -- ayaṁ vuccati, bhikkhave, `atari samuddaṁ saūmiṁ savīciṁ sāvaṭṭaṁ sagahaṁ sarakkhasaṁ, tiṇṇo pāraṅgato {pāragato (sī0 aṭṭha0 syā0)} thale tiṭṭhati brāhmaṇo” 'ti. etamatthaṁ bhagavā avoca. tatthetaṁ iti vuccati --

“yassa rāgo ca doso ca, avijjā ca virājitā.

somaṁ samuddaṁ sagahaṁ sarakkhasaṁ, saūmibhayaṁ duttaraṁ accatāri..

“saṅgātigo maccujaho nirūpadhi, pahāsi dukkhaṁ apunabbhavāya.

atthaṅgato so na pamāṇameti, amohayi maccurājanti brūmī” ti..

ayampi attho vutto bhagavatā, iti me sutanti. dasamaṁ.

dutiyo vaggo niṭṭhito.

tassuddānaṁ --

puññaṁ cakkhu atha indriyāni {atthindriyā (syā0)}, addhā ca caritaṁ duve soci {suci (syā0)}.

muno {mune (syā0)} atha rāgaduve, puna vaggamāhu dutiyamuttamanti..

3. tatiyavaggo

1. micchādiṭṭhikasuttaṁ

70. vuttañhetaṁ bhagavatā, vuttamarahatāti me sutaṁ --

“diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā. te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.

“taṁ kho panāhaṁ, bhikkhave, nāññassa samaṇassa vā brāhmaṇassa vā sutvā vadāmi. diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā. te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā. api ca, bhikkhave, yadeva sāmaṁ ñātaṁ sāmaṁ diṭṭhaṁ sāmaṁ viditaṁ tadevāhaṁ vadāmi.

“diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā. te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā” ti. etamatthaṁ bhagavā avoca. tatthetaṁ iti vuccati --

“micchā manaṁ paṇidhāya, micchā vācañca bhāsiya {micā vācaṁ abhāsiya (sabbattha)}.

micchā kammāni katvāna, kāyena idha puggalo..

“appassutāpuññakaro {appassutopuññakaro (sī0), appassuto apuññakaro (syā0 pī0)}, appasmiṁ idha jīvite.

kāyassa bhedā duppañño, nirayaṁ sopapajjatī” ti..

ayampi attho vutto bhagavatā, iti me sutanti. paṭhamaṁ.

2. sammādiṭṭhikasuttaṁ

71. vuttañhetaṁ bhagavatā, vuttamarahatāti me sutaṁ --

“diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā. te kāyassa bhedā paraṁ maraṇā sugatiṁ saggaṁ lokaṁ upapannā.

“taṁ kho panāhaṁ, bhikkhave, nāññassa samaṇassa vā brāhmaṇassa vā sutvā vadāmi. diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā. te kāyassa bhedā paraṁ maraṇā sugatiṁ saggaṁ lokaṁ upapannā. api ca, bhikkhave, yadeva sāmaṁ ñātaṁ sāmaṁ diṭṭhaṁ sāmaṁ viditaṁ tadevāhaṁ vadāmi.

“diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā. te kāyassa bhedā paraṁ maraṇā sugatiṁ saggaṁ lokaṁ upapannā” ti. etamatthaṁ bhagavā avoca. tatthetaṁ iti vuccati --

“sammā manaṁ paṇidhāya, sammā vācañca bhāsiya {sammā vācaṁ abhāsiya (sabbattha)}.

sammā kammāni katvāna, kāyena idha puggalo..

“bahussuto puññakaro, appasmiṁ idha jīvite.

kāyassa bhedā sappañño, saggaṁ so upapajjatī” ti..

ayampi attho vutto bhagavatā, iti me sutanti. dutiyaṁ.

3. nissaraṇiyasuttaṁ

72. vuttañhetaṁ bhagavatā, vuttamarahatāti me sutaṁ --

“tisso imā, bhikkhave, nissaraṇiyā {nissāraṇīyā (a0 ni0 5.200)} dhātuyo. katamā tisso? kāmānametaṁ nissaraṇaṁ yadidaṁ nekkhammaṁ, rūpānametaṁ nissaraṇaṁ yadidaṁ āruppaṁ, yaṁ kho pana kiñci bhūtaṁ saṅkhataṁ paṭiccasamuppannaṁ nirodho tassa nissaraṇaṁ -- imā kho, bhikkhave, tisso nissaraṇiyā dhātuyo” ti. etamatthaṁ bhagavā avoca. tatthetaṁ iti vuccati --

“kāmanissaraṇaṁ ñatvā, rūpānañca atikkamaṁ.

sabbasaṅkhārasamathaṁ, phusaṁ ātāpi sabbadā..

“sa ve sammaddaso bhikkhu, yato tattha vimuccati.

abhiññāvosito santo, sa ve yogātigo munī” ti..

ayampi attho vutto bhagavatā, iti me sutanti. tatiyaṁ.

4. santatarasuttaṁ

73. vuttañhetaṁ bhagavatā, vuttamarahatāti me sutaṁ --

“rūpehi, bhikkhave, arūpā {āruppā (sī0)} santatarā, arūpehi nirodho santataro” ti. etamatthaṁ bhagavā avoca. tatthetaṁ iti vuccati --

“ye ca rūpūpagā sattā, ye ca arūpaṭṭhāyino {āruppaṭṭhāyino (sī0)}.

nirodhaṁ appajānantā, āgantāro punabbhavaṁ..

“ye ca rūpe pariññāya, arūpesu asaṇṭhitā.

nirodhe ye vimuccanti, te janā maccuhāyino..

“kāyena amataṁ dhātuṁ, phusayitvā nirūpadhiṁ.

upadhippaṭinissaggaṁ, sacchikatvā anāsavo.

deseti sammāsambuddho, asokaṁ virajaṁ padan”-ti..

ayampi attho vutto bhagavatā, iti me sutanti. catutthaṁ.

5. puttasuttaṁ

74. vuttañhetaṁ bhagavatā, vuttamarahatāti me sutaṁ --

“tayome, bhikkhave, puttā santo saṁvijjamānā lokasmiṁ. katame tayo? atijāto, anujāto, avajātoti.

“kathañca, bhikkhave, putto atijāto hoti? idha, bhikkhave, puttassa mātāpitaro honti na buddhaṁ saraṇaṁ gatā, na dhammaṁ saraṇaṁ gatā, na saṅghaṁ saraṇaṁ gatā; pāṇātipātā appaṭiviratā, adinnādānā appaṭiviratā, kāmesumicchācārā appaṭiviratā, musāvādā appaṭiviratā, surāmerayamajjapamādaṭṭhānā appaṭiviratā, dussīlā pāpadhammā. putto ca nesaṁ hoti buddhaṁ saraṇaṁ gato, dhammaṁ saraṇaṁ gato, saṅghaṁ saraṇaṁ gato; pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo. evaṁ kho, bhikkhave, putto atijāto hoti.

“kathañca, bhikkhave, putto anujāto hoti? idha, bhikkhave, puttassa mātāpitaro honti buddhaṁ saraṇaṁ gatā, dhammaṁ saraṇaṁ gatā, saṅghaṁ saraṇaṁ gatā; pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā. puttopi nesaṁ hoti buddhaṁ saraṇaṁ gato, dhammaṁ saraṇaṁ gato, saṅghaṁ saraṇaṁ gato; pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo. evaṁ kho, bhikkhave, putto anujāto hoti.

“kathañca, bhikkhave, putto avajāto hoti? idha, bhikkhave, puttassa mātāpitaro honti buddhaṁ saraṇaṁ gatā, dhammaṁ saraṇaṁ gatā, saṅghaṁ saraṇaṁ gatā; pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā. putto ca nesaṁ hoti na buddhaṁ saraṇaṁ gato, na dhammaṁ saraṇaṁ gato, na saṅghaṁ saraṇaṁ gato; pāṇātipātā appaṭivirato, adinnādānā appaṭivirato, kāmesumicchācārā appaṭivirato, musāvādā appaṭivirato, surāmerayamajjapamādaṭṭhānā appaṭivirato, dussīlo pāpadhammo. evaṁ kho, bhikkhave, putto avajāto hoti. ime kho, bhikkhave, tayo puttā santo saṁvijjamānā lokasmi” nti. etamatthaṁ bhagavā avoca. tatthetaṁ iti vuccati --

“atijātaṁ anujātaṁ, puttamicchanti paṇḍitā.

avajātaṁ na icchanti, yo hoti kulagandhano..

“ete kho puttā lokasmiṁ, ye bhavanti upāsakā.

saddhā sīlena sampannā, vadaññū vītamaccharā.

cando abbhaghanā mutto, parisāsu virocare” ti..

ayampi attho vutto bhagavatā, iti me sutanti. pañcamaṁ.

6. avuṭṭhikasuttaṁ

75. vuttañhetaṁ bhagavatā, vuttamarahatāti me sutaṁ --

“tayome, bhikkhave, puggalā santo saṁvijjamānā lokasmiṁ. katame tayo? avuṭṭhikasamo, padesavassī, sabbatthābhivassī.

“kathañca, bhikkhave, puggalo avuṭṭhikasamo hoti? idha, bhikkhave, ekacco puggalo sabbesaññeva na dātā hoti, samaṇabrāhmaṇakapaṇaddhikavanibbakayācakānaṁ { ... vaṇibbakayācakānaṁ (sī0)} annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyaṁ. evaṁ kho, bhikkhave, puggalo avuṭṭhikasamo hoti.

“kathañca, bhikkhave, puggalo padesavassī hoti? idha, bhikkhave, ekacco puggalo ekaccānaṁ dātā (hoti) {( ) natthi syāmapotthake}, ekaccānaṁ na dātā hoti samaṇabrāhmaṇakapaṇaddhikavanibbakayācakānaṁ annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyaṁ. evaṁ kho, bhikkhave, puggalo padesavassī hoti.

“kathañca, bhikkhave, puggalo sabbatthābhivassī hoti? idha, bhikkhave, ekacco puggalo sabbesaṁva deti, samaṇabrāhmaṇakapaṇaddhikavanibbakayācakānaṁ annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyaṁ. evaṁ kho, bhikkhave, puggalo sabbatthābhivassī hoti. ime kho, bhikkhave, tayo puggalā santo saṁvijjamānā lokasmi” nti. etamatthaṁ bhagavā avoca. tatthetaṁ iti vuccati --

“na samaṇe na brāhmaṇe, na kapaṇaddhikavanibbake.

laddhāna saṁvibhājeti, annaṁ pānañca bhojanaṁ.

taṁ ve avuṭṭhikasamoti, āhu naṁ purisādhamaṁ..

“ekaccānaṁ na dadāti, ekaccānaṁ pavecchati.

taṁ ve padesavassīti, āhu medhāvino janā..

“subhikkhavāco puriso, sabbabhūtānukampako.

āmodamāno pakireti, detha dethāti bhāsati..

“yathāpi megho thanayitvā, gajjayitvā pavassati.

thalaṁ ninnañca pūreti, abhisandantova {abhisandentova (?)} vārinā..

“evameva idhekacco, puggalo hoti tādiso.

dhammena saṁharitvāna, uṭṭhānādhigataṁ dhanaṁ.

tappeti annapānena, sammā patte vanibbake” ti..

ayampi attho vutto bhagavatā, iti me sutanti. chaṭṭhaṁ.

7. sukhapatthanāsuttaṁ

76. vuttañhetaṁ bhagavatā, vuttamarahatāti me sutaṁ --

“tīṇimāni, bhikkhave, sukhāni patthayamāno sīlaṁ rakkheyya paṇḍito. katamāni tīṇi? pasaṁsā me āgacchatūti {āgacchantūti (syā0)} sīlaṁ rakkheyya paṇḍito, bhogā me uppajjantūti sīlaṁ rakkheyya paṇḍito, kāyassa bhedā paraṁ maraṇā sugatiṁ saggaṁ lokaṁ upapajjissāmīti sīlaṁ rakkheyya paṇḍito. imāni kho, bhikkhave, tīṇi sukhāni patthayamāno sīlaṁ rakkheyya paṇḍito” ti. etamatthaṁ bhagavā avoca. tatthetaṁ iti vuccati --

“sīlaṁ rakkheyya medhāvī, patthayāno tayo sukhe.

pasaṁsaṁ vittalābhañca, pecca sagge pamodanaṁ..

“akarontopi ce pāpaṁ, karontamupasevati.

saṅkiyo hoti pāpasmiṁ, avaṇṇo cassa rūhati..

“yādisaṁ kurute mittaṁ, yādisaṁ cūpasevati.

sa ve tādisako hoti, sahavāso hi {sahavāsopi (sī0 ka0)} tādiso..

“sevamāno sevamānaṁ, samphuṭṭho samphusaṁ paraṁ.

saro diddho kalāpaṁva, alittamupalimpati.

upalepabhayā {upalimpabhayā (ka0)} dhīro, neva pāpasakhā siyā..

“pūtimacchaṁ kusaggena, yo naro upanayhati.

kusāpi pūti vāyanti, evaṁ bālūpasevanā..

“tagarañca palāsena, yo naro upanayhati.

pattāpi surabhi vāyanti, evaṁ dhīrūpasevanā..

“tasmā pattapuṭasseva {palāsapuṭasseva (pī0 ka0)}, ñatvā sampākamattano.

asante nupaseveyya, sante seveyya paṇḍito.

asanto nirayaṁ nenti, santo pāpenti suggati” nti..

ayampi attho vutto bhagavatā, iti me sutanti. sattamaṁ.

8. bhidurasuttaṁ

77. vuttañhetaṁ bhagavatā, vuttamarahatāti me sutaṁ --

“bhidurāyaṁ {bhindantāyaṁ (syā0 pī0 ka0)}, bhikkhave, kāyo, viññāṇaṁ virāgadhammaṁ, sabbe upadhī aniccā dukkhā vipariṇāmadhammā” ti. etamatthaṁ bhagavā avoca. tatthetaṁ iti vuccati --

“kāyañca bhiduraṁ {bhindantaṁ (syā0 pī0 ka0)} ñatvā, viññāṇañca virāgunaṁ {virāgikaṁ (ka0 sī0), pabhaṅguṇaṁ (syā0)}.

upadhīsu bhayaṁ disvā, jātimaraṇamaccagā.

sampatvā paramaṁ santiṁ, kālaṁ kaṅkhati bhāvitatto” ti..

ayampi attho vutto bhagavatā, iti me sutanti. aṭṭhamaṁ.

9. dhātusosaṁsandanasuttaṁ

78. vuttañhetaṁ bhagavatā, vuttamarahatāti me sutaṁ --

“dhātuso, bhikkhave, sattā sattehi saddhiṁ saṁsandanti samenti. hīnādhimuttikā sattā hīnādhimuttikehi sattehi saddhiṁ saṁsandanti samenti, kalyāṇādhimuttikā sattā kalyāṇādhimuttikehi sattehi saddhiṁ saṁsandanti samenti.

“atītampi, bhikkhave, addhānaṁ dhātusova sattā sattehi saddhiṁ saṁsandiṁsu samiṁsu. hīnādhimuttikā sattā hīnādhimuttikehi sattehi saddhiṁ saṁsandiṁsu samiṁsu, kalyāṇādhimuttikā sattā kalyāṇādhimuttikehi sattehi saddhiṁ saṁsandiṁsu samiṁsu.

“anāgatampi, bhikkhave, addhānaṁ dhātusova sattā sattehi saddhiṁ saṁsandissanti samessanti. hīnādhimuttikā sattā hīnādhimuttikehi sattehi saddhiṁ saṁsandissanti samessanti, kalyāṇādhimuttikā sattā kalyāṇādhimuttikehi sattehi saddhiṁ saṁsandissanti samessanti.

“etarahipi, bhikkhave, paccuppanaṁ addhānaṁ dhātusova sattā sattehi saddhiṁ saṁsandanti samenti. hīnādhimuttikā sattā hīnādhimuttikehi sattehi saddhiṁ saṁsandanti samenti, kalyāṇādhimuttikā sattā kalyāṇādhimuttikehi sattehi saddhiṁ saṁsandanti samentī” ti. etamatthaṁ bhagavā avoca. tatthetaṁ iti vuccati --

“saṁsaggā vanatho jāto, asaṁsaggena chijjati.

parittaṁ dārumāruyha, yathā sīde mahaṇṇave..

“evaṁ kusītamāgamma, sādhujīvīpi sīdati.

tasmā taṁ parivajjeyya, kusītaṁ hīnavīriyaṁ..

“pavivittehi ariyehi, pahitattehi jhāyibhi.

niccaṁ āraddhavīriyehi, paṇḍitehi sahāvase” ti..

ayampi attho vutto bhagavatā, iti me sutanti. navamaṁ.

10. parihānasuttaṁ

79. vuttañhetaṁ bhagavatā, vuttamarahatāti me sutaṁ --

“tayome, bhikkhave, dhammā sekhassa bhikkhuno parihānāya saṁvattanti. katame tayo? idha, bhikkhave, sekho bhikkhu kammārāmo hoti, kammarato, kammārāmatamanuyutto; bhassārāmo hoti, bhassarato, bhassārāmatamanuyutto; niddārāmo hoti, niddārato, niddārāmatamanuyutto. ime kho, bhikkhave, tayo dhammā sekhassa bhikkhuno parihānāya saṁvattanti.

“tayome, bhikkhave, dhammā sekhassa bhikkhuno aparihānāya saṁvattanti. katame tayo? idha, bhikkhave, sekho bhikkhu na kammārāmo hoti, na kammarato, na kammārāmatamanuyutto; na bhassārāmo hoti, na bhassarato, na bhassārāmatamanuyutto; na niddārāmo hoti, na niddārato, na niddārāmatamanuyutto. ime kho, bhikkhave, tayo dhammā sekhassa bhikkhuno aparihānāya saṁvattantī” ti. etamatthaṁ bhagavā avoca. tatthetaṁ iti vuccati --

“kammārāmo bhassārāmo {bhassarato (sabbatha)}, niddārāmo ca uddhato.

abhabbo tādiso bhikkhu, phuṭṭhuṁ sambodhimuttamaṁ..

“tasmā hi appakiccassa, appamiddho anuddhato.

bhabbo so tādiso bhikkhu, phuṭṭhuṁ sambodhimuttaman”-ti..

ayampi attho vutto bhagavatā, iti me sutanti. dasamaṁ.

tatiyo vaggo niṭṭhito.

tassuddānaṁ --

dve diṭṭhī nissaraṇaṁ rūpaṁ, putto avuṭṭhikena ca.

sukhā ca bhiduro {bhindanā (sabbattha)} dhātu, parihānena te dasāti..

4. catutthavaggo

1. vitakkasuttaṁ

80. vuttañhetaṁ bhagavatā, vuttamarahatāti me sutaṁ --

“tayome, bhikkhave, akusalavitakkā. katame tayo? anavaññattipaṭisaṁyutto vitakko, lābhasakkārasilokapaṭisaṁyutto vitakko, parānuddayatāpaṭisaṁyutto vitakko. ime kho, bhikkhave, tayo akusalavitakkā” ti. etamatthaṁ bhagavā avoca. tatthetaṁ iti vuccati --

“anavaññattisaṁyutto, lābhasakkāragāravo.

sahanandī amaccehi, ārā saṁyojanakkhayā..

“yo ca puttapasuṁ hitvā, vivāhe saṁharāni {saṅgahāni (ka0 sī0 syā0 pī0)} ca.

bhabbo so tādiso bhikkhu, phuṭṭhuṁ sambodhimuttaman”-ti..

ayampi attho vutto bhagavatā, iti me sutanti. paṭhamaṁ.

2. sakkārasuttaṁ

81. vuttañhetaṁ bhagavatā, vuttamarahatāti me sutaṁ --

“diṭṭhā mayā, bhikkhave, sattā sakkārena abhibhūtā, pariyādinnacittā, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.

“diṭṭhā mayā, bhikkhave, sattā asakkārena abhibhūtā, pariyādinnacittā, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.

“diṭṭhā mayā, bhikkhave, sattā sakkārena ca asakkārena ca tadubhayena abhibhūtā, pariyādinnacittā, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.

“taṁ kho panāhaṁ, bhikkhave, nāññassa samaṇassa vā brāhmaṇassa vā sutvā vadāmi; ( ) {(diṭṭhā mayā bhikkhave sattā sakkārena abhibhūtā ....pe0 ... asakkārena abhibhūtā ...pe0 ... sakkārena ca asakkārena ca tadubhayena abhibhūtā pariyādinnacittā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.) (syā0) purimavagge micchādiṭṭhikasammādiṭṭhikasuttehi pana sameti, anvayabyatirekavākyānaṁ pana anantaritattā pāsaṁsatarā.)} api ca, bhikkhave, yadeva me sāmaṁ ñātaṁ sāmaṁ diṭṭhaṁ sāmaṁ viditaṁ tamevāhaṁ vadāmi.

“diṭṭhā mayā, bhikkhave, sattā sakkārena abhibhūtā, pariyādinnacittā, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.

“diṭṭhā mayā, bhikkhave, sattā asakkārena abhibhūtā, pariyādinnacittā, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.

“diṭṭhā mayā, bhikkhave, sattā sakkārena ca asakkārena ca tadubhayena abhibhūtā, pariyādinnacittā, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā” ti. etamatthaṁ bhagavā avoca. tatthetaṁ iti vuccati --

“yassa sakkariyamānassa, asakkārena cūbhayaṁ.

samādhi na vikampati, appamādavihārino {appamāṇavihārino (sī0 aṭṭha0)}..

“taṁ jhāyinaṁ sātatikaṁ, sukhumaṁ diṭṭhivipassakaṁ.

upādānakkhayārāmaṁ, āhu sappuriso itī” ti..

ayampi attho vutto bhagavatā, iti me sutanti. dutiyaṁ.

3. devasaddasuttaṁ

82. vuttañhetaṁ bhagavatā, vuttamarahatāti me sutaṁ --

“tayome, bhikkhave, devesu devasaddā niccharanti samayā samayaṁ upādāya. katame tayo? yasmiṁ, bhikkhave, samaye ariyasāvako kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajjāya ceteti, tasmiṁ samaye {tasmiṁ bhikkhave samaye (pī0 ka0)} devesu devasaddo niccharati -- `eso ariyasāvako mārena saddhiṁ saṅgāmāya cetetī'ti. ayaṁ, bhikkhave, paṭhamo devesu devasaddo niccharati samayā samayaṁ upādāya.

“puna caparaṁ, bhikkhave, yasmiṁ samaye ariyasāvako sattannaṁ bodhipakkhiyānaṁ dhammānaṁ bhāvanānuyogamanuyutto viharati, tasmiṁ samaye devesu devasaddo niccharati -- `eso ariyasāvako mārena saddhiṁ saṅgāmetī'ti. ayaṁ, bhikkhave, dutiyo devesu devasaddo niccharati samayā samayaṁ upādāya.

“puna caparaṁ, bhikkhave, yasmiṁ samaye ariyasāvako āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati, tasmiṁ samaye devesu devasaddo niccharati -- `eso ariyasāvako vijitasaṅgāmo tameva saṅgāmasīsaṁ abhivijiya ajjhāvasatī'ti. ayaṁ, bhikkhave, tatiyo devesu devasaddo niccharati samayā samayaṁ upādāya. ime kho, bhikkhave, tayo devesu devasaddā niccharanti samayā samayaṁ upādāyā” ti. etamatthaṁ bhagavā avoca. tatthetaṁ iti vuccati --

“disvā vijitasaṅgāmaṁ, sammāsambuddhasāvakaṁ.

devatāpi namassanti, mahantaṁ vītasāradaṁ..

“namo te purisājañña, yo tvaṁ dujjayamajjhabhū.

jetvāna maccuno senaṁ, vimokkhena anāvaraṁ..

“iti hetaṁ namassanti, devatā pattamānasaṁ.

tañhi tassa na passanti, yena maccuvasaṁ vaje” ti..

ayampi attho vutto bhagavatā, iti me sutanti. tatiyaṁ.

4. pañcapubbanimittasuttaṁ

83. vuttañhetaṁ bhagavatā, vuttamarahatāti me sutaṁ --

“yadā, bhikkhave, devo devakāyā cavanadhammo hoti, pañcassa pubbanimittāni pātubhavanti -- mālā milāyanti, vatthāni kilissanti, kacchehi sedā muccanti, kāye dubbaṇṇiyaṁ okkamati, sake devo devāsane nābhiramatīti. tamenaṁ, bhikkhave, devā `cavanadhammo ayaṁ devaputto'ti iti viditvā tīhi vācāhi anumodenti {anumodanti (sī0 syā0 pī0)} -- `ito, bho, sugatiṁ gaccha, sugatiṁ gantvā suladdhalābhaṁ labha, suladdhalābhaṁ labhitvā suppatiṭṭhito bhavāhī” 'ti.

evaṁ vutte, aññataro bhikkhu bhagavantaṁ etadavoca -- “kinnu kho, bhante, devānaṁ sugatigamanasaṅkhātaṁ; kiñca, bhante, devānaṁ suladdhalābhasaṅkhātaṁ ; kiṁ pana, bhante, devānaṁ suppatiṭṭhitasaṅkhātan”-ti?

“manussattaṁ kho, bhikkhu {bhikkhave (syā0 pī0)}, devānaṁ sugatigamanasaṅkhātaṁ; yaṁ manussabhūto samāno tathāgatappavedite dhammavinaye saddhaṁ paṭilabhati. idaṁ kho, bhikkhu {bhikkhave (syā0 pī0)}, devānaṁ suladdhalābhasaṅkhātaṁ; sā kho panassa saddhā niviṭṭhā hoti mūlajātā patiṭṭhitā daḷhā asaṁhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṁ. idaṁ kho, bhikkhu {bhikkhave (syā0 pī0)}, devānaṁ suppatiṭṭhitasaṅkhātan”-ti. etamatthaṁ bhagavā avoca. tatthetaṁ iti vuccati --

“yadā devo devakāyā, cavati āyusaṅkhayā.

tayo saddā niccharanti, devānaṁ anumodataṁ..

“`ito bho sugatiṁ gaccha, manussānaṁ sahabyataṁ.

manussabhūto saddhamme, labha saddhaṁ anuttaraṁ..

“`sā te saddhā niviṭṭhassa, mūlajātā patiṭṭhitā.

yāvajīvaṁ asaṁhīrā, saddhamme suppavedite..

“`kāyaduccaritaṁ hitvā, vacīduccaritāni ca.

manoduccaritaṁ hitvā, yañcaññaṁ dosasañhitaṁ..

“`kāyena kusalaṁ katvā, vācāya kusalaṁ bahuṁ.

manasā kusalaṁ katvā, appamāṇaṁ nirūpadhiṁ..

“`tato opadhikaṁ puññaṁ, katvā dānena taṁ bahuṁ.

aññepi macce saddhamme, brahmacariye nivesaya' {nivesaye (sī0 syā0)}..

“imāya anukampāya, devā devaṁ yadā vidū.

cavantaṁ anumodenti, ehi deva punappunan”-ti..

ayampi attho vutto bhagavatā, iti me sutanti. catutthaṁ.

5. bahujanahitasuttaṁ

84. vuttañhetaṁ bhagavatā, vuttamarahatāti me sutaṁ --

“tayome puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānaṁ. katame tayo? idha, bhikkhave, tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā. so dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti. ayaṁ, bhikkhave, paṭhamo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ.

“puna caparaṁ, bhikkhave, tasseva satthu {satthuno (syā0)} sāvako arahaṁ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññā vimutto. so dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti. ayaṁ, bhikkhave, dutiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ.

“puna caparaṁ, bhikkhave, tasseva satthu sāvako sekho hoti pāṭipado bahussuto sīlavatūpapanno. sopi {so (?)} dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti. ayaṁ, bhikkhave, tatiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ. ime kho, bhikkhave, tayo puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānan”-ti. etamatthaṁ bhagavā avoca. tatthetaṁ iti vuccati --

“satthā hi loke paṭhamo mahesi, tassanvayo sāvako bhāvitatto.

athāparo pāṭipadopi sekho, bahussuto sīlavatūpapanno..

“ete tayo devamanussaseṭṭhā, pabhaṅkarā dhammamudīrayantā.

apāpuranti {apāpurenti (ka0)} amatassa dvāraṁ, yogā pamocenti {yāgā pamuccanti (sī0), yogā mocanti (syā0)} hujjanaṁ te..

“ye satthavāhena anuttarena, sudesitaṁ maggamanukkamanti {maggamanuggamanti (sī0 ka0)}.

idheva dukkhassa karonti antaṁ, ye appamattā sugatassa sāsane” ti..

ayampi attho vutto bhagavatā, iti me sutanti. pañcamaṁ.

6. asubhānupassīsuttaṁ

85. vuttañhetaṁ bhagavatā, vuttamarahatāti me sutaṁ --

“asubhānupassī, bhikkhave, kāyasmiṁ viharatha; ānāpānassati ca vo ajjhattaṁ parimukhaṁ sūpaṭṭhitā hotu; sabbasaṅkhāresu aniccānupassino viharatha. asubhānupassīnaṁ, bhikkhave, kāyasmiṁ viharataṁ yo subhāya dhātuyā rāgānusayo so pahīyati {pahiyyati (ka0)}. ānāpānassatiyā ajjhattaṁ parimukhaṁ sūpaṭṭhititāya ye bāhirā vitakkāsayā vighātapakkhikā, te na honti. sabbasaṅkhāresu aniccānupassīnaṁ viharataṁ yā avijjā sā pahīyati, yā vijjā sā uppajjatī” ti. etamatthaṁ bhagavā avoca. tatthetaṁ iti vuccati --

“asubhānupassī kāyasmiṁ, ānāpāne paṭissato.

sabbasaṅkhārasamathaṁ, passaṁ ātāpi sabbadā..

“sa ve sammaddaso bhikkhu, yato tattha vimuccati.

abhiññāvosito santo, sa ve yogātigo munī” ti..

ayampi attho vutto bhagavatā, iti me sutanti. chaṭṭhaṁ.

7. dhammānudhammapaṭipannasuttaṁ

86. vuttañhetaṁ bhagavatā, vuttamarahatāti me sutaṁ --

“dhammānudhammapaṭipannassa bhikkhuno ayamanudhammo hoti veyyākaraṇāya -- dhammānudhammapaṭipannoyanti bhāsamāno dhammaññeva bhāsati no adhammaṁ, vitakkayamāno vā dhammavitakkaññeva vitakketi no adhammavitakkaṁ, tadubhayaṁ vā pana abhinivejjetvā upekkhako viharati sato sampajāno” ti. etamatthaṁ bhagavā avoca. tatthetaṁ iti vuccati --

“dhammārāmo dhammarato, dhammaṁ anuvicintayaṁ.

dhammaṁ anussaraṁ bhikkhu, saddhammā na parihāyati..

“caraṁ vā yadi vā tiṭṭhaṁ, nisinno uda vā sayaṁ.

ajjhattaṁ samayaṁ cittaṁ, santimevādhigacchatī” ti..

ayampi attho vutto bhagavatā, iti me sutanti. sattamaṁ.

8. andhakaraṇasuttaṁ

87. vuttañhetaṁ bhagavatā, vuttamarahatāti me sutaṁ --

“tayome, bhikkhave, akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṁvattanikā. katame tayo? kāmavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṁvattaniko. byāpādavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṁvattaniko. vihiṁsāvitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṁvattaniko. ime kho, bhikkhave, tayo akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṁvattanikā.

“tayome, bhikkhave, kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṁvattanikā. katame tayo? nekkhammavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṁvattaniko. abyāpādavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṁvattaniko. avihiṁsāvitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṁvattaniko. ime kho, bhikkhave, tayo kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṁvattanikā” ti. etamatthaṁ bhagavā avoca. tatthetaṁ iti vuccati --

“tayo vitakke kusale vitakkaye, tayo pana akusale nirākare.

sa ve vitakkāni vicāritāni, sameti vuṭṭhīva rajaṁ samūhataṁ.

sa ve vitakkūpasamena cetasā, idheva so santipadaṁ samajjhagā” ti..

ayampi attho vutto bhagavatā, iti me sutanti. aṭṭhamaṁ.

9. antarāmalasuttaṁ

88. vuttañhetaṁ bhagavatā, vuttamarahatāti me sutaṁ --

“tayome, bhikkhave, antarāmalā antarāamittā antarāsapattā antarāvadhakā antarāpaccatthikā. katame tayo? lobho, bhikkhave, antarāmalo antarāamitto antarāsapatto antarāvadhako antarāpaccatthiko. doso, bhikkhave, antarāmalo antarāamitto antarāsapatto antarāvadhako antarāpaccatthiko. moho, bhikkhave, antarāmalo antarāamitto antarāsapatto antarāvadhako antarāpaccatthiko. ime kho, bhikkhave, tayo antarāmalā antarāamittā antarāsapattā antarāvadhakā antarāpaccatthikā” ti. etamatthaṁ bhagavā avoca. tatthetaṁ iti vuccati --

“anatthajanano lobho, lobho cittappakopano.

bhayamantarato jātaṁ, taṁ jano nāvabujjhati..

“luddho atthaṁ na jānāti, luddho dhammaṁ na passati.

andhatamaṁ {andhaṁ tamaṁ (sī0)} tadā hoti, yaṁ lobho sahate naraṁ..

“yo ca lobhaṁ pahantvāna, lobhaneyye na lubbhati.

lobho pahīyate tamhā, udabindūva pokkharā..

“anatthajanano doso, doso cittappakopano.

bhayamantarato jātaṁ, taṁ jano nāvabujjhati..

“duṭṭho atthaṁ na jānāti, duṭṭho dhammaṁ na passati.

andhatamaṁ tadā hoti, yaṁ doso sahate naraṁ..

“yo ca dosaṁ pahantvāna, dosaneyye na dussati.

doso pahīyate tamhā, tālapakkaṁva bandhanā..

“anatthajanano moho, moho cittappakopano.

bhayamantarato jātaṁ, taṁ jano nāvabujjhati..

“mūḷho atthaṁ na jānāti, mūḷho dhammaṁ na passati.

andhatamaṁ tadā hoti, yaṁ moho sahate naraṁ..

“yo ca mohaṁ pahantvāna, mohaneyye na muyhati.

mohaṁ vihanti so sabbaṁ, ādiccovudayaṁ taman”-ti..

ayampi attho vutto bhagavatā, iti me sutanti. navamaṁ.

10. devadattasuttaṁ

89. vuttañhetaṁ bhagavatā, vuttamarahatāti me sutaṁ --

“tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. katamehi tīhi? pāpicchatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. pāpamittatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. sati kho pana uttarikaraṇīye {uttariṁ karaṇīye (syā0)} oramattakena visesādhigamena {visesādhigamena ca (syā0 pī0)} antarā vosānaṁ āpādi. imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho” ti. etamatthaṁ bhagavā avoca. tatthetaṁ iti vuccati --

“mā jātu koci lokasmiṁ, pāpiccho udapajjatha.

tadamināpi jānātha, pāpicchānaṁ yathā gati..

“paṇḍitoti samaññāto, bhāvitattoti sammato.

jalaṁva yasasā aṭṭhā, devadattoti vissuto {me sutaṁ (pāḷiyaṁ)}..

“so pamāṇamanuciṇṇo {pamādamanuciṇṇo (ka0 sī0 syā0 pī0), samānamanuciṇṇo (aṭṭha0)}, āsajja naṁ tathāgataṁ.

avīcinirayaṁ patto, catudvāraṁ bhayānakaṁ..

“aduṭṭhassa hi yo dubbhe, pāpakammaṁ akubbato.

tameva pāpaṁ phusati {phusseti (syā0)}, duṭṭhacittaṁ anādaraṁ..

“samuddaṁ visakumbhena, yo maññeyya padūsituṁ.

na so tena padūseyya, bhesmā hi udadhi mahā..

“evameva {evametaṁ (syā0)} tathāgataṁ, yo vādena vihiṁsati.

sammaggataṁ {samaggataṁ (sī0 ka0)} santacittaṁ, vādo tamhi na rūhati..

“tādisaṁ mittaṁ kubbetha, tañca seveyya paṇḍito.

yassa maggānugo bhikkhu, khayaṁ dukkhassa pāpuṇe” ti..

ayampi attho vutto bhagavatā, iti me sutanti. dasamaṁ.

catuttho vaggo niṭṭhito.

tassuddānaṁ --

vitakkāsakkārasadda, cavanaloke asubhaṁ.

dhammaandhakāramalaṁ, devadattena te dasāti..

5. pañcamavaggo

1. aggappasādasuttaṁ

90. vuttañhetaṁ bhagavatā, vuttamarahatāti me sutaṁ --

“tayome, bhikkhave, aggappasādā. katame tayo? yāvatā, bhikkhave, sattā apadā vā dvipadā vā catuppadā vā bahuppadā {bahupadā (ka0)} vā rūpino vā arūpino vā saññino vā asaññino vā nevasaññināsaññino vā, tathāgato tesaṁ aggamakkhāyati arahaṁ sammāsambuddho. ye, bhikkhave, buddhe pasannā, agge te pasannā. agge kho pana pasannānaṁ aggo vipāko hoti.

“yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyati, yadidaṁ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbānaṁ. ye, bhikkhave, virāge dhamme pasannā, agge te pasannā. agge kho pana pasannānaṁ aggo vipāko hoti.

“yāvatā, bhikkhave, saṅghā vā gaṇā vā, tathāgatasāvakasaṅgho tesaṁ aggamakkhāyati, yadidaṁ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa. ye, bhikkhave, saṅghe pasannā, agge te pasannā. agge kho pana pasannānaṁ aggo vipāko hoti. ime kho, bhikkhave, tayo aggappasādā” ti. etamatthaṁ bhagavā avoca. tatthetaṁ iti vuccati --

“aggato ve pasannānaṁ, aggaṁ dhammaṁ vijānataṁ.

agge buddhe pasannānaṁ, dakkhiṇeyye anuttare..

“agge dhamme pasannānaṁ, virāgūpasame sukhe.

agge saṅghe pasannānaṁ, puññakkhette anuttare..

“aggasmiṁ dānaṁ dadataṁ, aggaṁ puññaṁ pavaḍḍhati.

aggaṁ āyu ca vaṇṇo ca, yaso kitti sukhaṁ balaṁ..

“aggassa dātā medhāvī, aggadhammasamāhito.

devabhūto manusso vā, aggappatto pamodatī” ti..

ayampi attho vutto bhagavatā, iti me sutanti. paṭhamaṁ.

2. jīvikasuttaṁ

91. vuttañhetaṁ bhagavatā, vuttamarahatāti me sutaṁ --

“antamidaṁ, bhikkhave, jīvikānaṁ yadidaṁ piṇḍolyaṁ. abhisāpoyaṁ {abhisāpāyaṁ (sī0), abhilāpāyaṁ (syā0 pī0), abhisapāyaṁ (ka0)}, bhikkhave, lokasmiṁ -- `piṇḍolo vicarasi pattapāṇī'ti. tañca kho etaṁ, bhikkhave, kulaputtā upenti atthavasikā, atthavasaṁ paṭicca; neva rājābhinītā, na corābhinītā, na iṇaṭṭā, na bhayaṭṭā, na ājīvikāpakatā. api ca kho `otiṇṇamhā jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇā dukkhaparetā, appeva nāma imassa kevalassa dukkhakkhandhassa antakiriyā paññāyethā'ti. evaṁ pabbajito cāyaṁ, bhikkhave, kulaputto so ca hoti abhijjhālu kāmesu tibbasārāgo, byāpannacitto paduṭṭhamanasaṅkappo, muṭṭhassati asampajāno asamāhito vibbhantacitto pākatindriyo. seyyathāpi, bhikkhave, chavālātaṁ ubhatopadittaṁ majjhe gūthagataṁ neva gāme kaṭṭhatthaṁ pharati na araññe: tathūpamāhaṁ, bhikkhave, imaṁ puggalaṁ vadāmi gihibhogā parihīno sāmaññatthañca na paripūretī” ti. etamatthaṁ bhagavā avoca. tatthetaṁ iti vuccati --

“gihibhogā parihīno, sāmaññatthañca dubbhago.

paridhaṁsamāno pakireti, chavālātaṁva nassati..

“kāsāvakaṇṭhā bahavo, pāpadhammā asaññatā.

pāpā pāpehi kammehi, nirayaṁ te upapajjare..

“seyyo ayoguḷo bhutto, tatto aggisikhūpamo.

yañce bhuñjeyya dussīlo, raṭṭhapiṇḍamasaññato” ti..

ayampi attho vutto bhagavatā, iti me sutanti. dutiyaṁ.

3. saṅghāṭikaṇṇasuttaṁ

92. vuttañhetaṁ bhagavatā, vuttamarahatāti me sutaṁ --

“saṅghāṭikaṇṇe cepi, bhikkhave, bhikkhu gahetvā piṭṭhito piṭṭhito anubandho assa pāde pādaṁ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo; atha kho so ārakāva mayhaṁ, ahañca tassa. taṁ kissa hetu? dhammañhi so, bhikkhave, bhikkhu na passati. dhammaṁ apassanto na maṁ passati {maṁ na passati (syā0)}.

“yojanasate cepi so, bhikkhave, bhikkhu vihareyya. so ca hoti anabhijjhālu kāmesu na tibbasārāgo abyāpannacitto apaduṭṭhamanasaṅkappo upaṭṭhitassati sampajāno samāhito ekaggacitto saṁvutindriyo; atha kho so santikeva mayhaṁ, ahañca tassa. taṁ kissa hetu? dhammaṁ hi so, bhikkhave, bhikkhu passati; dhammaṁ passanto maṁ passatī” ti. etamatthaṁ bhagavā avoca. tatthetaṁ iti vuccati --

“anubandhopi ce assa, mahiccho ca vighātavā.

ejānugo anejassa, nibbutassa anibbuto.

giddho so vītagedhassa, passa yāvañca ārakā..

“yo ca dhammamabhiññāya, dhammamaññāya paṇḍito.

rahadova nivāte ca, anejo vūpasammati..

“anejo so anejassa, nibbutassa ca nibbuto.

agiddho vītagedhassa, passa yāvañca santike” ti..

ayampi attho vutto bhagavatā, iti me sutanti. tatiyaṁ.

4. aggisuttaṁ

93. vuttañhetaṁ bhagavatā, vuttamarahatāti me sutaṁ --

“tayome, bhikkhave, aggī. katame tayo? rāgaggi, dosaggi, mohaggi -- ime kho, bhikkhave, tayo aggī” ti. etamatthaṁ bhagavā avoca. tatthetaṁ iti vuccati --

“rāgaggi dahati macce, ratte kāmesu mucchite.

dosaggi pana byāpanne, nare pāṇātipātino..

“mohaggi pana sammūḷhe, ariyadhamme akovide.

ete aggī ajānantā, sakkāyābhiratā pajā..

“te vaḍḍhayanti nirayaṁ, tiracchānañca yoniyo.

asuraṁ pettivisayaṁ, amuttā mārabandhanā..

“ye ca rattindivā yuttā, sammāsambuddhasāsane.

te nibbāpenti rāgaggiṁ, niccaṁ asubhasaññino..

“dosaggiṁ pana mettāya, nibbāpenti naruttamā.

mohaggiṁ pana paññāya, yāyaṁ nibbedhagāminī..

“te nibbāpetvā nipakā, rattindivamatanditā.

asesaṁ parinibbanti, asesaṁ dukkhamaccaguṁ..

“ariyaddasā vedaguno, sammadaññāya paṇḍitā.

jātikkhayamabhiññāya, nāgacchanti punabbhavan”-ti..

ayampi attho vutto bhagavatā, iti me sutanti. catutthaṁ.

5. upaparikkhasuttaṁ

94. vuttañhetaṁ bhagavatā, vuttamarahatāti me sutaṁ --

“tathā tathā, bhikkhave, bhikkhu upaparikkheyya yathā yathāssa {yathā yathā (bahūsu)} upaparikkhato bahiddhā cassa viññāṇaṁ avikkhittaṁ avisaṭaṁ ajjhattaṁ asaṇṭhitaṁ anupādāya na paritasseyya. bahiddhā, bhikkhave, viññāṇe avikkhitte avisaṭe sati ajjhattaṁ asaṇṭhite anupādāya aparitassato āyatiṁ jātijarāmaraṇadukkhasamudayasambhavo na hotī” ti. etamatthaṁ bhagavā avoca. tatthetaṁ iti vuccati --

“sattasaṅgappahīnassa, netticchinnassa bhikkhuno.

vikkhīṇo jātisaṁsāro, natthi tassa punabbhavo” ti..

ayampi attho vutto bhagavatā, iti me sutanti. pañcamaṁ.

6. kāmūpapattisuttaṁ

95. vuttañhetaṁ bhagavatā, vuttamarahatāti me sutaṁ --

“tisso imā, bhikkhave, kāmūpapattiyo {kāmuppattiyo (sī0)}. katamā tisso? paccupaṭṭhitakāmā, nimmānaratino, paranimmitavasavattino -- imā kho, bhikkhave, tisso kāmūpapattiyo” ti. etamatthaṁ bhagavā avoca. tatthetaṁ iti vuccati --

“paccupaṭṭhitakāmā ca, ye devā vasavattino.

nimmānaratino devā, ye caññe kāmabhogino.

itthabhāvaññathābhāvaṁ, saṁsāraṁ nātivattare..

“etamādīnavaṁ ñatvā, kāmabhogesu paṇḍito.

sabbe pariccaje kāme, ye dibbā ye ca mānusā..

“piyarūpasātagadhitaṁ, chetvā sotaṁ duraccayaṁ.

asesaṁ parinibbanti, asesaṁ dukkhamaccaguṁ..

“ariyaddasā vedaguno, sammadaññāya paṇḍitā.

jātikkhayamabhiññāya, nāgacchanti punabbhavan”-ti..

ayampi attho vutto bhagavatā, iti me sutanti. chaṭṭhaṁ.

7. kāmayogasuttaṁ

96. vuttañhetaṁ bhagavatā, vuttamarahatāti me sutaṁ --

“kāmayogayutto, bhikkhave, bhavayogayutto āgāmī hoti āgantā {āgantvā (syā0 ka0)} itthattaṁ. kāmayogavisaṁyutto, bhikkhave, bhavayogayutto anāgāmī hoti anāgantā itthattaṁ. kāmayogavisaṁyutto, bhikkhave, bhavayogavisaṁyutto arahā hoti, khīṇāsavo” ti. etamatthaṁ bhagavā avoca. tatthetaṁ iti vuccati --

“kāmayogena saṁyuttā, bhavayogena cūbhayaṁ.

sattā gacchanti saṁsāraṁ, jātimaraṇagāmino..

“ye ca kāme pahantvāna, appattā āsavakkhayaṁ.

bhavayogena saṁyuttā, anāgāmīti vuccare..

“ye ca kho chinnasaṁsayā, khīṇamānapunabbhavā.

te ve pāraṅgatā loke, ye pattā āsavakkhayan”-ti..

ayampi attho vutto bhagavatā, iti me sutanti. sattamaṁ.

kalyāṇasīlasuttaṁ

97. vuttañhetaṁ bhagavatā, vuttamarahatāti me sutaṁ --

“kalyāṇasīlo, bhikkhave, bhikkhu kalyāṇadhammo kalyāṇapañño imasmiṁ dhammavinaye `kevalī vusitavā uttamapuriso'ti vuccati --

“kathañca, bhikkhave, bhikkhu kalyāṇasīlo hoti? idha, bhikkhave, bhikkhu sīlavā hoti, pātimokkhasaṁvarasaṁvuto viharati, ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. evaṁ kho, bhikkhave, bhikkhu kalyāṇasīlo hoti. iti kalyāṇasīlo.

“kalyāṇadhammo ca kathaṁ hoti? idha, bhikkhave, bhikkhu sattannaṁ bodhipakkhiyānaṁ dhammānaṁ bhāvanānuyogamanuyutto viharati. evaṁ kho, bhikkhave, bhikkhu kalyāṇadhammo hoti. iti kalyāṇasīlo, kalyāṇadhammo.

“kalyāṇapañño ca kathaṁ hoti ? idha, bhikkhave, bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. evaṁ kho, bhikkhave, bhikkhu kalyāṇapañño hoti.

“iti kalyāṇasīlo kalyāṇadhammo kalyāṇapañño imasmiṁ dhammavinaye `kevalī vusitavā uttamapuriso'ti vuccatī” ti. etamatthaṁ bhagavā avoca. tatthetaṁ iti vuccati --

“yassa kāyena vācāya, manasā natthi dukkaṭaṁ.

taṁ ve kalyāṇasīloti, āhu bhikkhuṁ hirīmanaṁ {hirīmataṁ (syā0 ka0)}..

“yassa dhammā subhāvitā, satta {patta (sabbattha)} sambodhigāmino.

taṁ ve kalyāṇadhammoti, āhu bhikkhuṁ anussadaṁ..

“yo dukkhassa pajānāti, idheva khayamattano.

taṁ ve kalyāṇapaññoti, āhu bhikkhuṁ anāsavaṁ..

“tehi dhammehi sampannaṁ, anīghaṁ chinnasaṁsayaṁ.

asitaṁ sabbalokassa, āhu sabbapahāyinan”-ti..

ayampi attho vutto bhagavatā, iti me sutanti. aṭṭhamaṁ.

9. dānasuttaṁ

98. vuttañhetaṁ bhagavatā, vuttamarahatāti me sutaṁ --

“dvemāni, bhikkhave, dānāni -- āmisadānañca dhammadānañca. etadaggaṁ, bhikkhave, imesaṁ dvinnaṁ dānānaṁ yadidaṁ -- dhammadānaṁ.

“dveme, bhikkhave, saṁvibhāgā -- āmisasaṁvibhāgo ca dhammasaṁvibhāgo ca. etadaggaṁ, bhikkhave, imesaṁ dvinnaṁ saṁvibhāgānaṁ yadidaṁ -- dhammasaṁvibhāgo.

“dveme, bhikkhave, anuggahā -- āmisānuggaho ca dhammānuggaho ca. etadaggaṁ, bhikkhave, imesaṁ dvinnaṁ anuggahānaṁ yadidaṁ -- dhammānuggaho” ti. etamatthaṁ bhagavā avoca. tatthetaṁ iti vuccati --

“yamāhu dānaṁ paramaṁ anuttaraṁ, yaṁ saṁvibhāgaṁ bhagavā avaṇṇayi {avaṇṇayī (sī0)}.

aggamhi khettamhi pasannacitto, viññū pajānaṁ ko na yajetha kāle..

“ye ceva bhāsanti suṇanti cūbhayaṁ, pasannacittā sugatassa sāsane.

tesaṁ so attho paramo visujjhati, ye appamattā sugatassa sāsane” ti..

ayampi attho vutto bhagavatā, iti me sutanti. navamaṁ.

10. tevijjasuttaṁ

99. vuttañhetaṁ bhagavatā, vuttamarahatāti me sutaṁ --

“dhammenāhaṁ, bhikkhave, tevijjaṁ brāhmaṇaṁ paññāpemi, nāññaṁ lapitalāpanamattena.

“kathañcāhaṁ, bhikkhave, dhammena tevijjaṁ brāhmaṇaṁ paññāpemi, nāññaṁ lapitalāpanamattena? idha, bhikkhave, bhikkhu anekavihitaṁ pubbenivāsaṁ anussarati, seyyathidaṁ -- ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe -- `amutrāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto. so tato cuto amutra udapādiṁ. tatrāpāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto. so tato cuto idhūpapanno'ti. iti sākāraṁ sauddesaṁ anekavihitaṁ pubbenivāsaṁ anussarati. ayamassa paṭhamā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṁ appamattassa ātāpino pahitattassa viharato.

“puna caparaṁ, bhikkhave, bhikkhu dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti -- `ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā. te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā. ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā. te kāyassa bhedā paraṁ maraṇā sugatiṁ saggaṁ lokaṁ upapannā'ti. iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti. ayamassa dutiyā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṁ appamattassa ātāpino pahitattassa viharato.

“puna caparaṁ, bhikkhave, bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. ayamassa tatiyā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṁ appamattassa ātāpino pahitattassa viharato. evaṁ kho ahaṁ, bhikkhave, dhammena tevijjaṁ brāhmaṇaṁ paññāpemi, nāññaṁ lapitalāpanamattenā” ti. etamatthaṁ bhagavā avoca. tatthetaṁ iti vuccati --

“pubbenivāsaṁ yovedi {yovedi (sabbattha)}, saggāpāyañca passati.

atho {atha (syā0 ka0)} jātikkhayaṁ patto, abhiññāvosito muni..

“etāhi tīhi vijjāhi, tevijjo hoti brāhmaṇo.

tamahaṁ vadāmi tevijjaṁ, nāññaṁ lapitalāpanan”-ti..

ayampi attho vutto bhagavatā, iti me sutanti. dasamaṁ.

pañcamo vaggo niṭṭhito.

tassuddānaṁ --

pasāda jīvita saṅghāṭi, aggi upaparikkhayā.

upapatti {uppatti (sī0)} kāma kalyāṇaṁ, dānaṁ dhammena te dasāti..

tikanipāto niṭṭhito.

4. catukkanipāto

1. brāhmaṇadhammayāgasuttaṁ

100. vuttañhetaṁ bhagavatā, vuttamarahatāti me sutaṁ --

“ahamasmi, bhikkhave, brāhmaṇo yācayogo sadā payatapāṇi {payatapāṇī (sī0 syā0)} antimadehadharo anuttaro bhisakko sallakatto. tassa me tumhe puttā orasā mukhato jātā dhammajā dhammanimmitā dhammadāyādā, no āmisadāyādā.

“dvemāni, bhikkhave, dānāni -- āmisadānañca dhammadānañca. etadaggaṁ, bhikkhave, imesaṁ dvinnaṁ dānānaṁ yadidaṁ -- dhammadānaṁ.

“dveme, bhikkhave, saṁvibhāgā -- āmisasaṁvibhāgo ca dhammasaṁvibhāgo ca. etadaggaṁ, bhikkhave, imesaṁ dvinnaṁ saṁvibhāgānaṁ yadidaṁ -- dhammasaṁvibhāgo.

“dveme, bhikkhave, anuggahā -- āmisānuggaho ca dhammānuggaho ca. etadaggaṁ, bhikkhave, imesaṁ dvinnaṁ anuggahānaṁ yadidaṁ -- dhammānuggaho.

“dveme, bhikkhave, yāgā -- āmisayāgo ca dhammayāgo ca. etadaggaṁ, bhikkhave, imesaṁ dvinnaṁ yāgānaṁ yadidaṁ -- dhammayāgo” ti. etamatthaṁ bhagavā avoca. tatthetaṁ iti vuccati --

“yo dhammayāgaṁ ayajī amaccharī, tathāgato sabbabhūtānukampī {sabbasattānukampī (syā0) aṭṭhakathāyampi}.

taṁ tādisaṁ devamanussaseṭṭhaṁ, sattā namassanti bhavassa pāragu” nti..

ayampi attho vutto bhagavatā, iti me sutanti. paṭhamaṁ.

2. sulabhasuttaṁ

101. vuttañhetaṁ bhagavatā, vuttamarahatāti me sutaṁ --

“cattārimāni, bhikkhave, appāni ceva sulabhāni ca, tāni ca anavajjāni. katamāni cattāri? paṁsukūlaṁ, bhikkhave, cīvarānaṁ appañca sulabhañca, tañca anavajjaṁ. piṇḍiyālopo, bhikkhave, bhojanānaṁ appañca sulabhañca, tañca anavajjaṁ. rukkhamūlaṁ, bhikkhave, senāsanānaṁ appañca sulabhañca, tañca anavajjaṁ. pūtimuttaṁ, bhikkhave, bhesajjānaṁ appañca sulabhañca tañca anavajjaṁ. imāni kho, bhikkhave, cattāri appāni ceva sulabhāni ca, tāni ca anavajjāni. yato kho, bhikkhave, bhikkhu appena ca tuṭṭho hoti sulabhena ca (anavajjena ca) {( ...) natthi sī0 pī0 ka0 potthakesu ca aṅguttare ca}, imassāhaṁ aññataraṁ sāmaññaṅganti vadāmī” ti. etamatthaṁ bhagavā avoca. tatthetaṁ iti vuccati --

“anavajjena tuṭṭhassa, appena sulabhena ca.

na senāsanamārabbha, cīvaraṁ pānabhojanaṁ.

vighāto hoti cittassa, disā nappaṭihaññati..

“ye cassa {yepassa (syā0)} dhammā akkhātā, sāmaññassānulomikā.

adhiggahitā tuṭṭhassa, appamattassa bhikkhuno” ti {sikkhatoti (sī0 ka0)}..

ayampi attho vutto bhagavatā, iti me sutanti. dutiyaṁ.

3. āsavakkhayasuttaṁ

102. vuttañhetaṁ bhagavatā, vuttamarahatāti me sutaṁ --

“jānatohaṁ, bhikkhave, passato āsavānaṁ khayaṁ vadāmi, no ajānato no apassato. kiñca, bhikkhave, jānato, kiṁ passato āsavānaṁ khayo hoti? idaṁ dukkhanti, bhikkhave, jānato passato āsavānaṁ khayo hoti. ayaṁ dukkhasamudayoti, bhikkhave, jānato passato āsavānaṁ khayo hoti. ayaṁ dukkhanirodhoti, bhikkhave, jānato passato āsavānaṁ khayo hoti. ayaṁ dukkhanirodhagāminī paṭipadāti, bhikkhave, jānato passato āsavānaṁ khayo hoti. evaṁ kho, bhikkhave, jānato evaṁ passato āsavānaṁ khayo hotī” ti. etamatthaṁ bhagavā avoca. tatthetaṁ iti vuccati --

“sekhassa sikkhamānassa, ujumaggānusārino.

khayasmiṁ paṭhamaṁ ñāṇaṁ, tato aññā anantarā..

“tato aññā vimuttassa, vimuttiñāṇamuttamaṁ.

uppajjati khaye ñāṇaṁ, khīṇā saṁyojanā iti..

“na tvevidaṁ kusītena, bālenamavijānatā.

nibbānaṁ adhigantabbaṁ, sabbaganthappamocanan”-ti..

ayampi attho vutto bhagavatā, iti me sutanti. tatiyaṁ.

4. samaṇabrāhmaṇasuttaṁ

103. vuttañhetaṁ bhagavatā, vuttamarahatāti me sutaṁ --

“ye hi keci, bhikkhave, samaṇā vā brāhmaṇā vā `idaṁ dukkha'nti yathābhūtaṁ nappajānanti; `ayaṁ dukkhasamudayo'ti yathābhūtaṁ nappajānanti; `ayaṁ dukkhanirodho'ti yathābhūtaṁ nappajānanti; `ayaṁ dukkhanirodhagāminī paṭipadā'ti yathābhūtaṁ nappajānanti -- na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca panete āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti.

“ye ca kho keci, bhikkhave, samaṇā vā brāhmaṇā vā `idaṁ dukkha'nti yathābhūtaṁ pajānanti; `ayaṁ dukkhasamudayo'ti yathābhūtaṁ pajānanti; `ayaṁ dukkhanirodho'ti yathābhūtaṁ pajānanti; `ayaṁ dukkhanirodhagāminī paṭipadā'ti yathābhūtaṁ pajānanti -- te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī” ti. etamatthaṁ bhagavā avoca. tatthetaṁ iti vuccati --

“ye dukkhaṁ nappajānanti, atho dukkhassa sambhavaṁ.

yattha ca sabbaso dukkhaṁ, asesaṁ uparujjhati.

tañca maggaṁ na jānanti, dukkhūpasamagāminaṁ..

“cetovimuttihīnā te, atho paññāvimuttiyā.

abhabbā te antakiriyāya, te ve jātijarūpagā..

“ye ca dukkhaṁ pajānanti, atho dukkhassa sambhavaṁ.

yattha ca sabbaso dukkhaṁ, asesaṁ uparujjhati.

tañca maggaṁ pajānanti, dukkhūpasamagāminaṁ..

“cetovimuttisampannā, atho paññāvimuttiyā.

bhabbā te antakiriyāya, na te jātijarūpagā” ti..

ayampi attho vutto bhagavatā, iti me sutanti. catutthaṁ.

5. sīlasampannasuttaṁ

104. vuttañhetaṁ bhagavatā, vuttamarahatāti me sutaṁ --

“ye te, bhikkhave, bhikkhū sīlasampannā samādhisampannā paññāsampannā vimuttisampannā vimuttiñāṇadassanasampannā ovādakā viññāpakā sandassakā samādapakā samuttejakā sampahaṁsakā alaṁsamakkhātāro saddhammassa dassanampahaṁ, bhikkhave, tesaṁ bhikkhūnaṁ bahūpakāraṁ vadāmi; savanampahaṁ, bhikkhave, tesaṁ bhikkhūnaṁ bahūpakāraṁ vadāmi; upasaṅkamanampahaṁ, bhikkhave, tesaṁ bhikkhūnaṁ bahūpakāraṁ vadāmi; payirupāsanampahaṁ, bhikkhave, tesaṁ bhikkhūnaṁ bahūpakāraṁ vadāmi; anussaraṇampahaṁ, bhikkhave, tesaṁ bhikkhūnaṁ bahūpakāraṁ vadāmi; anupabbajjampahaṁ {anussatimpahaṁ (syā0)}, bhikkhave, tesaṁ bhikkhūnaṁ bahūpakāraṁ vadāmi. taṁ kissa hetu? tathārūpe, bhikkhave, bhikkhū sevato bhajato payirupāsato aparipūropi sīlakkhandho bhāvanāpāripūriṁ gacchati, aparipūropi samādhikkhandho bhāvanāpāripūriṁ gacchati, aparipūropi paññākkhandho bhāvanāpāripūriṁ gacchati, aparipūropi vimuttikkhandho bhāvanāpāripūriṁ gacchati, aparipūropi vimuttiñāṇadassanakkhandho bhāvanāpāripūriṁ gacchati. evarūpā ca te, bhikkhave, bhikkhū satthārotipi vuccanti, satthavāhātipi vuccanti, raṇañjahātipi vuccanti, tamonudātipi vuccanti, ālokakarātipi vuccanti, obhāsakarātipi vuccanti, pajjotakarātipi vuccanti, ukkādhārātipi vuccanti, pabhaṅkarātipi vuccanti, ariyātipi vuccanti, cakkhumantotipi vuccantī” ti. etamatthaṁ bhagavā avoca. tatthetaṁ iti vuccati --

“pāmojjakaraṇaṁ ṭhānaṁ { ... karaṇaṭhānaṁ (sī0 syā0)}, etaṁ hoti vijānataṁ.

yadidaṁ bhāvitattānaṁ, ariyānaṁ dhammajīvinaṁ..

“te jotayanti saddhammaṁ, bhāsayanti pabhaṅkarā.

ālokakaraṇā dhīrā, cakkhumanto raṇañjahā..

“yesaṁ ve sāsanaṁ sutvā, sammadaññāya paṇḍitā.

jātikkhayamabhiññāya, nāgacchanti punabbhavan”-ti..

ayampi attho vutto bhagavatā, iti me sutanti. pañcamaṁ.

6. taṇhuppādasuttaṁ

105. vuttañhetaṁ bhagavatā, vuttamarahatāti me sutaṁ --

“cattārome, bhikkhave, taṇhuppādā, yattha bhikkhuno taṇhā uppajjamānā uppajjati. katame cattāro? cīvarahetu vā, bhikkhave, bhikkhuno taṇhā uppajjamānā uppajjati; piṇḍapātahetu vā, bhikkhave, bhikkhuno taṇhā uppajjamānā uppajjati; senāsanahetu vā, bhikkhave, bhikkhuno taṇhā uppajjamānā uppajjati; itibhavābhavahetu vā, bhikkhave, bhikkhuno taṇhā uppajjamānā uppajjati. ime kho, bhikkhave, cattāro taṇhuppādā yattha bhikkhuno taṇhā uppajjamānā uppajjatī” ti. etamatthaṁ bhagavā avoca. tatthetaṁ iti vuccati --

“taṇhādutiyo puriso, dīghamaddhāna saṁsaraṁ.

itthabhāvaññathābhāvaṁ, saṁsāraṁ nātivattati..

“etamādīnavaṁ ñatvā, taṇhaṁ dukkhassa sambhavaṁ.

vītataṇho anādāno, sato bhikkhu paribbaje” ti..

ayampi attho vutto bhagavatā, iti me sutanti. chaṭṭhaṁ.

7. sabrahmakasuttaṁ

106. vuttañhetaṁ bhagavatā, vuttamarahatāti me sutaṁ --

“sabrahmakāni, bhikkhave, tāni kulāni yesaṁ puttānaṁ mātāpitaro ajjhāgāre pūjitā honti. sapubbadevatāni, bhikkhave, tāni kulāni yesaṁ puttānaṁ mātāpitaro ajjhāgāre pūjitā honti. sapubbācariyakāni, bhikkhave, tāni kulāni yesaṁ puttānaṁ mātāpitaro ajjhāgāre pūjitā honti. sāhuneyyakāni, bhikkhave, tāni kulāni yesaṁ puttānaṁ mātāpitaro ajjhāgāre pūjitā honti.

“`brahmā'ti, bhikkhave, mātāpitūnaṁ etaṁ adhivacanaṁ. `pubbadevatā'ti, bhikkhave, mātāpitūnaṁ etaṁ adhivacanaṁ. `pubbācariyā'ti, bhikkhave, mātāpitūnaṁ etaṁ adhivacanaṁ. `āhuneyyā'ti, bhikkhave, mātāpitūnaṁ etaṁ adhivacanaṁ. taṁ kissa hetu? bahukārā, bhikkhave, mātāpitaro puttānaṁ āpādakā posakā imassa lokassa dassetāro” ti. etamatthaṁ bhagavā avoca. tatthetaṁ iti vuccati --

“brahmāti mātāpitaro, pubbācariyāti vuccare.

āhuneyyā ca puttānaṁ, pajāya anukampakā..

“tasmā hi ne namasseyya, sakkareyya ca paṇḍito.

annena atha pānena, vatthena sayanena ca.

ucchādanena nhāpanena {nahāpanena (sī0)}, pādānaṁ dhovanena ca..

“tāya naṁ pāricariyāya, mātāpitūsu paṇḍitā.

idheva naṁ pasaṁsanti, pecca sagge pamodatī” ti..

ayampi attho vutto bhagavatā, iti me sutanti. sattamaṁ.

8. bahukārasuttaṁ

107. vuttañhetaṁ bhagavatā, vuttamarahatāti me sutaṁ --

“bahukārā {bahūpakārā (sī0 pī0)}, bhikkhave, brāhmaṇagahapatikā tumhākaṁ ye vo {ye te (sabbattha)} paccupaṭṭhitā cīvarapiṇḍapātasenāsanagilānapaccayabhesajjaparikkhārehi. tumhepi, bhikkhave, bahukārā brāhmaṇagahapatikānaṁ yaṁ {ye (?)} nesaṁ dhammaṁ desetha ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsetha. evamidaṁ, bhikkhave, aññamaññaṁ nissāya brahmacariyaṁ vussati oghassa nittharaṇatthāya sammā dukkhassa antakiriyāyā” ti. etamatthaṁ bhagavā avoca. tatthetaṁ iti vuccati --

“sāgārā anagārā ca, ubho aññoññanissitā.

ārādhayanti saddhammaṁ, yogakkhemaṁ anuttaraṁ..

“sāgāresu ca cīvaraṁ, paccayaṁ sayanāsanaṁ.

anagārā paṭicchanti, parissayavinodanaṁ..

“sugataṁ {puggalaṁ (sī0 ka0)} pana nissāya, gahaṭṭhā gharamesino.

saddahānā arahataṁ, ariyapaññāya jhāyino..

“idha dhammaṁ caritvāna, maggaṁ sugatigāminaṁ.

nandino devalokasmiṁ, modanti kāmakāmino” ti..

ayampi attho vutto bhagavatā, iti me sutanti. aṭṭhamaṁ.

9. kuhasuttaṁ

108. vuttañhetaṁ bhagavatā, vuttamarahatāti me sutaṁ --

“ye keci, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā. apagatā ca te, bhikkhave, bhikkhū imasmā dhammavinayā; na ca te {na ca te bhikkhave bhikkhū (sī0 pī0 ka0)} imasmiṁ dhammavinaye vuddhiṁ virūḷhiṁ vepullaṁ āpajjanti. ye ca kho, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā. anapagatā ca te, bhikkhave, bhikkhū imasmā dhammavinayā; te ca imasmiṁ dhammavinaye {imasmiṁ ca te dhammavinaye (syā0), te bhikkhave bhikkhū imasmiṁ dhammavinaye (ka0)} vuddhiṁ virūḷhiṁ vepullaṁ āpajjantī” ti. etamatthaṁ bhagavā avoca. tatthetaṁ iti vuccati --

“kuhā thaddhā lapā siṅgī, unnaḷā asamāhitā.

na te dhamme virūhanti, sammāsambuddhadesite..

“nikkuhā nillapā dhīrā, atthaddhā susamāhitā.

te ve dhamme virūhanti, sammāsambuddhadesite” ti..

ayampi attho vutto bhagavatā, iti me sutanti. navamaṁ.

10. nadīsotasuttaṁ

109. vuttañhetaṁ bhagavatā, vuttamarahatāti me sutaṁ --

“seyyathāpi, bhikkhave, puriso nadiyā sotena ovuyheyya piyarūpasātarūpena. tamenaṁ cakkhumā puriso tīre ṭhito disvā evaṁ vadeyya -- `kiñcāpi kho tvaṁ, ambho purisa, nadiyā sotena ovuyhasi piyarūpasātarūpena, atthi cettha heṭṭhā rahado saūmi sāvaṭṭo sagaho sarakkhaso yaṁ tvaṁ, ambho purisa, rahadaṁ pāpuṇitvā maraṇaṁ vā nigacchasi maraṇamattaṁ vā dukkha'nti. atha kho so, bhikkhave, puriso tassa purisassa saddaṁ sutvā hatthehi ca pādehi ca paṭisotaṁ vāyameyya.

“upamā kho me ayaṁ, bhikkhave, katā atthassa viññāpanāya. ayaṁ cettha {ayaṁ cevettha (syā0)} attho -- `nadiyā soto'ti kho, bhikkhave, taṇhāyetaṁ adhivacanaṁ.

“`piyarūpaṁ sātarūpa'nti kho, bhikkhave, channetaṁ ajjhattikānaṁ āyatanānaṁ adhivacanaṁ.

“`heṭṭhā rahado'ti kho, bhikkhave, pañcannaṁ orambhāgiyānaṁ saṁyojanānaṁ adhivacanaṁ.

“`ūmibhaya'nti kho {sañīmīti kho (bahūsu)}, bhikkhave, kodhupāyāsassetaṁ adhivacanaṁ.

“`āvaṭṭa'nti kho {sāvaṭṭoti kho (bahūsu)}, bhikkhave, pañcannetaṁ kāmaguṇānaṁ adhivacanaṁ.

“`gaharakkhaso'ti kho {sagaho sarakkhasoti kho (bahūsu)}, bhikkhave, mātugāmassetaṁ adhivacanaṁ.

“`paṭisoto'ti kho, bhikkhave, nekkhammassetaṁ adhivacanaṁ.

“`hatthehi ca pādehi ca vāyāmo'ti kho, bhikkhave, vīriyārambhassetaṁ adhivacanaṁ.

“`cakkhumā puriso tīre ṭhitoti kho, bhikkhave, tathāgatassetaṁ adhivacanaṁ arahato sammāsambuddhassā” ti. etamatthaṁ bhagavā avoca. tatthetaṁ iti vuccati --

“sahāpi dukkhena jaheyya kāme, yogakkhemaṁ āyatiṁ patthayāno.

sammappajāno suvimuttacitto, vimuttiyā phassaye tattha tatth.

sa vedagū vūsitabrahmacariyo, lokantagū pāragatoti vuccatī” ti..

ayampi attho vutto bhagavatā, iti me sutanti. dasamaṁ.

11. carasuttaṁ

110. vuttañhetaṁ bhagavatā, vuttamarahatāti me sutaṁ --

“carato cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā. tañce, bhikkhave, bhikkhu adhivāseti nappajahati na vinodeti na byantīkaroti {byantikaroti (sī0 pī0), byantaṁ karoti (ka0)} anabhāvaṁ gameti. carampi, bhikkhave, bhikkhu evaṁbhūto anātāpī anottāpī {anottappī (sabbattha) dukanipāte, aṅguttare 1.4.11 passitabbaṁ} satataṁ samitaṁ kusīto hīnavīriyoti vuccati.

“ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā. tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṁ gameti. ṭhitopi, bhikkhave, bhikkhu evaṁbhūto anātāpī anottāpī satataṁ samitaṁ kusīto hīnavīriyoti vuccati.

“nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā. tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṁ gameti. nisinnopi, bhikkhave, bhikkhu evaṁbhūto anātāpī anottāpī satataṁ samitaṁ kusīto hīnavīriyoti vuccati.

“sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṁsāvitakko vā. tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṁ gameti. sayānopi, bhikkhave, bhikkhu jāgaro evaṁbhūto anātāpī anottāpī satataṁ samitaṁ kusīto hīnavīriyoti vuccati.

“carato cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā. tañce, bhikkhave, bhikkhu nādhivāseti pajahati vinodeti byantīkaroti anabhāvaṁ gameti. carampi, bhikkhave, bhikkhu evaṁbhūto ātāpī ottāpī {ottappī (sabbattha)} satataṁ samitaṁ āraddhavīriyo pahitattoti vuccati.

“ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā. tañce, bhikkhave, bhikkhu nādhivāseti pajahati vinodeti byantīkaroti anabhāvaṁ gameti. ṭhitopi, bhikkhave, bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati.

“nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā. tañce, bhikkhave, bhikkhu nādhivāseti pajahati vinodeti byantīkaroti anabhāvaṁ gameti. nisinnopi, bhikkhave, bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati.

“sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṁsāvitakko vā. tañce, bhikkhave, bhikkhu nādhivāseti pajahati vinodeti byantīkaroti anabhāvaṁ gameti. sayānopi, bhikkhave, bhikkhu jāgaro evaṁbhūto ātāpī ottāpī satataṁ samitaṁ āraddhavīriyo pahitattoti vuccatī” ti. etamatthaṁ bhagavā avoca. tatthetaṁ iti vuccati --

“caraṁ vā yadi vā tiṭṭhaṁ, nisinno uda vā sayaṁ.

yo vitakkaṁ vitakketi, pāpakaṁ gehanissitaṁ..

“kummaggaṁ paṭipanno {kummaggappaṭipanno (a0 ni0 4.11)} so, mohaneyyesu mucchito.

abhabbo tādiso bhikkhu, phuṭṭhuṁ sambodhimuttamaṁ..

“yo ca caraṁ vā tiṭṭhaṁ vā {yo caraṁ vā yadi vā tiṭṭhaṁ (syā0), yo caraṁ vātha tiṭṭhaṁ vā (sī0 ka0)}, nisinno uda vā sayaṁ.

vitakkaṁ samayitvāna, vitakkūpasame rato.

bhabbo so tādiso bhikkhu, phuṭṭhuṁ sambodhimuttaman”-ti..

ayampi attho vutto bhagavatā, iti me sutanti. ekādasamaṁ.

12. sampannasīlasuttaṁ

111. vuttañhetaṁ bhagavatā, vuttamarahatāti me sutaṁ --

“sampannasīlā, bhikkhave, viharatha {hotha (syā0)} sampannapātimokkhā; pātimokkhasaṁvarasaṁvutā viharatha ācāragocarasampannā aṇumattesu vajjesu bhayadassāvino; samādāya sikkhatha sikkhāpadesu.

“sampannasīlānaṁ vo, bhikkhave, viharataṁ {bhavataṁ (syā0)} sampannapātimokkhānaṁ pātimokkhasaṁvarasaṁvutānaṁ viharataṁ ācāragocarasampannānaṁ aṇumattesu vajjesu bhayadassāvīnaṁ samādāya sikkhataṁ sikkhāpadesu kimassa uttari karaṇīyaṁ {kimassa bhikkhave uttari karaṇīyaṁ (sabbattha)}?

“carato cepi, bhikkhave, bhikkhuno {abhijjhā byāpādo vigato (a0 ni0 4.12) aṭṭhakathāya sameti} bhijjhā vigatā {abhijjhā byāpādo vigato (a0 ni0 4.12) aṭakathāya sameti} hoti, byāpādo vigato hoti {thinamiddhaṁ uddhaccakukkuccaṁ vicikicchā (a0 ni0 4.12)}, thinamiddhaṁ vigataṁ hoti, uddhaccakukkuccaṁ vigataṁ hoti, vicikicchā {thinamiddhaṁ uddhaccakukkuccaṁ vicikiccā (a0 ni0 4.12)} pahīnā hoti, āraddhaṁ hoti vīriyaṁ asallīnaṁ, upaṭṭhitā sati asammuṭṭhā {appamuṭṭhā (syā0)}, passaddho kāyo asāraddho, samāhitaṁ cittaṁ ekaggaṁ. carampi, bhikkhave, bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati.

“ṭhitassa cepi, bhikkhave, bhikkhuno abhijjhā vigatā hoti byāpādo ...pe0 ... thinamiddhaṁ ... uddhaccakukkuccaṁ ... vicikicchā pahīnā hoti, āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ. ṭhitopi, bhikkhave, bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati.

“nisinnassa cepi, bhikkhave, bhikkhuno abhijjhā vigatā hoti, byāpādo ...pe0 ... thinamiddhaṁ ... uddhaccakukkuccaṁ ... vicikicchā pahīnā hoti, āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ. nisinnopi, bhikkhave, bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati.

“sayānassa cepi, bhikkhave, bhikkhuno jāgarassa abhijjhā vigatā hoti byāpādo ...pe0 ... thinamiddhaṁ ... uddhaccakukkuccaṁ ... vicikicchā pahīnā hoti, āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ. sayānopi, bhikkhave, bhikkhu jāgaro evaṁbhūto ātāpī ottāpī satataṁ samitaṁ āraddhavīriyo pahitattoti vuccatī” ti. etamatthaṁ bhagavā avoca. tatthetaṁ iti vuccati --

“yataṁ care yataṁ tiṭṭhe, yataṁ acche yataṁ saye.

yataṁ samiñjaye {samiñjaye (sī0 syā0)} bhikkhu, yatamenaṁ pasāraye..

“uddhaṁ tiriyaṁ apācīnaṁ, yāvatā jagato gati.

samavekkhitā ca dhammānaṁ, khandhānaṁ udayabbayaṁ..

“evaṁ vihārimātāpiṁ, santavuttimanuddhataṁ.

cetosamathasāmīciṁ, sikkhamānaṁ sadā sataṁ.

satataṁ pahitattoti, āhu bhikkhuṁ tathāvidhan”-ti..

ayampi attho vutto bhagavatā, iti me sutanti. dvādasamaṁ.

13. lokasuttaṁ

112. vuttañhetaṁ bhagavatā, vuttamarahatāti me sutaṁ --

“loko, bhikkhave, tathāgatena abhisambuddho: lokasmā tathāgato visaṁyutto. lokasamudayo, bhikkhave, tathāgatena abhisambuddho : lokasamudayo tathāgatassa pahīno. lokanirodho, bhikkhave, tathāgatena abhisambuddho: lokanirodho tathāgatassa sacchikato. lokanirodhagāminī paṭipadā, bhikkhave, tathāgatena abhisambuddhā: lokanirodhagāminī paṭipadā tathāgatassa bhāvitā.

“yaṁ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā yasmā taṁ tathāgatena abhisambuddhaṁ, tasmā tathāgatoti vuccati.

“yañca, bhikkhave, rattiṁ tathāgato anuttaraṁ sammāsambodhiṁ abhisambujjhati, yañca rattiṁ anupādisesāya nibbānadhātuyā parinibbāyati, yaṁ etasmiṁ antare bhāsati lapati niddisati, sabbaṁ taṁ tatheva hoti no aññathā, tasmā tathāgatoti vuccati.

“yathāvādī, bhikkhave, tathāgato tathākārī, yathākārī tathāvādī, iti yathāvādī tathākārī yathākārī tathāvādī, tasmā tathāgatoti vuccati.

“sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī, tasmā tathāgatoti vuccatī” ti. etamatthaṁ bhagavā avoca. tatthetaṁ iti vuccati --

“sabbalokaṁ {sabbaṁ lokaṁ (a0 ni0 4.23)} abhiññāya, sabbaloke yathātathaṁ.

sabbalokavisaṁyutto, sabbaloke anūpayo {anusayo (sī0), anupayo (syā0)}..

“sa ve {sabbe (sabbattha) a0 ni0 4.23 passitabbaṁ} sabbābhibhū dhīro, sabbaganthappamocano.

phuṭṭhāssa paramā santi, nibbānaṁ akutobhayaṁ..

“esa khīṇāsavo buddho, anīgho chinnasaṁsayo.

sabbakammakkhayaṁ patto, vimutto upadhisaṅkhaye..

“esa so bhagavā buddho, esa sīho anuttaro.

sadevakassa lokassa, brahmacakkaṁ pavattayi..

“iti devā manussā ca, ye buddhaṁ saraṇaṁ gatā.

saṅgamma taṁ namassanti, mahantaṁ vītasāradaṁ..

“danto damayataṁ seṭṭho, santo samayataṁ isi.

mutto mocayataṁ aggo, tiṇṇo tārayataṁ varo..

“iti hetaṁ namassanti, mahantaṁ vītasāradaṁ.

sadevakasmiṁ lokasmiṁ, natthi te paṭipuggalo” ti..

ayampi attho vutto bhagavatā, iti me sutanti. terasamaṁ.

catukkanipāto niṭṭhito.

tassuddānaṁ --

brāhmaṇasulabhā {brāhmaṇacattāri (sabbattha)} jānaṁ, samaṇasīlā taṇhā brahmā.

bahukārā kuhapurisā {kuhanā (syā0)}, cara sampanna lokena terasāti..

suttasaṅgaho --

sattavisekanipātaṁ, dukkaṁ bāvīsasuttasaṅgahitaṁ.

samapaññāsamathatikaṁ, terasa catukkañca iti yamidaṁ..

dvidasuttarasuttasate, saṅgāyitvā samādahiṁsu purā.

arahanto ciraṭṭhitiyā, tamāhu nāmena itivuttanti..

itivuttakapāḷi niṭṭhitā. 