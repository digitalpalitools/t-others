.. namo tassa bhagavato arahato sammāsambuddhassa..

khuddakanikāye

suttanipātapāḷi

1. uragavaggo

1. uragasuttaṁ

1.

yo {yo ve (syā0)} uppatitaṁ vineti kodhaṁ, visaṭaṁ sappavisaṁva osadhehi {osadhebhi (ka0)}.

so bhikkhu jahāti orapāraṁ, urago jiṇṇamivattacaṁ {jiṇṇamiva tacaṁ (sī0 syā0 kaṁ0 pī0), jiṇṇamivā tacaṁ (?)} purāṇaṁ..

2.

yo rāgamudacchidā asesaṁ, bhisapupphaṁva saroruhaṁ {sareruhaṁ (ka0)} vigayha.

so bhikkhu jahāti orapāraṁ, urago jiṇṇamivattacaṁ, purāṇaṁ..

3.

yo taṇhamudacchidā asesaṁ, saritaṁ sīghasaraṁ visosayitvā.

so bhikkhu jahāti orapāraṁ, urago jiṇṇamivattacaṁ purāṇaṁ..

4.

yo mānamudabbadhī asesaṁ, naḷasetuṁva sudubbalaṁ mahogho.

so bhikkhu jahāti orapāraṁ, urago jiṇṇamivattacaṁ purāṇaṁ..

5.

yo nājjhagamā bhavesu sāraṁ, vicinaṁ pupphamiva {pupphamiva (bahūsu)} udumbaresu.

so bhikkhu jahāti orapāraṁ, urago jiṇṇamivattacaṁ purāṇaṁ..

6.

yassantarato na santi kopā, itibhavābhavatañca {itibbhavābhavatañca (ka0)} vītivatto.

so bhikkhu jahāti orapāraṁ, urago jiṇṇamivattacaṁ purāṇaṁ..

7.

yassa vitakkā vidhūpitā, ajjhattaṁ suvikappitā asesā.

so bhikkhu jahāti orapāraṁ, urago jiṇṇamivattacaṁ purāṇaṁ..

8.

yo nāccasārī na paccasārī, sabbaṁ accagamā imaṁ papañcaṁ.

so bhikkhu jahāti orapāraṁ, urago jiṇṇamivattacaṁ purāṇaṁ..

9.

yo nāccasārī na paccasārī, sabbaṁ vitathamidanti ñatvā {utvā (syā0 pī0 ka0)} loke.

so bhikkhu jahāti orapāraṁ, urago jiṇṇamivattacaṁ purāṇaṁ..

10.

yo nāccasārī na paccasārī, sabbaṁ vitathamidanti vītalobho.

so bhikkhu jahāti orapāraṁ, urago jiṇṇamivattacaṁ purāṇaṁ..

11.

yo nāccasārī na paccasārī, sabbaṁ vitathamidanti vītarāgo.

so bhikkhu jahāti orapāraṁ, urago jiṇṇamivattacaṁ purāṇaṁ..

12.

yo nāccasārī na paccasārī, sabbaṁ vitathamidanti vītadoso.

so bhikkhu jahāti orapāraṁ, urago jiṇṇamivattacaṁ purāṇaṁ..

13.

yo nāccasārī na paccasārī, sabbaṁ vitathamidanti vītamoho.

so bhikkhu jahāti orapāraṁ, urago jiṇṇamivattacaṁ purāṇaṁ..

14.

yassānusayā na santi keci, mūlā ca akusalā samūhatāse.

so bhikkhu jahāti orapāraṁ, urago jiṇṇamivattacaṁ purāṇaṁ..

15.

yassa darathajā na santi keci, oraṁ āgamanāya paccayāse.

so bhikkhu jahāti orapāraṁ, urago jiṇṇamivattacaṁ purāṇaṁ..

16.

yassa vanathajā na santi keci, vinibandhāya bhavāya hetukappā.

so bhikkhu jahāti orapāraṁ, urago jiṇṇamivattacaṁ purāṇaṁ..

17.

yo nīvaraṇe pahāya pañca, anigho tiṇṇakathaṁkatho visallo.

so bhikkhu jahāti orapāraṁ, urago jiṇṇamivattacaṁ purāṇaṁ..

uragasuttaṁ paṭhamaṁ niṭṭhitaṁ.

2. dhaniyasuttaṁ

18.

“pakkodano duddhakhīrohamasmi, (iti dhaniyo gopo)

anutīre mahiyā samānavāso.

channā kuṭi āhito gini, atha ce patthayasī pavassa deva”..

19.

“akkodhano vigatakhilohamasmi {vigatakhīlohamasmi (sī0 pī0)}, (iti bhagavā)

anutīre mahiyekarattivāso.

vivaṭā kuṭi nibbuto gini, atha ce patthayasī pavassa deva”..

20.

“andhakamakasā na vijjare, (iti dhaniyo gopo)

kacche rūḷhatiṇe caranti gāvo.

vuṭṭhimpi saheyyumāgataṁ, atha ce patthayasī pavassa deva”..

21.

“baddhāsi bhisī susaṅkhatā, (iti bhagavā)

tiṇṇo pāragato vineyya oghaṁ.

attho bhisiyā na vijjati, atha ce patthayasī pavassa deva”..

22.

“gopī mama assavā alolā, (iti dhaniyo gopo)

dīgharattaṁ {dīgharatta (ka0)} saṁvāsiyā manāpā.

tassā na suṇāmi kiñci pāpaṁ, atha ce patthayasī pavassa deva”..

23.

“cittaṁ mama assavaṁ vimuttaṁ, (iti bhagavā)

dīgharattaṁ paribhāvitaṁ sudantaṁ.

pāpaṁ pana me na vijjati, atha ce patthayasī pavassa deva”..

24.

“attavetanabhatohamasmi, (iti dhaniyo gopo)

puttā ca me samāniyā arogā.

tesaṁ na suṇāmi kiñci pāpaṁ, atha ce patthayasī pavassa deva”..

25.

“nāhaṁ bhatakosmi kassaci, (iti bhagavā)

nibbiṭṭhena carāmi sabbaloke.

attho bhatiyā na vijjati, atha ce patthayasī pavassa deva”..

26.

“atthi vasā atthi dhenupā, (iti dhaniyo gopo)

godharaṇiyo paveṇiyopi atthi.

usabhopi gavampatīdha atthi, atha ce patthayasī pavassa deva”..

27.

“natthi vasā natthi dhenupā, (iti bhagavā)

godharaṇiyo paveṇiyopi natthi.

usabhopi gavampatīdha natthi, atha ce patthayasī pavassa deva”..

28.

“khilā nikhātā asampavedhī, (iti dhaniyo gopo)

dāmā muñjamayā navā susaṇṭhānā.

na hi sakkhinti dhenupāpi chettuṁ {chetuṁ (ka0)}, atha ce patthayasī pavassa deva”..

29.

“usabhoriva chetva {chetvā (syā0 ka0)} bandhanāni, (iti bhagavā)

nāgo pūtilataṁva dālayitvā {pūtilataṁ padālayitvā (syā0 ka0)}.

nāhaṁ punupessaṁ {puna upessaṁ (sī0 syā0 kaṁ0 pī0), punupeyya (ka0)} gabbhaseyyaṁ, atha ce patthayasī pavassa deva”..

30.

“ninnañca thalañca pūrayanto, mahāmegho pavassi tāvadeva.

sutvā devassa vassato, imamatthaṁ dhaniyo abhāsatha..

31.

“lābhā vata no anappakā, ye mayaṁ bhagavantaṁ addasāma.

saraṇaṁ taṁ upema cakkhuma, satthā no hohi tuvaṁ mahāmuni..

32.

“gopī ca ahañca assavā, brahmacariyaṁ {brahmacariya (ka0)} sugate carāmase.

jātimaraṇassa pāragū {pāragā (sī0 syā0 kaṁ0 pī0)}, dukkhassantakarā bhavāmase”..

33.

“nandati puttehi puttimā, (iti māro pāpimā)

gomā {gomiko (sī0 pī0), gopiko (syā0 kaṁ0), gopiyo (ka0)} gohi tatheva nandati.

upadhī hi narassa nandanā, na hi so nandati yo nirūpadhi”..

34.

“socati puttehi puttimā, (iti bhagavā)

gopiyo gohi tatheva socati.

upadhī hi narassa socanā, na hi so socati yo nirūpadhī” ti..

dhaniyasuttaṁ dutiyaṁ niṭṭhitaṁ.

3. khaggavisāṇasuttaṁ

35.

sabbesu bhūtesu nidhāya daṇḍaṁ, aviheṭhayaṁ aññatarampi tesaṁ.

na puttamiccheyya kuto sahāyaṁ, eko care khaggavisāṇakappo..

36.

saṁsaggajātassa bhavanti snehā, snehanvayaṁ dukkhamidaṁ pahoti.

ādīnavaṁ snehajaṁ pekkhamāno, eko care khaggavisāṇakappo..

37.

mitte suhajje anukampamāno, hāpeti atthaṁ paṭibaddhacitto.

etaṁ bhayaṁ santhave {sandhave (ka0)} pekkhamāno, eko care khaggavisāṇakappo..

38.

vaṁso visālova yathā visatto, puttesu dāresu ca yā apekkhā.

vaṁsakkaḷīrova {vaṁsakaḷīrova (sī0), vaṁsākaḷīrova (syā0 kaṁ0 pī0), vaṁsekaḷīrova (niddesa)} sajjamāno, eko care khaggavisāṇakappo..

39.

migo araññamhi yathā abaddho {abandho (syā0 kaṁ0)}, yenicchakaṁ gacchati gocarāya.

viññū naro seritaṁ pekkhamāno, eko care khaggavisāṇakappo..

40.

āmantanā hoti sahāyamajjhe, vāse ṭhāne gamane cārikāya.

anabhijjhitaṁ seritaṁ pekkhamāno, eko care khaggavisāṇakappo..

41.

khiḍḍā ratī hoti sahāyamajjhe, puttesu ca vipulaṁ hoti pemaṁ.

piyavippayogaṁ vijigucchamāno, eko care khaggavisāṇakappo..

42.

cātuddiso appaṭigho ca hoti, santussamāno itarītarena.

parissayānaṁ sahitā achambhī, eko care khaggavisāṇakappo..

43.

dussaṅgahā pabbajitāpi eke, atho gahaṭṭhā gharamāvasantā.

appossukko paraputtesu hutvā, eko care khaggavisāṇakappo..

44.

oropayitvā gihibyañjanāni {gihivyañjanāni (syā0 kaṁ0 pī0)}, sañchinnapatto {saṁsīnapatto (sī0)} yathā koviḷāro.

chetvāna vīro gihibandhanāni, eko care khaggavisāṇakappo..

45.

sace labhetha nipakaṁ sahāyaṁ, saddhiṁ caraṁ sādhuvihāridhīraṁ.

abhibhuyya sabbāni parissayāni, careyya tenattamano satīmā..

46.

no ce labhetha nipakaṁ sahāyaṁ, saddhiṁ caraṁ sādhuvihāridhīraṁ.

rājāva raṭṭhaṁ vijitaṁ pahāya, eko care mātaṅgaraññeva nāgo..

47.

addhā pasaṁsāma sahāyasampadaṁ, seṭṭhā samā sevitabbā sahāyā.

ete aladdhā anavajjabhojī, eko care khaggavisāṇakappo..

48.

disvā suvaṇṇassa pabhassarāni, kammāraputtena suniṭṭhitāni.

saṅghaṭṭamānāni duve bhujasmiṁ, eko care khaggavisāṇakappo..

49.

evaṁ dutiyena {dutiyena (sabbattha)} sahā mamassa, vācābhilāpo abhisajjanā vā.

etaṁ bhayaṁ āyatiṁ pekkhamāno, eko care khaggavisāṇakappo..

50.

kāmā hi citrā madhurā manoramā, virūparūpena mathenti cittaṁ.

ādīnavaṁ kāmaguṇesu disvā, eko care khaggavisāṇakappo..

51.

ītī ca gaṇḍo ca upaddavo ca, rogo ca sallañca bhayañca metaṁ.

etaṁ bhayaṁ kāmaguṇesu disvā, eko care khaggavisāṇakappo..

52.

sītañca uṇhañca khudaṁ pipāsaṁ, vātātape ḍaṁsasarīsape {ḍaṁsasiriṁsape (sī0 syā0 kaṁ0 pī0)} ca.

sabbānipetāni abhisambhavitvā, eko care khaggavisāṇakappo..

53.

nāgova yūthāni vivajjayitvā, sañjātakhandho padumī uḷāro.

yathābhirantaṁ viharaṁ {vihare (sī0 pī0 niddesa)} araññe, eko care khaggavisāṇakappo..

54.

aṭṭhānataṁ saṅgaṇikāratassa, yaṁ phassaye {phussaye (syā0)} sāmayikaṁ vimuttiṁ.

ādiccabandhussa vaco nisamma, eko care khaggavisāṇakappo..

55.

diṭṭhīvisūkāni upātivatto, patto niyāmaṁ paṭiladdhamaggo.

uppannañāṇomhi anaññaneyyo, eko care khaggavisāṇakappo..

56.

nillolupo nikkuho nippipāso, nimmakkho niddhantakasāvamoho.

nirāsayo {nirāsāso (ka0)} sabbaloke bhavitvā, eko care khaggavisāṇakappo..

57.

pāpaṁ sahāyaṁ parivajjayetha, anatthadassiṁ visame niviṭṭhaṁ.

sayaṁ na seve pasutaṁ pamattaṁ, eko care khaggavisāṇakappo..

58.

bahussutaṁ dhammadharaṁ bhajetha, mittaṁ uḷāraṁ paṭibhānavantaṁ.

aññāya atthāni vineyya kaṅkhaṁ, eko care khaggavisāṇakappo..

59.

khiḍḍaṁ ratiṁ kāmasukhañca loke, analaṅkaritvā anapekkhamāno.

vibhūsanaṭṭhānā virato saccavādī, eko care khaggavisāṇakappo..

60.

puttañca dāraṁ pitarañca mātaraṁ, dhanāni dhaññāni ca bandhavāni {bandhavāni ca (pī0)}.

hitvāna kāmāni yathodhikāni, eko care khaggavisāṇakappo..

61.

saṅgo eso parittamettha sokhyaṁ, appassādo dukkhamettha bhiyyo.

gaḷo eso iti ñatvā mutīmā {matīmā (syā0 ka0)}, eko care khaggavisāṇakappo..

62.

sandālayitvāna {padālayitvāna (ka0)} saṁyojanāni, jālaṁva bhetvā salilambucārī.

aggīva daḍḍhaṁ anivattamāno, eko care khaggavisāṇakappo..

63.

okkhittacakkhū na ca pādalolo, guttindriyo rakkhitamānasāno.

anavassuto apariḍayhamāno, eko care khaggavisāṇakappo..

64.

ohārayitvā gihibyañjanāni, sañchannapatto {sañchinnapatto (syā0 pī0), pacchinnapatto (ka0)} yathā pārichatto.

kāsāyavattho abhinikkhamitvā, eko care khaggavisāṇakappo..

65.

rasesu gedhaṁ akaraṁ alolo, anaññaposī sapadānacārī.

kule kule appaṭibaddhacitto {appaṭibandhacitto (ka0)}, eko care khaggavisāṇakappo..

66.

pahāya pañcāvaraṇāni cetaso, upakkilese byapanujja sabbe.

anissito chetva {chetvā (syā0 pī0 ka0)} sinehadosaṁ {snehadosaṁ (ka0)}, eko care khaggavisāṇakappo..

67.

vipiṭṭhikatvāna sukhaṁ dukhañca, pubbeva ca somanassadomanassaṁ.

laddhānupekkhaṁ samathaṁ visuddhaṁ, eko care khaggavisāṇakappo..

68.

āraddhavīriyo paramatthapattiyā, alīnacitto akusītavutti.

daḷhanikkamo thāmabalūpapanno, eko care khaggavisāṇakappo..

69.

paṭisallānaṁ jhānamariñcamāno, dhammesu niccaṁ anudhammacārī.

ādīnavaṁ sammasitā bhavesu, eko care khaggavisāṇakappo..

70.

taṇhakkhayaṁ patthayamappamatto, aneḷamūgo {anelamūgo (syā0 pī0 ka0)} sutavā satīmā.

saṅkhātadhammo niyato padhānavā, eko care khaggavisāṇakappo..

71.

sīhova saddesu asantasanto, vātova jālamhi asajjamāno.

padumaṁva toyena alippamāno {alimpamāno (sī0 syā0 ka0)}, eko care khaggavisāṇakappo..

72.

sīho yathā dāṭhabalī pasayha, rājā migānaṁ abhibhuyya cārī.

sevetha pantāni senāsanāni, eko care khaggavisāṇakappo..

73.

mettaṁ upekkhaṁ karuṇaṁ vimuttiṁ, āsevamāno muditañca kāle.

sabbena lokena avirujjhamāno, eko care khaggavisāṇakappo..

74.

rāgañca dosañca pahāya mohaṁ, sandālayitvāna saṁyojanāni.

asantasaṁ jīvitasaṅkhayamhi, eko care khaggavisāṇakappo..

75.

bhajanti sevanti ca kāraṇatthā, nikkāraṇā dullabhā ajja mittā.

attaṭṭhapaññā asucī manussā, eko care khaggavisāṇakappo..

khaggavisāṇasuttaṁ tatiyaṁ niṭṭhitaṁ.

4. kasibhāradvājasuttaṁ

evaṁ me sutaṁ -- ekaṁ samayaṁ bhagavā magadhesu viharati dakkhiṇāgirismiṁ {dakkhiṇagirismiṁ (ka0)} ekanāḷāyaṁ brāhmaṇagāme. tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle. atha kho bhagavā pubbaṇhasamayaṁ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami. tena kho pana samayena kasibhāradvājassa brāhmaṇassa parivesanā vattati. atha kho bhagavā yena parivesanā tenupasaṅkami; upasaṅkamitvā ekamantaṁ aṭṭhāsi.

addasā kho kasibhāradvājo brāhmaṇo bhagavantaṁ piṇḍāya ṭhitaṁ. disvāna bhagavantaṁ etadavoca -- “ahaṁ kho, samaṇa, kasāmi ca vapāmi ca; kasitvā ca vapitvā ca bhuñjāmi. tvampi, samaṇa, kasassu ca vapassu ca; kasitvā ca vapitvā ca bhuñjassū” ti.

“ahampi kho, brāhmaṇa, kasāmi ca vapāmi ca; kasitvā ca vapitvā ca bhuñjāmī” ti. “na kho pana mayaṁ {na kho pana samaṇa (syā0)} passāma bhoto gotamassa yugaṁ vā naṅgalaṁ vā phālaṁ vā pācanaṁ vā balibadde {balivadde (sī0 pī0), balībadde (?)} vā. atha ca pana bhavaṁ gotamo evamāha -- `ahampi kho, brāhmaṇa, kasāmi ca vapāmi ca; kasitvā ca vapitvā ca bhuñjāmī” 'ti.

atha kho kasibhāradvājo brāhmaṇo bhagavantaṁ gāthāya ajjhabhāsi --

76.

“kassako paṭijānāsi, na ca passāma te kasiṁ.

kasiṁ no pucchito brūhi, yathā jānemu te kasiṁ”..

77.

“saddhā bījaṁ tapo vuṭṭhi, paññā me yuganaṅgalaṁ.

hirī īsā mano yottaṁ, sati me phālapācanaṁ..

78.

“kāyagutto vacīgutto, āhāre udare yato.

saccaṁ karomi niddānaṁ, soraccaṁ me pamocanaṁ..

79.

“vīriyaṁ me dhuradhorayhaṁ, yogakkhemādhivāhanaṁ.

gacchati anivattantaṁ, yattha gantvā na socati..

80.

“evamesā kasī kaṭṭhā, sā hoti amatapphalā.

etaṁ kasiṁ kasitvāna, sabbadukkhā pamuccatī” ti..

atha kho kasibhāradvājo brāhmaṇo mahatiyā kaṁsapātiyā pāyasaṁ {pāyāsaṁ (sabbattha)} vaḍḍhetvā bhagavato upanāmesi -- “bhuñjatu bhavaṁ gotamo pāyasaṁ. kassako bhavaṁ; yaṁ hi bhavaṁ gotamo amatapphalaṁ {amatapphalampi (saṁ0 ni0 1.197)} kasiṁ kasatī” ti.

81.

“gāthābhigītaṁ me abhojaneyyaṁ, sampassataṁ brāhmaṇa nesa dhammo.

gāthābhigītaṁ panudanti buddhā, dhamme satī brāhmaṇa vuttiresā..

82.

“aññena ca kevalinaṁ mahesiṁ, khīṇāsavaṁ kukkuccavūpasantaṁ.

annena pānena upaṭṭhahassu, khettaṁ hi taṁ puññapekkhassa hotī” ti..

“atha kassa cāhaṁ, bho gotama, imaṁ pāyasaṁ dammī” ti? “na khvāhaṁ taṁ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yassa so pāyaso bhutto sammā pariṇāmaṁ gaccheyya, aññatra tathāgatassa vā tathāgatasāvakassa vā. tena hi tvaṁ, brāhmaṇa, taṁ pāyasaṁ appaharite vā chaḍḍehi appāṇake vā udake opilāpehī” ti.

atha kho kasibhāradvājo brāhmaṇo taṁ pāyasaṁ appāṇake udake opilāpesi. atha kho so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati {sandhūmāyati sampadhūmāyati (syā0)}. seyyathāpi nāma phālo divasaṁ santatto {divasasantatto (sī0 syā0 kaṁ0 pī0)} udake pakkhitto cicciṭāyati ciṭiciṭāyati sandhūpāyati sampadhūpāyati; evameva so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati.

atha kho kasibhāradvājo brāhmaṇo saṁviggo lomahaṭṭhajāto yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavantaṁ etadavoca -- “abhikkantaṁ, bho gotama, abhikkantaṁ, bho gotama! seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya, cakkhumanto rūpāni dakkhantīti {dakkhintīti (sī0 syā0 kaṁ0 pī0)}; evamevaṁ bhotā gotamena anekapariyāyena dhammo pakāsito. esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca, labheyyāhaṁ bhoto gotamassa santike pabbajjaṁ, labheyyaṁ upasampadan”-ti.

alattha kho kasibhāradvājo brāhmaṇo bhagavato santike pabbajjaṁ, alattha upasampadaṁ. acirūpasampanno kho panāyasmā bhāradvājo eko vūpakaṭṭho appamatto ātāpī pahitatto viharanto nacirasseva -- yassatthāya kulaputtā sammadeva agārasmā anagāriyaṁ pabbajanti, tadanuttaraṁ -- brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā” ti abbhaññāsi. aññataro ca {aññataro ca kho (sī0 pī0), aññataro kho (syā0 kaṁ0 ka0)} panāyasmā bhāradvājo arahataṁ ahosīti.

kasibhāradvājasuttaṁ catutthaṁ niṭṭhitaṁ.

5. cundasuttaṁ

83.

“pucchāmi muniṁ pahūtapaññaṁ, (iti cundo kammāraputto)

buddhaṁ dhammassāmiṁ vītataṇhaṁ.

dvipaduttamaṁ {dipaduttamaṁ (sī0 syā0 kaṁ0 pī0)} sārathīnaṁ pavaraṁ, kati loke samaṇā tadiṅgha brūhi”..

84.

“caturo samaṇā na pañcamatthi, (cundāti bhagavā)

te te āvikaromi sakkhipuṭṭho.

maggajino maggadesako ca, magge jīvati yo ca maggadūsī”..

85.

“kaṁ maggajinaṁ vadanti buddhā, (iti cundo kammāraputto)

maggakkhāyī kathaṁ atulyo hoti.

magge jīvati me brūhi puṭṭho, atha me āvikarohi maggadūsiṁ” {maggadūsī (ka0)}..

86.

“yo tiṇṇakathaṁkatho visallo, nibbānābhirato anānugiddho.

lokassa sadevakassa netā, tādiṁ maggajinaṁ vadanti buddhā..

87.

“paramaṁ paramanti yodha ñatvā, akkhāti vibhajate idheva dhammaṁ.

taṁ kaṅkhachidaṁ muniṁ anejaṁ, dutiyaṁ bhikkhunamāhu maggadesiṁ..

88.

“yo dhammapade sudesite, magge jīvati saññato satīmā.

anavajjapadāni sevamāno, tatiyaṁ bhikkhunamāhu maggajīviṁ..

89.

“chadanaṁ katvāna subbatānaṁ, pakkhandī kuladūsako pagabbho.

māyāvī asaññato palāpo, patirūpena caraṁ sa maggadūsī..

90.

“ete ca paṭivijjhi yo gahaṭṭho, sutavā ariyasāvako sapañño.

sabbe netādisāti {sabbe ne tādisāti (sī0 syā0 pī0)} ñatvā, iti disvā na hāpeti tassa saddhā.

kathaṁ hi duṭṭhena asampaduṭṭhaṁ, suddhaṁ asuddhena samaṁ kareyyā” ti..

cundasuttaṁ pañcamaṁ niṭṭhitaṁ.

6. parābhavasuttaṁ

evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho sā devatā bhagavantaṁ gāthāya ajjhabhāsi --

91.

“parābhavantaṁ purisaṁ, mayaṁ pucchāma gotama {gotamaṁ (sī0 syā0)}.

bhagavantaṁ {bhavantaṁ (syā0 ka0)} puṭṭhumāgamma, kiṁ parābhavato mukhaṁ”..

92.

“suvijāno bhavaṁ hoti, suvijāno {duvijāno (syā0 ka0)} parābhavo.

dhammakāmo bhavaṁ hoti, dhammadessī parābhavo”..

93.

“iti hetaṁ vijānāma, paṭhamo so parābhavo.

dutiyaṁ bhagavā brūhi, kiṁ parābhavato mukhaṁ”..

94.

“asantassa piyā honti, sante na kurute piyaṁ.

asataṁ dhammaṁ roceti, taṁ parābhavato mukhaṁ”..

95.

“iti hetaṁ vijānāma, dutiyo so parābhavo.

tatiyaṁ bhagavā brūhi, kiṁ parābhavato mukhaṁ”..

96.

“niddāsīlī sabhāsīlī, anuṭṭhātā ca yo naro.

alaso kodhapaññāṇo, taṁ parābhavato mukhaṁ”..

97.

“iti hetaṁ vijānāma, tatiyo so parābhavo.

catutthaṁ bhagavā brūhi, kiṁ parābhavato mukhaṁ”..

98.

“yo mātaraṁ {yo mātaraṁ vā (sī0 syā0 kaṁ0 pī0)} pitaraṁ vā, jiṇṇakaṁ gatayobbanaṁ.

pahu santo na bharati, taṁ parābhavato mukhaṁ”..

99.

“iti hetaṁ vijānāma, catuttho so parābhavo.

pañcamaṁ bhagavā brūhi, kiṁ parābhavato mukhaṁ”..

100.

“yo brāhmaṇaṁ {yo brāhmaṇaṁ vā (sī0 syā0 kaṁ0 pī0)} samaṇaṁ vā, aññaṁ vāpi vanibbakaṁ.

musāvādena vañceti, taṁ parābhavato mukhaṁ”..

101.

“iti hetaṁ vijānāma, pañcamo so parābhavo.

chaṭṭhamaṁ bhagavā brūhi, kiṁ parābhavato mukhaṁ”..

102.

“pahūtavitto puriso, sahirañño sabhojano.

eko bhuñjati sādūni, taṁ parābhavato mukhaṁ”..

103.

“iti hetaṁ vijānāma, chaṭṭhamo so parābhavo.

sattamaṁ bhagavā brūhi, kiṁ parābhavato mukhaṁ”..

104.

“jātitthaddho dhanatthaddho, gottatthaddho ca yo naro.

saññātiṁ atimaññeti, taṁ parābhavato mukhaṁ”..

105.

“iti hetaṁ vijānāma, sattamo so parābhavo.

aṭṭhamaṁ bhagavā brūhi, kiṁ parābhavato mukhaṁ”..

106.

“itthidhutto surādhutto, akkhadhutto ca yo naro.

laddhaṁ laddhaṁ vināseti, taṁ parābhavato mukhaṁ”..

107.

“iti hetaṁ vijānāma, aṭṭhamo so parābhavo.

navamaṁ bhagavā brūhi, kiṁ parābhavato mukhaṁ”..

108.

“sehi dārehi asantuṭṭho {dārehyasantuṭṭho (ka0)}, vesiyāsu padussati {padissati (sī0)}.

dussati {dissati (sī0 pī0)} paradāresu, taṁ parābhavato mukhaṁ”..

109.

“iti hetaṁ vijānāma, navamo so parābhavo.

dasamaṁ bhagavā brūhi, kiṁ parābhavato mukhaṁ”..

110.

“atītayobbano poso, āneti timbarutthaniṁ.

tassā issā na supati, taṁ parābhavato mukhaṁ”..

111.

“iti hetaṁ vijānāma, dasamo so parābhavo.

ekādasamaṁ bhagavā brūhi, kiṁ parābhavato mukhaṁ”..

112.

“itthiṁ soṇḍiṁ vikiraṇiṁ, purisaṁ vāpi tādisaṁ.

issariyasmiṁ ṭhapeti {ṭhāpeti (sī0 pī0), thapeti (ka0)}, taṁ parābhavato mukhaṁ”..

113.

“iti hetaṁ vijānāma, ekādasamo so parābhavo.

dvādasamaṁ bhagavā brūhi, kiṁ parābhavato mukhaṁ”..

114.

“appabhogo mahātaṇho, khattiye jāyate kule.

so ca rajjaṁ patthayati, taṁ parābhavato mukhaṁ”..

115.

“ete parābhave loke, paṇḍito samavekkhiya.

ariyo dassanasampanno, sa lokaṁ bhajate sivan”-ti..

parābhavasuttaṁ chaṭṭhaṁ niṭṭhitaṁ.

7. vasalasuttaṁ

evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. tena kho pana samayena aggikabhāradvājassa brāhmaṇassa nivesane aggi pajjalito hoti āhuti paggahitā. atha kho bhagavā sāvatthiyaṁ sapadānaṁ piṇḍāya caramāno yena aggikabhāradvājassa brāhmaṇassa nivesanaṁ tenupasaṅkami.

addasā kho aggikabhāradvājo brāhmaṇo bhagavantaṁ dūratova āgacchantaṁ. disvāna bhagavantaṁ etadavoca -- “tatreva {atreva (syā0 ka0)}, muṇḍaka; tatreva, samaṇaka; tatreva, vasalaka tiṭṭhāhī” ti.

evaṁ vutte, bhagavā aggikabhāradvājaṁ brāhmaṇaṁ etadavoca -- “jānāsi pana tvaṁ, brāhmaṇa, vasalaṁ vā vasalakaraṇe vā dhamme” ti? “na khvāhaṁ, bho gotama, jānāmi vasalaṁ vā vasalakaraṇe vā dhamme; sādhu me bhavaṁ gotamo tathā dhammaṁ desetu, yathāhaṁ jāneyyaṁ vasalaṁ vā vasalakaraṇe vā dhamme” ti. “tena hi, brāhmaṇa, suṇāhi, sādhukaṁ manasi karohi; bhāsissāmī” ti. “evaṁ, bho” ti kho aggikabhāradvājo brāhmaṇo bhagavato paccassosi. bhagavā etadavoca --

116.

“kodhano upanāhī ca, pāpamakkhī ca yo naro.

vipannadiṭṭhi māyāvī, taṁ jaññā vasalo iti..

117.

“ekajaṁ vā dvijaṁ {dijaṁ (pī0)} vāpi, yodha pāṇaṁ vihiṁsati.

yassa pāṇe dayā natthi, taṁ jaññā vasalo iti..

118.

“yo hanti parirundhati {uparundheti (syā0), uparundhati (ka0)}, gāmāni nigamāni ca.

niggāhako {nigghātako (?)} samaññāto, taṁ jaññā vasalo iti..

119.

“gāme vā yadi vā raññe, yaṁ paresaṁ mamāyitaṁ.

theyyā adinnamādeti {adinnaṁ ādiyati (sī0 pī0)}, taṁ jaññā vasalo iti..

120.

“yo have iṇamādāya, cujjamāno {bhuñjamāno (?)} palāyati.

na hi te iṇamatthīti, taṁ jaññā vasalo iti..

121.

“yo ve kiñcikkhakamyatā, panthasmiṁ vajantaṁ janaṁ.

hantvā kiñcikkhamādeti, taṁ jaññā vasalo iti..

122.

“attahetu parahetu, dhanahetu ca {dhanahetu va (ka0)} yo naro.

sakkhipuṭṭho musā brūti, taṁ jaññā vasalo iti..

123.

“yo ñātīnaṁ sakhīnaṁ vā, dāresu paṭidissati.

sāhasā {sahasā (sī0 syā0)} sampiyena vā, taṁ jaññā vasalo iti..

124.

“yo mātaraṁ pitaraṁ vā, jiṇṇakaṁ gatayobbanaṁ.

pahu santo na bharati, taṁ jaññā vasalo iti..

125.

“yo mātaraṁ pitaraṁ vā, bhātaraṁ bhaginiṁ sasuṁ.

hanti roseti vācāya, taṁ jaññā vasalo iti..

126.

“yo atthaṁ pucchito santo, anatthamanusāsati.

paṭicchannena manteti, taṁ jaññā vasalo iti..

127.

“yo katvā pāpakaṁ kammaṁ, mā maṁ jaññāti icchati {vibha0 894 passitabbaṁ}.

yo paṭicchannakammanto, taṁ jaññā vasalo iti..

128.

“yo ve parakulaṁ gantvā, bhutvāna {sutvā ca (syā0 ka0)} sucibhojanaṁ.

āgataṁ nappaṭipūjeti, taṁ jaññā vasalo iti..

129.

“yo brāhmaṇaṁ samaṇaṁ vā, aññaṁ vāpi vanibbakaṁ.

musāvādena vañceti, taṁ jaññā vasalo iti..

130.

“yo brāhmaṇaṁ samaṇaṁ vā, bhattakāle upaṭṭhite.

roseti vācā na ca deti, taṁ jaññā vasalo iti..

131.

“asataṁ yodha pabrūti, mohena paliguṇṭhito.

kiñcikkhaṁ nijigīsāno {nijigiṁsāno (sī0 syā0 kaṁ0 pī0)}, taṁ jaññā vasalo iti..

132.

“yo cattānaṁ samukkaṁse, pare ca mavajānāti {mavajānati (sī0 syā0 pī0)}.

nihīno sena mānena, taṁ jaññā vasalo iti..

133.

“rosako kadariyo ca, pāpiccho maccharī saṭho.

ahiriko anottappī, taṁ jaññā vasalo iti..

134.

“yo buddhaṁ paribhāsati, atha vā tassa sāvakaṁ.

paribbājaṁ {paribbajaṁ (ka0), paribbājakaṁ (syā0 kaṁ0)} gahaṭṭhaṁ vā, taṁ jaññā vasalo iti..

135.

“yo ve anarahaṁ {anarahā (sī0 pī0)} santo, arahaṁ paṭijānāti {paṭijānati (sī0 syā0 pī0)}.

coro sabrahmake loke, eso kho vasalādhamo..

136.

“ete kho vasalā vuttā, mayā yete pakāsitā.

na jaccā vasalo hoti, na jaccā hoti brāhmaṇo.

kammunā {kammanā (sī0 pī0)} vasalo hoti, kammunā hoti brāhmaṇo..

137.

“tadamināpi jānātha, yathāmedaṁ {yathāpedaṁ (ka0)} nidassanaṁ.

caṇḍālaputto sopāko {sapāko (?)}, mātaṅgo iti vissuto..

138.

“so yasaṁ paramaṁ patto {so yasapparamappatto (syā0 ka0)}, mātaṅgo yaṁ sudullabhaṁ.

āgacchuṁ tassupaṭṭhānaṁ, khattiyā brāhmaṇā bahū..

139.

“devayānaṁ abhiruyha, virajaṁ so mahāpathaṁ.

kāmarāgaṁ virājetvā, brahmalokūpago ahu.

na naṁ jāti nivāresi, brahmalokūpapattiyā..

140.

“ajjhāyakakule jātā, brāhmaṇā mantabandhavā.

te ca pāpesu kammesu, abhiṇhamupadissare..

141.

“diṭṭheva dhamme gārayhā, samparāye ca duggati.

na ne jāti nivāreti, duggatyā {duggaccā (sī0 syā0 kaṁ0 pī0)} garahāya vā..

142.

“na jaccā vasalo hoti, na jaccā hoti brāhmaṇo.

kammunā vasalo hoti, kammunā hoti brāhmaṇo” ti..

evaṁ vutte, aggikabhāradvājo brāhmaṇo bhagavantaṁ etadavoca -- “abhikkantaṁ, bho gotama ...pe0 ... upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”-ti.

vasalasuttaṁ sattamaṁ niṭṭhitaṁ.

8. mettasuttaṁ

143.

karaṇīyamatthakusalena, yanta santaṁ padaṁ abhisamecca.

sakko ujū ca suhujū {sūjū (sī0)} ca, sūvaco cassa mudu anatimānī..

144.

santussako ca subharo ca, appakicco ca sallahukavutti.

santindriyo ca nipako ca, appagabbho kulesvananugiddho..

145.

na ca khuddamācare kiñci, yena viññū pare upavadeyyuṁ.

sukhino va khemino hontu, sabbasattā {sabbe sattā (sī0 syā0)} bhavantu sukhitattā..

146.

ye keci pāṇabhūtatthi, tasā vā thāvarā vanavasesā.

dīghā vā ye va mahantā {mahanta (?)}, majjhimā rassakā aṇukathūlā..

147.

diṭṭhā vā ye va adiṭṭhā {adiṭṭha (?)}, ye va {ye ca (sī0 syā0 kaṁ0 pī0)} dūre vasanti avidūre.

bhūtā va sambhavesī va {bhūtā vā sambhavesī vā (syā0 kaṁ0 pī0 ka0)}, sabbasattā bhavantu sukhitattā..

148.

na paro paraṁ nikubbetha, nātimaññetha katthaci na kañci {naṁ kañci (sī0 pī0), naṁ kiñci (syā0), na kiñci (ka0)}.

byārosanā paṭighasaññā, nāññamaññassa dukkhamiccheyya..

149.

mātā yathā niyaṁ puttamāyusā ekaputtamanurakkhe.

evampi sabbabhūtesu, mānasaṁ bhāvaye aparimāṇaṁ..

150.

mettañca sabbalokasmi, mānasaṁ bhāvaye aparimāṇaṁ.

uddhaṁ adho ca tiriyañca, asambādhaṁ averamasapattaṁ..

151.

tiṭṭhaṁ caraṁ nisinno va {vā (sī0 syā0 kaṁ0 pī0)}, sayāno yāvatāssa vitamiddho {vigatamiddo (bahūsu)}.

etaṁ satiṁ adhiṭṭheyya, brahmametaṁ vihāramidhamāhu..

152.

diṭṭhiñca anupaggamma, sīlavā dassanena sampanno.

kāmesu vinaya {vineyya (sī0 syā0 pī0)} gedhaṁ, na hi jātuggabbhaseyya punaretīti..

mettasuttaṁ aṭṭhamaṁ niṭṭhitaṁ.

9. hemavatasuttaṁ

153.

“ajja pannaraso uposatho, (iti sātāgiro yakkho)

dibbā {dibyā (sī0 syā0 kaṁ0 pī0)} ratti upaṭṭhitā.

anomanāmaṁ satthāraṁ, handa passāma gotamaṁ”..

154.

“kacci mano supaṇihito, (iti hemavato yakkho)

sabbabhūtesu tādino.

kacci iṭṭhe aniṭṭhe ca, saṅkappassa vasīkatā”..

155.

“mano cassa supaṇihito, (iti sātāgiro yakkho)

sabbabhūtesu tādino.

atho iṭṭhe aniṭṭhe ca, saṅkappassa vasīkatā”..

156.

“kacci adinnaṁ nādiyati, (iti hemavato yakkho)

kacci pāṇesu saññato.

kacci ārā pamādamhā, kacci jhānaṁ na riñcati”..

157.

“na so adinnaṁ ādiyati, (iti sātāgiro yakkho)

atho pāṇesu saññato.

atho ārā pamādamhā, buddho jhānaṁ na riñcati”..

158.

“kacci musā na bhaṇati, (iti hemavato yakkho)

kacci na khīṇabyappatho.

kacci vebhūtiyaṁ nāha, kacci samphaṁ na bhāsati”..

159.

“musā ca so na bhaṇati, (iti sātāgiro yakkho)

atho na khīṇabyappatho.

atho vebhūtiyaṁ nāha, mantā atthaṁ ca {atthaṁ so (sī0 pī0 ka0)} bhāsati”..

160.

“kacci na rajjati kāmesu, (iti hemavato yakkho)

kacci cittaṁ anāvilaṁ.

kacci mohaṁ atikkanto, kacci dhammesu cakkhumā”..

161.

“na so rajjati kāmesu, (iti sātāgiro yakkho)

atho cittaṁ anāvilaṁ.

sabbamohaṁ atikkanto, buddho dhammesu cakkhumā”..

162.

“kacci vijjāya sampanno, (iti hemavato yakkho )

kacci saṁsuddhacāraṇo.

kaccissa āsavā khīṇā, kacci natthi punabbhavo”..

163.

“vijjāya ceva sampanno, (iti sātāgiro yakkho)

atho saṁsuddhacāraṇo.

sabbassa āsavā khīṇā, natthi tassa punabbhavo”..

164.

“sampannaṁ munino cittaṁ, kammunā byappathena ca.

vijjācaraṇasampannaṁ, dhammato naṁ pasaṁsati”..

165.

“sampannaṁ munino cittaṁ, kammunā byappathena ca.

vijjācaraṇasampannaṁ, dhammato anumodasi”..

166.

“sampannaṁ munino cittaṁ, kammunā byappathena ca.

vijjācaraṇasampannaṁ, handa passāma gotamaṁ..

167.

“eṇijaṅghaṁ kisaṁ vīraṁ {dhīraṁ (syā0)}, appāhāraṁ alolupaṁ.

muniṁ vanasmiṁ jhāyantaṁ, ehi passāma gotamaṁ..

168.

“sīhaṁvekacaraṁ nāgaṁ, kāmesu anapekkhinaṁ.

upasaṅkamma pucchāma, maccupāsappamocanaṁ..

169.

“akkhātāraṁ pavattāraṁ, sabbadhammāna pāraguṁ.

buddhaṁ verabhayātītaṁ, mayaṁ pucchāma gotamaṁ”..

170.

“kismiṁ loko samuppanno, (iti hemavato yakkho)

kismiṁ kubbati santhavaṁ {sandhavaṁ (ka0)}.

kissa loko upādāya, kismiṁ loko vihaññati”..

171.

“chasu {chassu (sī0 pī0)} loko samuppanno, (hemavatāti bhagavā)

chasu kubbati santhavaṁ.

channameva upādāya, chasu loko vihaññati”..

172.

“katamaṁ taṁ upādānaṁ, yattha loko vihaññati.

niyyānaṁ pucchito brūhi, kathaṁ dukkhā pamuccati” {pamuñcati (syā0)}..

173.

“pañca kāmaguṇā loke, manochaṭṭhā paveditā.

ettha chandaṁ virājetvā, evaṁ dukkhā pamuccati..

174.

“etaṁ lokassa niyyānaṁ, akkhātaṁ vo yathātathaṁ.

etaṁ vo ahamakkhāmi, evaṁ dukkhā pamuccati”..

175.

“ko sūdha tarati oghaṁ, kodha tarati aṇṇavaṁ.

appatiṭṭhe anālambe, ko gambhīre na sīdati”..

176.

“sabbadā sīlasampanno, paññavā susamāhito.

ajjhattacintī {ajjhattasaññī (syā0 kaṁ0 ka0)} satimā, oghaṁ tarati duttaraṁ..

177.

“virato kāmasaññāya, sabbasaṁyojanātigo.

nandībhavaparikkhīṇo, so gambhīre na sīdati”..

178.

“gabbhīrapaññaṁ nipuṇatthadassiṁ, akiñcanaṁ kāmabhave asattaṁ.

taṁ passatha sabbadhi vippamuttaṁ, dibbe pathe kamamānaṁ mahesiṁ..

179.

“anomanāmaṁ nipuṇatthadassiṁ, paññādadaṁ kāmālaye asattaṁ.

taṁ passatha sabbaviduṁ sumedhaṁ, ariye pathe kamamānaṁ mahesiṁ..

180.

“sudiṭṭhaṁ vata no ajja, suppabhātaṁ suhuṭṭhitaṁ.

yaṁ addasāma sambuddhaṁ, oghatiṇṇamanāsavaṁ..

181.

“ime dasasatā yakkhā, iddhimanto yasassino.

sabbe taṁ saraṇaṁ yanti, tvaṁ no satthā anuttaro..

182.

“te mayaṁ vicarissāma, gāmā gāmaṁ nagā nagaṁ.

namassamānā sambuddhaṁ, dhammassa ca sudhammatan”-ti..

hemavatasuttaṁ navamaṁ niṭṭhitaṁ.

10. āḷavakasuttaṁ

evaṁ me sutaṁ -- ekaṁ samayaṁ bhagavā āḷaviyaṁ viharati āḷavakassa yakkhassa bhavane. atha kho āḷavako yakkho yena bhagavā tenupasaṅkami; upasaṅkamitvā bhagavantaṁ etadavoca -- “nikkhama, samaṇā” ti. “sādhāvuso” ti bhagavā nikkhami. “pavisa, samaṇā” ti. “sādhāvuso” ti bhagavā pāvisi.

dutiyampi kho ...pe0 ... tatiyampi kho āḷavako yakkho bhagavantaṁ etadavoca -- “nikkhama, samaṇā” ti. “sādhāvuso” ti bhagavā nikkhami. “pavisa, samaṇā” ti. “sādhāvuso” ti bhagavā pāvisi.

catutthampi kho āḷavako yakkho bhagavantaṁ etadavoca -- “nikkhama, samaṇā” ti. “na khvāhaṁ taṁ, āvuso, nikkhamissāmi. yaṁ te karaṇīyaṁ, taṁ karohī” ti.

“pañhaṁ taṁ, samaṇa, pucchissāmi. sace me na byākarissasi, cittaṁ vā te khipissāmi, hadayaṁ vā te phālessāmi, pādesu vā gahetvā pāragaṅgāya khipissāmī” ti.

“na khvāhaṁ taṁ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṁ vā khipeyya hadayaṁ vā phāleyya pādesu vā gahetvā pāragaṅgāya khipeyya. api ca tvaṁ, āvuso, puccha yadākaṅkhasī” ti. atha kho āḷavako yakkho bhagavantaṁ gāthāya ajjhabhāsi --

183.

“kiṁ sūdha vittaṁ purisassa seṭṭhaṁ, kiṁ su suciṇṇaṁ sukhamāvahāti.

kiṁ su {kiṁ sū (sī0)} have sādutaraṁ rasānaṁ, kathaṁ jīviṁ jīvitamāhu seṭṭhaṁ”..

184.

“saddhīdha vittaṁ purisassa seṭṭhaṁ, dhammo suciṇṇo sukhamāvahāti.

saccaṁ have sādutaraṁ rasānaṁ, paññājīviṁ jīvitamāhu seṭṭhaṁ”..

185.

“kathaṁ su tarati oghaṁ, kathaṁ su tarati aṇṇavaṁ.

kathaṁ su dukkhamacceti, kathaṁ su parisujjhati”..

186.

“saddhā tarati oghaṁ, appamādena aṇṇavaṁ.

vīriyena {viriyena (sī0 syā0 kaṁ0 pī0)} dukkhamacceti, paññāya parisujjhati”..

187.

“kathaṁ su labhate paññaṁ, kathaṁ su vindate dhanaṁ.

kathaṁ su kittiṁ pappoti, kathaṁ mittāni ganthati.

asmā lokā paraṁ lokaṁ, kathaṁ pecca na socati”..

188.

“saddahāno arahataṁ, dhammaṁ nibbānapattiyā.

sussūsaṁ {sussūsā (sī0 pī0)} labhate paññaṁ, appamatto vicakkhaṇo..

189.

“patirūpakārī dhuravā, uṭṭhātā vindate dhanaṁ.

saccena kittiṁ pappoti, dadaṁ mittāni ganthati..

190.

“yassete caturo dhammā, saddhassa gharamesino.

saccaṁ dhammo {damo (?)} dhiti cāgo, sa ve pecca na socati..

191.

“iṅgha aññepi pucchassu, puthū samaṇabrāhmaṇe.

yadi saccā damā cāgā, khantyā bhiyyodha vijjati”..

192.

“kathaṁ nu dāni puccheyyaṁ, puthū samaṇabrāhmaṇe.

yohaṁ {sohaṁ (sī0 pī0)} ajja pajānāmi, yo attho samparāyiko..

193.

“atthāya vata me buddho, vāsāyāḷavimāgamā.

yohaṁ {aṭṭhinhārūhi saṁyutto (syā0 ka0)} ajja pajānāmi, yattha dinnaṁ mahapphalaṁ..

194.

“so ahaṁ vicarissāmi, gāmā gāmaṁ purā puraṁ.

namassamāno sambuddhaṁ, dhammassa ca sudhammatan”-ti..

āḷavakasuttaṁ dasamaṁ niṭṭhitaṁ.

11. vijayasuttaṁ

195.

caraṁ vā yadi vā tiṭṭhaṁ, nisinno uda vā sayaṁ.

samiñjeti pasāreti, esā kāyassa iñjanā..

196.

aṭṭhinahārusaṁyutto, tacamaṁsāvalepano.

chaviyā kāyo paṭicchanno, yathābhūtaṁ na dissati..

197.

antapūro udarapūro, yakanapeḷassa {yakapeḷassa (sī0 syā0)} vatthino.

hadayassa papphāsassa, vakkassa pihakassa ca..

198.

siṅghāṇikāya kheḷassa, sedassa ca medassa ca.

lohitassa lasikāya, pittassa ca vasāya ca..

199.

athassa navahi sotehi, asucī savati sabbadā.

akkhimhā akkhigūthako, kaṇṇamhā kaṇṇagūthako..

200.

siṅghāṇikā ca nāsato, mukhena vamatekadā.

pittaṁ semhañca vamati, kāyamhā sedajallikā..

201.

athassa susiraṁ sīsaṁ, matthaluṅgassa pūritaṁ.

subhato naṁ maññati, bālo avijjāya purakkhato..

202.

yadā ca so mato seti, uddhumāto vinīlako.

apaviddho susānasmiṁ, anapekkhā honti ñātayo..

203.

khādanti naṁ suvānā {supāṇā (pī0)} ca, siṅgālā {sigālā (sī0 syā0 kaṁ0 pī0)} vakā kimī.

kākā gijjhā ca khādanti, ye caññe santi pāṇino..

204.

sutvāna buddhavacanaṁ, bhikkhu paññāṇavā idha.

so kho naṁ parijānāti, yathābhūtañhi passati..

205.

yathā idaṁ tathā etaṁ, yathā etaṁ tathā idaṁ.

ajjhattañca bahiddhā ca, kāye chandaṁ virājaye..

206.

chandarāgaviratto so, bhikkhu paññāṇavā idha.

ajjhagā amataṁ santiṁ, nibbānaṁ padamaccutaṁ..

207.

dvipādakoyaṁ {dipādakoyaṁ (sī0 syā0 kaṁ0 pī0)} asuci, duggandho parihārati {parihīrati (sī0 syā0 kaṁ0 pī0)}.

nānākuṇapaparipūro, vissavanto tato tato..

208.

etādisena kāyena, yo maññe uṇṇametave {unnametave (?)}.

paraṁ vā avajāneyya, kimaññatra adassanāti..

vijayasuttaṁ ekādasamaṁ niṭṭhitaṁ.

12. munisuttaṁ

209.

santhavāto {sandhavato (ka0)} bhayaṁ jātaṁ, niketā jāyate rajo.

aniketamasanthavaṁ, etaṁ ve munidassanaṁ..

210.

yo jātamucchijja na ropayeyya, jāyantamassa nānuppavecche.

tamāhu ekaṁ muninaṁ carantaṁ, addakkhi so santipadaṁ mahesi..

211.

saṅkhāya vatthūni pamāya {pahāya (ka0 sī0 ka0), samāya (ka0) pa + mī + tvā = pamāya, yathā nissāyātipadaṁ} bījaṁ, sinehamassa nānuppavecche.

sa ve munī jātikhayantadassī, takkaṁ pahāya na upeti saṅkhaṁ..

212.

aññāya sabbāni nivesanāni, anikāmayaṁ aññatarampi tesaṁ.

sa ve munī vītagedho agiddho, nāyūhatī pāragato hi hoti..

213.

sabbābhibhuṁ sabbaviduṁ sumedhaṁ, sabbesu dhammesu anūpalittaṁ.

sabbañjahaṁ taṇhakkhaye vimuttaṁ, taṁ vāpi dhīrā muni {muniṁ (sī0 pī0)} vedayanti..

214.

paññābalaṁ sīlavatūpapannaṁ, samāhitaṁ jhānarataṁ satīmaṁ.

saṅgā pamuttaṁ akhilaṁ anāsavaṁ, taṁ vāpi dhīrā muni vedayanti..

215.

ekaṁ carantaṁ munimappamattaṁ, nindāpasaṁsāsu avedhamānaṁ.

sīhaṁva saddesu asantasantaṁ, vātaṁva jālamhi asajjamānaṁ.

padmaṁva {padumaṁva (sī0 syā0 pī0)} toyena alippamānaṁ {alimpamānaṁ (syā0 ka0)}, netāramaññesamanaññaneyyaṁ.

taṁ vāpi dhīrā muni vedayanti..

216.

yo ogahaṇe thambhorivābhijāyati, yasmiṁ pare vācāpariyantaṁ {vācaṁ pariyantaṁ (ka0)} vadanti.

taṁ vītarāgaṁ susamāhitindriyaṁ, taṁ vāpi dhīrā muni vedayanti..

217.

yo ve ṭhitatto tasaraṁva ujju, jigucchati kammehi pāpakehi.

vīmaṁsamāno visamaṁ samañca, taṁ vāpi dhīrā muni vedayanti..

218.

yo saññatatto na karoti pāpaṁ, daharo majjhimo ca muni {daharo ca majjho ca munī (sī0 syā0 kaṁ0 pī0)} yatatto.

arosaneyyo na so roseti kañci {na roseti (syā0)}, taṁ vāpi dhīrā muni vedayanti..

219.

yadaggato majjhato sesato vā, piṇḍaṁ labhetha paradattūpajīvī.

nālaṁ thutuṁ nopi nipaccavādī, taṁ vāpi dhīrā muni vedayanti..

220.

muniṁ carantaṁ virataṁ methunasmā, yo yobbane nopanibajjhate kvaci.

madappamādā virataṁ vippamuttaṁ, taṁ vāpi dhīrā muni vedayanti..

221.

aññāya lokaṁ paramatthadassiṁ, oghaṁ samuddaṁ atitariya tādiṁ.

taṁ chinnaganthaṁ asitaṁ anāsavaṁ, taṁ vāpi dhīrā muni vedayanti..

222.

asamā ubho dūravihāravuttino, gihī {gihi (ka0)} dāraposī amamo ca subbato.

parapāṇarodhāya gihī asaññato, niccaṁ munī rakkhati pāṇine {pāṇino (sī0)} yato..

223.

sikhī yathā nīlagīvo {nīlagivo (syā0)} vihaṅgamo, haṁsassa nopeti javaṁ kudācanaṁ.

evaṁ gihī nānukaroti bhikkhuno, munino vivittassa vanamhi jhāyatoti..

munisuttaṁ dvādasamaṁ niṭṭhitaṁ.uragavaggo paṭhamo niṭṭhito.

tassuddānaṁ --

urago dhaniyo ceva, visāṇañca tathā kasi.

cundo parābhavo ceva, vasalo mettabhāvanā..

sātāgiro āḷavako, vijayo ca tathā muni.

dvādasetāni suttāni, uragavaggoti vuccatīti..

2. cūḷavaggo

1. ratanasuttaṁ

224.

yānīdha bhūtāni samāgatāni, bhummāni {bhūmāni (ka0)} vā yāni va antalikkhe.

sabbeva bhūtā sumanā bhavantu, athopi sakkacca suṇantu bhāsitaṁ..

225.

tasmā hi bhūtā nisāmetha sabbe, mettaṁ karotha mānusiyā pajāya.

divā ca ratto ca haranti ye baliṁ, tasmā hi ne rakkhatha appamattā..

226.

yaṁ kiñci vittaṁ idha vā huraṁ vā, saggesu vā yaṁ ratanaṁ paṇītaṁ.

na no samaṁ atthi tathāgatena, idampi buddhe ratanaṁ paṇītaṁ.

etena saccena suvatthi hotu..

227.

khayaṁ virāgaṁ amataṁ paṇītaṁ, yadajjhagā sakyamunī samāhito.

na tena dhammena samatthi kiñci, idampi dhamme ratanaṁ paṇītaṁ.

etena saccena suvatthi hotu..

228.

yaṁ buddhaseṭṭho parivaṇṇayī suciṁ, samādhimānantarikaññamāhu.

samādhinā tena samo na vijjati, idampi dhamme ratanaṁ paṇītaṁ.

etena saccena suvatthi hotu..

229.

ye puggalā aṭṭha sataṁ pasatthā, cattāri etāni yugāni honti.

te dakkhiṇeyyā sugatassa sāvakā, etesu dinnāni mahapphalāni.

idampi saṅghe ratanaṁ paṇītaṁ, etena saccena suvatthi hotu..

230.

ye suppayuttā manasā daḷhena, nikkāmino gotamasāsanamhi.

te pattipattā amataṁ vigayha, laddhā mudhā nibbutiṁ {nibbuti (ka0)} bhuñjamānā.

idampi saṅghe ratanaṁ paṇītaṁ, etena saccena suvatthi hotu..

231.

yathindakhīlo pathavissito {padavissito (ka0 sī0), paṭhaviṁ sito (ka0 sī0 syā0 kaṁ0 pī0)} siyā, catubbhi vātehi asampakampiyo.

tathūpamaṁ sappurisaṁ vadāmi, yo ariyasaccāni avecca passati.

idampi saṅghe ratanaṁ paṇītaṁ, etena saccena suvatthi hotu..

232.

ye ariyasaccāni vibhāvayanti, gambhīrapaññena sudesitāni.

kiñcāpi te honti bhusaṁ pamattā, na te bhavaṁ aṭṭhamamādiyanti.

idampi saṅghe ratanaṁ paṇītaṁ, etena saccena suvatthi hotu..

233.

sahāvassa dassanasampadāya {sahāvasaddassanasampadāya (ka0)}, tayassu dhammā jahitā bhavanti.

sakkāyadiṭṭhi vicikicchitañca, sīlabbataṁ vāpi yadatthi kiñci..

234.

catūhapāyehi ca vippamutto, chaccābhiṭhānāni {cha cābhiṭhānāni (sī0 syā0)} bhabba kātuṁ {abhabbo kātuṁ (sī0)}.

idampi saṅghe ratanaṁ paṇītaṁ, etena saccena suvatthi hotu..

235.

kiñcāpi so kamma {kammaṁ (sī0 syā0 kaṁ0 pī0)} karoti pāpakaṁ, kāyena vācā uda cetasā vā.

abhabba {abhabbo (bahūsu)} so tassa paṭicchadāya {paṭicchādāya (sī0)}, abhabbatā diṭṭhapadassa vuttā.

idampi saṅghe ratanaṁ paṇītaṁ, etena saccena suvatthi hotu..

236.

vanappagumbe yatha {yathā (sī0 syā0)} phussitagge, gimhānamāse paṭhamasmiṁ {paṭhamasmi (?)} gimhe.

tathūpamaṁ dhammavaraṁ adesayi {adesayī (sī0)}, nibbānagāmiṁ paramaṁ hitāya.

idampi buddhe ratanaṁ paṇītaṁ, etena saccena suvatthi hotu..

237.

varo varaññū varado varāharo, anuttaro dhammavaraṁ adesayi.

idampi buddhe ratanaṁ paṇītaṁ, etena saccena suvatthi hotu..

238.

khīṇaṁ purāṇaṁ nava natthi sambhavaṁ, virattacittāyatike bhavasmiṁ.

te khīṇabījā avirūḷhichandā, nibbantntti dhīrā yathāyaṁ {yathayaṁ (ka0)} padīpo.

idampi saṅghe ratanaṁ paṇītaṁ, etena saccena suvatthi hotu..

239.

yānīdha bhūtāni samāgatāni, bhummāni vā yāni va antalikkhe.

tathāgataṁ devamanussapūjitaṁ, buddhaṁ namassāma suvatthi hotu..

240.

yānīdha bhūtāni samāgatāni, bhummāni vā yāni va antalikkhe.

tathāgataṁ devamanussapūjitaṁ, dhammaṁ namassāma suvatthi hotu..

241.

yānīdha bhūtāni samāgatāni, bhummāni vā yāni va antalikkhe.

tathāgataṁ devamanussapūjitaṁ, saṅghaṁ namassāma suvatthi hotūti..

ratanasuttaṁ paṭhamaṁ niṭṭhitaṁ.

2. āmagandhasuttaṁ

242.

“sāmākaciṅgūlakacīnakāni ca, pattapphalaṁ mūlaphalaṁ gavipphalaṁ.

dhammena laddhaṁ satamasnamānā {satamasamānā (sī0 pī0), satamassamānā (syā0 kaṁ0)}, na kāmakāmā alikaṁ bhaṇanti..

243.

“yadasnamāno sukataṁ suniṭṭhitaṁ, parehi dinnaṁ payataṁ paṇītaṁ.

sālīnamannaṁ paribhuñjamāno, so bhuñjasī kassapa āmagandhaṁ..

244.

“na āmagandho mama kappatīti, icceva tvaṁ bhāsasi brahmabandhu.

sālīnamannaṁ paribhuñjamāno, sakuntamaṁsehi susaṅkhatehi.

pucchāmi taṁ kassapa etamatthaṁ, kathaṁ pakāro tava āmagandho”..

245.

“pāṇātipāto vadhachedabandhanaṁ, theyyaṁ musāvādo nikativañcanāni ca.

ajjhenakuttaṁ {ajjhena kujjaṁ (sī0 pī0)} paradārasevanā, esāmagandho na hi maṁsabhojanaṁ..

246.

“ye idha kāmesu asaññatā janā, rasesu giddhā asucibhāvamassitā {asucīkamissitā (sī0 syā0 kaṁ0 pī0)}.

natthikadiṭṭhī visamā durannayā, esāmagandho na hi maṁsabhojanaṁ..

247.

“ye lūkhasā dāruṇā piṭṭhimaṁsikā {ye lūkharasā dāruṇā parapiṭṭhimaṁsikā (ka0)}, mittadduno nikkaruṇātimānino.

adānasīlā na ca denti kassaci, esāmagandho na hi maṁsabhojanaṁ..

248.

“kodho mado thambho paccupaṭṭhāpanā {paccuṭṭhāpanā ca (sī0 syā0), paccuṭṭhāpanā (pī0)}, māyā usūyā bhassasamussayo ca.

mānātimāno ca asabbhi santhavo, esāmagandho na hi maṁsabhojanaṁ..

249.

“ye pāpasīlā iṇaghātasūcakā, vohārakūṭā idha pāṭirūpikā {pātirūpikā (?)}.

narādhamā yedha karonti kibbisaṁ, esāmagandho na hi maṁsabhojanaṁ..

250.

“ye idha pāṇesu asaññatā janā, paresamādāya vihesamuyyutā.

dussīlaluddā pharusā anādarā, esāmagandho na hi maṁsabhojanaṁ..

251.

“etesu giddhā viruddhātipātino, niccuyyutā pecca tamaṁ vajanti ye.

patanti sattā nirayaṁ avaṁsirā, esāmagandho na hi maṁsabhojanaṁ..

252.

“na macchamaṁsānamanāsakattaṁ {na macchamaṁsaṁ na anāsakattaṁ (sī0 aṭṭha mūlapāṭho), na maṁcchamaṁsānānāsakattaṁ (syā0 ka0)}, na naggiyaṁ na muṇḍiyaṁ jaṭājallaṁ.

kharājināni nāggihuttassupasevanā, ye vāpi loke amarā bahū tapā.

mantāhutī yaññamutūpasevanā, sodhenti maccaṁ avitiṇṇakaṅkhaṁ..

253.

“yo tesu {sotesu (sī0 pī0)} gutto viditindriyo care, dhamme ṭhito ajjavamaddave rato.

saṅgātigo sabbadukkhappahīno, na lippati {na limpati (syā0 kaṁ ka0)} diṭṭhasutesu dhīro”..

254.

iccetamatthaṁ bhagavā punappunaṁ, akkhāsi naṁ {taṁ (sī0 pī0)} vedayi mantapāragū.

citrāhi gāthāhi munī pakāsayi, nirāmagandho asito durannayo..

255.

sutvāna buddhassa subhāsitaṁ padaṁ, nirāmagandhaṁ sabbadukkhappanūdanaṁ.

nīcamano vandi tathāgatassa, tattheva pabbajjamarocayitthāti..

āmagandhasuttaṁ dutiyaṁ niṭṭhitaṁ.

3. hirisuttaṁ

256.

hiriṁ tarantaṁ vijigucchamānaṁ, tavāhamasmi {sakhāhamasmi (sī0 syā0 kaṁ0 pī0)} iti bhāsamānaṁ.

sayhāni kammāni anādiyantaṁ, neso mamanti iti naṁ vijaññā..

257.

ananvayaṁ {atthanvayaṁ (ka0)} piyaṁ vācaṁ, yo mittesu pakubbati.

akarontaṁ bhāsamānaṁ, parijānanti paṇḍitā..

258.

na so mitto yo sadā appamatto, bhedāsaṅkī randhamevānupassī.

yasmiñca seti urasīva putto, sa ve mitto yo parehi abhejjo..

259.

pāmujjakaraṇaṁ ṭhānaṁ, pasaṁsāvahanaṁ sukhaṁ.

phalānisaṁso bhāveti, vahanto porisaṁ dhuraṁ..

260.

pavivekarasaṁ pitvā, rasaṁ upasamassa ca.

niddaro hoti nippāpo, dhammapītirasaṁ pivanti..

hirisuttaṁ tatiyaṁ niṭṭhitaṁ.

4. maṅgalasuttaṁ

evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ ṭhitā kho sā devatā bhagavantaṁ gāthāya ajjhabhāsi --

261.

“bahū devā manussā ca, maṅgalāni acintayuṁ.

ākaṅkhamānā sotthānaṁ, brūhi maṅgalamuttamaṁ”..

262.

“asevanā ca bālānaṁ, paṇḍitānañca sevanā.

pūjā ca pūjaneyyānaṁ {pūjanīyānaṁ (sī0 syā0 kaṁ0 pī0)}, etaṁ maṅgalamuttamaṁ..

263.

“patirūpadesavāso ca, pubbe ca katapuññatā.

attasammāpaṇidhi {attasammāpaṇīdhī (katthaci)} ca, etaṁ maṅgalamuttamaṁ..

264.

“bāhusaccañca sippañca, vinayo ca susikkhito.

subhāsitā ca yā vācā, etaṁ maṅgalamuttamaṁ..

265.

“mātāpitu upaṭṭhānaṁ, puttadārassa saṅgaho.

anākulā ca kammantā, etaṁ maṅgalamuttamaṁ..

266.

“dānañca dhammacariyā ca, ñātakānañca saṅgaho.

anavajjāni kammāni, etaṁ maṅgalamuttamaṁ..

267.

“āratī viratī pāpā, majjapānā ca saṁyamo.

appamādo ca dhammesu, etaṁ maṅgalamuttamaṁ..

268.

“gāravo ca nivāto ca, santuṭṭhi ca kataññutā.

kālena dhammassavanaṁ {dhammasavaṇaṁ (katthaci), dhammasavanaṁ (sī0 ka0)}, etaṁ maṅgalamuttamaṁ..

269.

“khantī ca sovacassatā, samaṇānañca dassanaṁ.

kālena dhammasākacchā, etaṁ maṅgalamuttamaṁ..

270.

“tapo ca brahmacariyañca, ariyasaccāna dassanaṁ.

nibbānasacchikiriyā ca, etaṁ maṅgalamuttamaṁ..

271.

“phuṭṭhassa lokadhammehi, cittaṁ yassa na kampati.

asokaṁ virajaṁ khemaṁ, etaṁ maṅgalamuttamaṁ..

272.

“etādisāni katvāna, sabbatthamaparājitā.

sabbattha sotthiṁ gacchanti, taṁ tesaṁ maṅgalamuttaman”-ti..

maṅgalasuttaṁ catutthaṁ niṭṭhitaṁ.

5. sūcilomasuttaṁ

evaṁ me sutaṁ -- ekaṁ samayaṁ bhagavā gayāyaṁ viharati ṭaṅkitamañce sūcilomassa yakkhassa bhavane. tena kho pana samayena kharo ca yakkho sūcilomo ca yakkho bhagavato avidūre atikkamanti. atha kho kharo yakkho sūcilomaṁ yakkhaṁ etadavoca -- “eso samaṇo” ti. “neso samaṇo, samaṇako eso. yāvāhaṁ jānāmi {yāva jānāmi (sī0 pī0)} yadi vā so samaṇo {yadi vā samaṇo (syā0)}, yadi vā so samaṇako” ti {yadi vā samaṇakoti (sī0 syā0 pī0)}.

atha kho sūcilomo yakkho yena bhagavā tenupasaṅkami; upasaṅkamitvā bhagavato kāyaṁ upanāmesi. atha kho bhagavā kāyaṁ apanāmesi. atha kho sūcilomo yakkho bhagavantaṁ etadavoca -- “bhāyasi maṁ, samaṇā” ti? “na khvāhaṁ taṁ, āvuso, bhāyāmi; api ca te sapphasso pāpako” ti.

“pañhaṁ taṁ, samaṇa, pucchissāmi. sace me na byākarissasi, cittaṁ vā te khipissāmi, hadayaṁ vā te phālessāmi, pādesu vā gahetvā pāragaṅgāya khipissāmī” ti.

“na khvāhaṁ taṁ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṁ vā khipeyya hadayaṁ vā phāleyya pādesu vā gahetvā pāragaṅgāya khipeyya. api ca tvaṁ, āvuso, puccha yadākaṅkhasī” ti. atha kho sūcilomo yakkho bhagavantaṁ gāthāya ajjhabhāsi --

273.

“rāgo ca doso ca kutonidānā, aratī ratī lomahaṁso kutojā.

kuto samuṭṭhāya manovitakkā, kumārakā dhaṅkamivossajanti”..

274.

“rāgo ca doso ca itonidānā, aratī ratī lomahaṁso itojā.

ito samuṭṭhāya manovitakkā, kumārakā dhaṅkamivossajanti..

274.

“snehajā attasambhūtā, nigrodhasseva khandhajā.

puthū visattā kāmesu, māluvāva vitatāvane..

275.

“ye naṁ pajānanti yatonidānaṁ, te naṁ vinodenti suṇohi yakkha.

te duttaraṁ oghamimaṁ taranti, atiṇṇapubbaṁ apunabbhavāyā” ti..

sūcilomasuttaṁ pañcamaṁ niṭṭhitaṁ.

6. dhammacariyasuttaṁ

276.

dhammacariyaṁ brahmacariyaṁ, etadāhu vasuttamaṁ.

pabbajitopi ce hoti, agārā anagāriyaṁ..

277.

so ce mukharajātiko, vihesābhirato mago.

jīvitaṁ tassa pāpiyo, rajaṁ vaḍḍheti attano..

278.

kalahābhirato bhikkhu, mohadhammena āvuto.

akkhātampi na jānāti, dhammaṁ buddhena desitaṁ..

279.

vihesaṁ bhāvitattānaṁ, avijjāya purakkhato.

saṁkilesaṁ na jānāti, maggaṁ nirayagāminaṁ..

280.

vinipātaṁ samāpanno, gabbhā gabbhaṁ tamā tamaṁ.

sa ve tādisako bhikkhu, pecca dukkhaṁ nigacchati..

281.

gūthakūpo yathā assa, sampuṇṇo gaṇavassiko.

yo ca evarūpo assa, dubbisodho hi sāṅgaṇo..

282.

yaṁ evarūpaṁ jānātha, bhikkhavo gehanissitaṁ.

pāpicchaṁ pāpasaṅkappaṁ, pāpaācāragocaraṁ..

283.

sabbe samaggā hutvāna, abhinibbajjiyātha {abhinibbajjayātha (sī0 pī0 a0 ni0 8.10)} naṁ.

kāraṇḍavaṁ {kāraṇḍaṁ va (syā0 ka0) a0 ni0 8.10} niddhamatha, kasambuṁ apakassatha {avakassatha (sī0 syā0 ka0)}..

284.

tato palāpe {palāse (ka0)} vāhetha, assamaṇe samaṇamānine.

niddhamitvāna pāpicche, pāpaācāragocare..

285.

suddhā suddhehi saṁvāsaṁ, kappayavho patissatā.

tato samaggā nipakā, dukkhassantaṁ karissathāti..

dhammacariyasuttaṁ {kapilasuttaṁ (aṭṭha0)} chaṭṭhaṁ niṭṭhitaṁ.

7. brāhmaṇadhammikasuttaṁ

evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho sambahulā kosalakā brāhmaṇamahāsālā jiṇṇā vuḍḍhā mahallakā addhagatā vayoanuppattā yena bhagavā tenupasaṅkamiṁsu; upasaṅkamitvā bhagavatā saddhiṁ sammodiṁsu. sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. ekamantaṁ nisinnā kho te brāhmaṇamahāsālā bhagavantaṁ etadavocuṁ -- “sandissanti nu kho, bho gotama, etarahi brāhmaṇā porāṇānaṁ brāhmaṇānaṁ brāhmaṇadhamme” ti? “na kho, brāhmaṇā, sandissanti etarahi brāhmaṇā porāṇānaṁ brāhmaṇānaṁ brāhmaṇadhamme” ti. “sādhu no bhavaṁ gotamo porāṇānaṁ brāhmaṇānaṁ brāhmaṇadhammaṁ bhāsatu, sace bhoto gotamassa agarū” ti. “tena hi, brāhmaṇā, suṇātha, sādhukaṁ manasi karotha, bhāsissāmī” ti. “evaṁ, bho” ti kho te brāhmaṇamahāsālā bhagavato paccassosuṁ. bhagavā etadavoca --

286.

“isayo pubbakā āsuṁ, saññatattā tapassino.

pañca kāmaguṇe hitvā, attadatthamacārisuṁ..

287.

“na pasū brāhmaṇānāsuṁ, na hiraññaṁ na dhāniyaṁ.

sajjhāyadhanadhaññāsuṁ, brahmaṁ nidhimapālayuṁ..

288.

“yaṁ nesaṁ pakataṁ āsi, dvārabhattaṁ upaṭṭhitaṁ.

saddhāpakatamesānaṁ, dātave tadamaññisuṁ..

289.

“nānārattehi vatthehi, sayanehāvasathehi ca.

phītā janapadā raṭṭhā, te namassiṁsu brāhmaṇe..

290.

“avajjhā brāhmaṇā āsuṁ, ajeyyā dhammarakkhitā.

na ne koci nivāresi, kuladvāresu sabbaso..

291.

“aṭṭhacattālīsaṁ vassāni, (komāra) brahmacariyaṁ cariṁsu te.

vijjācaraṇapariyeṭṭhiṁ, acaruṁ brāhmaṇā pure..

292.

“na brāhmaṇā aññamagamuṁ, napi bhariyaṁ kiṇiṁsu te.

sampiyeneva saṁvāsaṁ, saṅgantvā samarocayuṁ..

293.

“aññatra tamhā samayā, utuveramaṇiṁ pati.

antarā methunaṁ dhammaṁ, nāssu gacchanti brāhmaṇā..

294.

“brahmacariyañca sīlañca, ajjavaṁ maddavaṁ tapaṁ.

soraccaṁ avihiṁsañca, khantiñcāpi avaṇṇayuṁ..

295.

“yo nesaṁ paramo āsi, brahmā daḷhaparakkamo.

sa vāpi methunaṁ dhammaṁ, supinantepi nāgamā..

296.

“tassa vattamanusikkhantā, idheke viññujātikā.

brahmacariyañca sīlañca, khantiñcāpi avaṇṇayuṁ..

297.

“taṇḍulaṁ sayanaṁ vatthaṁ, sappitelañca yāciya.

dhammena samodhānetvā, tato yaññamakappayuṁ..

298.

“upaṭṭhitasmiṁ yaññasmiṁ, nāssu gāvo haniṁsu te.

yathā mātā pitā bhātā, aññe vāpi ca ñātakā.

gāvo no paramā mittā, yāsu jāyanti osadhā..

299.

“annadā baladā cetā, vaṇṇadā sukhadā tathā {sukhadā ca tā (ka0)}.

etamatthavasaṁ ñatvā, nāssu gāvo haniṁsu te..

300.

“sukhumālā mahākāyā, vaṇṇavanto yasassino.

brāhmaṇā sehi dhammehi, kiccākiccesu ussukā.

yāva loke avattiṁsu, sukhamedhitthayaṁ pajā..

301.

“tesaṁ āsi vipallāso, disvāna aṇuto aṇuṁ.

rājino ca viyākāraṁ, nāriyo samalaṅkatā..

302.

“rathe cājaññasaṁyutte, sukate cittasibbane.

nivesane nivese ca, vibhatte bhāgaso mite..

303.

“gomaṇḍalaparibyūḷhaṁ, nārīvaragaṇāyutaṁ.

uḷāraṁ mānusaṁ bhogaṁ, abhijjhāyiṁsu brāhmaṇā..

304.

“te tattha mante ganthetvā, okkākaṁ tadupāgamuṁ.

pahūtadhanadhaññosi, yajassu bahu te vittaṁ.

yajassu bahu te dhanaṁ..

305.

“tato ca rājā saññatto, brāhmaṇehi rathesabho.

assamedhaṁ purisamedhaṁ, sammāpāsaṁ vājapeyyaṁ niraggaḷaṁ.

ete yāge yajitvāna, brāhmaṇānamadā dhanaṁ..

306.

“gāvo sayanañca vatthañca, nāriyo samalaṅkatā.

rathe cājaññasaṁyutte, sukate cittasibbane..

307.

“nivesanāni rammāni, suvibhattāni bhāgaso.

nānādhaññassa pūretvā, brāhmaṇānamadā dhanaṁ..

308.

“te ca tattha dhanaṁ laddhā, sannidhiṁ samarocayuṁ.

tesaṁ icchāvatiṇṇānaṁ, bhiyyo taṇhā pavaḍḍhatha.

te tattha mante ganthetvā, okkākaṁ punamupāgamuṁ..

309.

“yathā āpo ca pathavī ca, hiraññaṁ dhanadhāniyaṁ.

evaṁ gāvo manussānaṁ, parikkhāro so hi pāṇinaṁ.

yajassu bahu te vittaṁ, yajassu bahu te dhanaṁ..

310.

“tato ca rājā saññatto, brāhmaṇehi rathesabho.

nekā satasahassiyo, gāvo yaññe aghātayi..

311.

“na pādā na visāṇena, nāssu hiṁsanti kenaci.

gāvo eḷakasamānā, soratā kumbhadūhanā.

tā visāṇe gahetvāna, rājā satthena ghātayi..

312.

“tato devā pitaro ca {tato ca devā pitaro (sī0 syā0)}, indo asurarakkhasā.

adhammo iti pakkanduṁ, yaṁ satthaṁ nipatī gave..

313.

“tayo rogā pure āsuṁ, icchā anasanaṁ jarā.

pasūnañca samārambhā, aṭṭhānavutimāgamuṁ..

314.

“eso adhammo daṇḍānaṁ, okkanto purāṇo ahu.

adūsikāyo haññanti, dhammā dhaṁsanti {dhaṁsenti (sī0 pī0)} yājakā..

315.

“evameso aṇudhammo, porāṇo viññugarahito.

yattha edisakaṁ passati, yājakaṁ garahatī {garahī (ka0)} jano..

316.

“evaṁ dhamme viyāpanne, vibhinnā suddavessikā.

puthū vibhinnā khattiyā, patiṁ bhariyāvamaññatha..

317.

“khattiyā brahmabandhū ca, ye caññe gottarakkhitā.

jātivādaṁ niraṁkatvā {nirākatvā (?) yathā anirākatajjhānoti}, kāmānaṁ vasamanvagu” nti..

evaṁ vutte, te brāhmaṇamahāsālā bhagavantaṁ etadavocuṁ -- “abhikkantaṁ, bho gotama ...pe0 ... upāsake no bhavaṁ gotamo dhāretu ajjatagge pāṇupete saraṇaṁ gate” ti.

brāhmaṇadhammikasuttaṁ sattamaṁ niṭṭhitaṁ.

8. nāvāsuttaṁ

318.

yasmā hi dhammaṁ puriso vijaññā, indaṁva naṁ devatā pūjayeyya.

so pūjito tasmi pasannacitto, bahussuto pātukaroti dhammaṁ..

319.

tadaṭṭhikatvāna nisamma dhīro, dhammānudhammaṁ paṭipajjamāno.

viññū vibhāvī nipuṇo ca hoti, yo tādisaṁ bhajati appamatto..

320.

khuddañca bālaṁ upasevamāno, anāgatatthañca usūyakañca.

idheva dhammaṁ avibhāvayitvā, avitiṇṇakaṅkho maraṇaṁ upeti..

321.

yathā naro āpagamotaritvā, mahodakaṁ salilaṁ sīghasotaṁ.

so vuyhamāno anusotagāmī, kiṁ so pare sakkhati tārayetuṁ..

322.

tatheva dhammaṁ avibhāvayitvā, bahussutānaṁ anisāmayatthaṁ.

sayaṁ ajānaṁ avitiṇṇakaṅkho, kiṁ so pare sakkhati nijjhapetuṁ..

323.

yathāpi nāvaṁ daḷhamāruhitvā, phiyena {piyena (sī0 syā0)} rittena samaṅgibhūto.

so tāraye tattha bahūpi aññe, tatrūpayaññū kusalo mutīmā {matīmā (syā0 ka0)}..

324.

evampi yo vedagu bhāvitatto, bahussuto hoti avedhadhammo.

so kho pare nijjhapaye pajānaṁ, sotāvadhānūpanisūpapanne..

325.

tasmā have sappurisaṁ bhajetha, medhāvinañceva bahussutañca.

aññāya atthaṁ paṭipajjamāno, viññātadhammo sa sukhaṁ {so sukhaṁ (sī0)} labhethāti..

nāvāsuttaṁ aṭṭhamaṁ niṭṭhitaṁ.

9. kiṁsīlasuttaṁ

326.

“kiṁsīlo kiṁsamācāro, kāni kammāni brūhayaṁ.

naro sammā niviṭṭhassa, uttamatthañca pāpuṇe”..

327.

“vuḍḍhāpacāyī anusūyako siyā, kālaññū {kālaññu (sī0 syā0)} cassa garūnaṁ {garūnaṁ (sī0)} dassanāya.

dhammiṁ kathaṁ erayitaṁ khaṇaññū, suṇeyya sakkacca subhāsitāni..

328.

“kālena gacche garūnaṁ sakāsaṁ, thambhaṁ niraṁkatvā {nirākatvā (?) ni + ā + kara + tvā} nivātavutti.

atthaṁ dhammaṁ saṁyamaṁ brahmacariyaṁ, anussare ceva samācare ca..

329.

“dhammārāmo dhammarato, dhamme ṭhito dhammavinicchayaññū.

nevācare dhammasandosavādaṁ, tacchehi nīyetha subhāsitehi..

330.

“hassaṁ jappaṁ paridevaṁ padosaṁ, māyākataṁ kuhanaṁ giddhi mānaṁ.

sārambhaṁ kakkasaṁ kasāvañca mucchaṁ {sārambha kakkassa kasāva mucchaṁ (syā0 pī0)}, hitvā care vītamado ṭhitatto..

331.

“viññātasārāni subhāsitāni, sutañca viññātasamādhisāraṁ.

na tassa paññā ca sutañca vaḍḍhati, yo sāhaso hoti naro pamatto..

332.

“dhamme ca ye ariyapavedite ratā,

anuttarā te vacasā manasā kammunā ca.

te santisoraccasamādhisaṇṭhitā,

sutassa paññāya ca sāramajjhagū” ti..

kiṁsīlasuttaṁ navamaṁ niṭṭhitaṁ.

10. uṭṭhānasuttaṁ

333.

uṭṭhahatha nisīdatha, ko attho supitena vo.

āturānañhi kā niddā, sallaviddhāna ruppataṁ..

334.

uṭṭhahatha nisīdatha, daḷhaṁ sikkhatha santiyā.

mā vo pamatte viññāya, maccurājā amohayittha vasānuge..

335.

yāya devā manussā ca, sitā tiṭṭhanti atthikā.

tarathetaṁ visattikaṁ, khaṇo vo {khaṇo ve (pī0 ka0)} mā upaccagā.

khaṇātītā hi socanti, nirayamhi samappitā..

336.

pamādo rajo pamādo, pamādānupatito rajo.

appamādena vijjāya, abbahe {abbūḷhe (syā0 pī0), abbuhe (ka0 aṭṭha0)} sallamattanoti..

uṭṭhānasuttaṁ dasamaṁ niṭṭhitaṁ.

11. rāhulasuttaṁ

337.

“kacci abhiṇhasaṁvāsā, nāvajānāsi paṇḍitaṁ.

ukkādhāro {okkādhāro (syā0 ka0)} manussānaṁ, kacci apacito tayā” {tava (sī0 aṭṭha0)}..

338.

“nāhaṁ abhiṇhasaṁvāsā, avajānāmi paṇḍitaṁ.

ukkādhāro manussānaṁ, niccaṁ apacito mayā”..

339.

“pañca kāmaguṇe hitvā, piyarūpe manorame.

saddhāya gharā nikkhamma, dukkhassantakaro bhava..

340.

“mitte bhajassu kalyāṇe, pantañca sayanāsanaṁ.

vivittaṁ appanigghosaṁ, mattaññū hohi bhojane..

341.

“cīvare piṇḍapāte ca, paccaye sayanāsane.

etesu taṇhaṁ mākāsi, mā lokaṁ punarāgami..

342.

“saṁvuto pātimokkhasmiṁ, indriyesu ca pañcasu.

sati kāyagatātyatthu, nibbidābahulo bhava..

343.

“nimittaṁ parivajjehi, subhaṁ rāgūpasañhitaṁ.

asubhāya cittaṁ bhāvehi, ekaggaṁ susamāhitaṁ..

344.

“animittañca bhāvehi, mānānusayamujjaha.

tato mānābhisamayā, upasanto carissatī” ti..

itthaṁ sudaṁ bhagavā āyasmantaṁ rāhulaṁ imāhi gāthāhi abhiṇhaṁ ovadatīti.

rāhulasuttaṁ ekādasamaṁ niṭṭhitaṁ.

12. nigrodhakappasuttaṁ

evaṁ me sutaṁ -- ekaṁ samayaṁ bhagavā āḷaviyaṁ viharati aggāḷave cetiye. tena kho pana samayena āyasmato vaṅgīsassa upajjhāyo nigrodhakappo nāma thero aggāḷave cetiye aciraparinibbuto hoti. atha kho āyasmato vaṅgīsassa rahogatassa paṭisallīnassa evaṁ cetaso parivitakko udapādi -- “parinibbuto nu kho me upajjhāyo udāhu no parinibbuto” ti? atha kho āyasmā vaṅgīso sāyanhasamayaṁ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho āyasmā vaṅgīso bhagavantaṁ etadavoca -- “idha mayhaṁ, bhante, rahogatassa paṭisallīnassa evaṁ cetaso parivitakko udapādi -- `parinibbuto nu kho me upajjhāyo, udāhu no parinabbuto” 'ti. atha kho āyasmā vaṅgīso uṭṭhāyāsanā ekaṁsaṁ cīvaraṁ katvā yena bhagavā tenañjaliṁ paṇāmetvā bhagavantaṁ gāthāya ajjhabhāsi --

345.

“pucchāma {pucchāmi (ka0)} satthāramanomapaññaṁ, diṭṭheva dhamme yo vicikicchānaṁ chettā.

aggāḷave kālamakāsi bhikkhu, ñāto yasassī abhinibbutatto..

346.

“nigrodhakappo iti tassa nāmaṁ, tayā kataṁ bhagavā brāhmaṇassa.

so taṁ namassaṁ acari mutyapekkho, āraddhavīriyo daḷhadhammadassī..

347.

“taṁ sāvakaṁ sakya {sakka (sī0 syā0 pī0)} mayampi sabbe, aññātumicchāma samantacakkhu.

samavaṭṭhitā no savanāya sotā, tuvaṁ no satthā tvamanuttarosi..

348.

“chindeva no vicikicchaṁ brūhi metaṁ, parinibbutaṁ vedaya bhūripañña.

majjheva {majjhe ca (syā0 ka0)} no bhāsa samantacakkhu, sakkova devāna sahassanetto..

349.

“ye keci ganthā idha mohamaggā, aññāṇapakkhā vicikicchaṭhānā.

tathāgataṁ patvā na te bhavanti, cakkhuñhi etaṁ paramaṁ narānaṁ..

350.

“no ce hi jātu puriso kilese, vāto yathā abbhadhanaṁ vihāne.

tamovassa nivuto sabbaloko, na jotimantopi narā tapeyyuṁ..

351.

“dhīrā ca pajjotakarā bhavanti, taṁ taṁ ahaṁ vīra {dhīra (sī0 syā0)} tatheva maññe.

vipassinaṁ jānamupāgamumhā {jānamupagamamhā (sī0 syā0)}, parisāsu no āvikarohi kappaṁ..

352.

“khippaṁ giraṁ eraya vaggu vagguṁ, haṁsova paggayha saṇikaṁ {saṇiṁ (syā0 pī0)} nikūja.

bindussarena suvikappitena, sabbeva te ujjugatā suṇoma..

353.

“pahīnajātimaraṇaṁ asesaṁ, niggayha dhonaṁ {dhotaṁ (sī0)} vadessāmi dhammaṁ.

na kāmakāro hi puthujjanānaṁ, saṅkheyyakāro ca {saṅkhayyakārova (ka0)} tathāgatānaṁ..

354.

“sampannaveyyākaraṇaṁ tavedaṁ, samujjupaññassa {samujjapaññassa (syā0 ka0)} samuggahītaṁ.

ayamañjalī pacchimo suppaṇāmito, mā mohayī jānamanomapañña..

355.

“parovaraṁ {varāvaraṁ (katthaci)} ariyadhammaṁ viditvā, mā mohayī jānamanomavīra.

vāriṁ yathā ghammani ghammatatto, vācābhikaṅkhāmi sutaṁ pavassa {sutassa vassa (syā0)}..

356.

“yadatthikaṁ {yadatthiyaṁ (pī0), yadatthitaṁ (ka0)} brahmacariyaṁ acarī, kappāyano kaccissa taṁ amoghaṁ.

nibbāyi so ādu saupādiseso, yathā vimutto ahu taṁ suṇoma”..

357.

“acchecchi {achejji (ka0)} taṇhaṁ idha nāmarūpe, (iti bhagavā)

kaṇhassa {taṇhāya (ka0)} sotaṁ dīgharattānusayitaṁ.

atāri jātiṁ maraṇaṁ asesaṁ,” 

iccabravī bhagavā pañcaseṭṭho..

358.

“esa sutvā pasīdāmi, vaco te isisattama.

amoghaṁ kira me puṭṭhaṁ, na maṁ vañcesi brāhmaṇo..

359.

“yathāvādī tathākārī, ahu buddhassa sāvako.

acchidā maccuno jālaṁ, tataṁ māyāvino daḷhaṁ..

360.

“addasā bhagavā ādiṁ, upādānassa kappiyo.

accagā vata kappāyano, maccudheyyaṁ suduttaran”-ti..

nigrodhakappasuttaṁ dvādasamaṁ niṭṭhitaṁ.

13. sammāparibbājanīyasuttaṁ

361.

“pucchāmi muniṁ pahūtapaññaṁ,

tiṇṇaṁ pāraṅgataṁ parinibbutaṁ ṭhitattaṁ.

nikkhamma gharā panujja kāme, kathaṁ bhikkhu

sammā so loke paribbajeyya”..

362.

“yassa maṅgalā samūhatā, (iti bhagavā)

uppātā supinā ca lakkhaṇā ca.

so maṅgaladosavippahīno,

sammā so loke paribbajeyya..

363.

“rāgaṁ vinayetha mānusesu, dibbesu kāmesu cāpi bhikkhu.

atikkamma bhavaṁ samecca dhammaṁ, sammā so loke paribbajeyya..

364.

“vipiṭṭhikatvāna pesuṇāni, kodhaṁ kadariyaṁ jaheyya bhikkhu.

anurodhavirodhavippahīno, sammā so loke paribbajeyya..

365.

“hitvāna piyañca appiyañca, anupādāya anissito kuhiñci.

saṁyojaniyehi vippamutto, sammā so loke paribbajeyya..

366.

“na so upadhīsu sārameti, ādānesu vineyya chandarāgaṁ.

so anissito anaññaneyyo, sammā so loke paribbajeyya..

367.

“vacasā manasā ca kammunā ca, aviruddho sammā viditvā dhammaṁ.

nibbānapadābhipatthayāno, sammā so loke paribbajeyya..

368.

“yo vandati manti nuṇṇameyya {nunnameyya (?)}, akkuṭṭhopi na sandhiyetha bhikkhu.

laddhā parabhojanaṁ na majje, sammā so loke paribbajeyya..

369.

“lobhañca bhavañca vippahāya, virato chedanabandhanā ca {chedanabandhanato (sī0 syā0)} bhikkhu.

so tiṇṇakathaṁkatho visallo, sammā so loke paribbajeyya..

370.

“sāruppaṁ attano viditvā, no ca bhikkhu hiṁseyya kañci loke.

yathā tathiyaṁ viditvā dhammaṁ, sammā so loke paribbajeyya..

371.

“yassānusayā na santi keci, mūlā ca {mūlā (sī0 syā0)} akusalā samūhatāse.

so nirāso {nirāsayo (sī0), nirāsaso (syā0)} anāsisāno {anāsayāno (sī0 pī0), anāsasāno (syā0)}, sammā so loke paribbajeyya..

372.

“āsavakhīṇo pahīnamāno, sabbaṁ rāgapathaṁ upātivatto.

danto parinibbuto ṭhitatto, sammā so loke paribbajeyya..

373.

“saddho sutavā niyāmadassī, vaggagatesu na vaggasāri dhīro.

lobhaṁ dosaṁ vineyya paṭighaṁ, sammā so loke paribbajeyya..

374.

“saṁsuddhajino vivaṭṭacchado, dhammesu vasī pāragū anejo.

saṅkhāranirodhañāṇakusalo, sammā so loke paribbajeyya..

375.

“atītesu anāgatesu cāpi, kappātīto aticcasuddhipañño.

sabbāyatanehi vippamutto, sammā so loke paribbajeyya..

376.

“aññāya padaṁ samecca dhammaṁ, vivaṭaṁ disvāna pahānamāsavānaṁ.

sabbupadhīnaṁ parikkhayāno {parikkhayā (pī0)}, sammā so loke paribbajeyya”..

377.

“addhā hi bhagavā tatheva etaṁ, yo so evaṁvihārī danto bhikkhu.

sabbasaṁyojanayogavītivatto {sabbasaṁyojaniye ca vītivatto (sī0 syā0 pī0)}, sammā so loke paribbajeyyā” ti..

sammāparibbājanīyasuttaṁ terasamaṁ niṭṭhitaṁ.

14. dhammikasuttaṁ

evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho dhammiko upāsako pañcahi upāsakasatehi saddhiṁ yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho dhammiko upāsako bhagavantaṁ gāthāhi ajjhabhāsi --

378.

“pucchāmi taṁ gotama bhūripañña, kathaṁkaro sāvako sādhu hoti.

yo vā agārā anagārameti, agārino vā panupāsakāse..

379.

“tuvañhi lokassa sadevakassa, gatiṁ pajānāsi parāyaṇañca.

na catthi tulyo nipuṇatthadassī, tuvañhi buddhaṁ pavaraṁ vadanti..

380.

“sabbaṁ tuvaṁ ñāṇamavecca dhammaṁ, pakāsesi satte anukampamāno.

vivaṭṭacchadosi samantacakkhu, virocasi vimalo sabbaloke..

381.

“āgañchi te santike nāgarājā, erāvaṇo nāma jinoti sutvā.

sopi tayā mantayitvājjhagamā, sādhūti sutvāna patītarūpo..

382.

“rājāpi taṁ vessavaṇo kuvero, upeti dhammaṁ paripucchamāno.

tassāpi tvaṁ pucchito brūsi dhīra, so cāpi sutvāna patītarūpo..

383.

“ye kecime titthiyā vādasīlā, ājīvakā vā yadi vā nigaṇṭhā.

paññāya taṁ nātitaranti sabbe, ṭhito vajantaṁ viya sīghagāmiṁ..

384.

“ye kecime brāhmaṇā vādasīlā, vuddhā cāpi brāhmaṇā santi keci.

sabbe tayi atthabaddhā bhavanti, ye cāpi aññe vādino maññamānā..

385.

“ayañhi dhammo nipuṇo sukho ca, yoyaṁ tayā bhagavā suppavutto.

tameva sabbepi {sabbe mayaṁ (syā0)} sussūsamānā, taṁ no vada pucchito buddhaseṭṭha..

386.

“sabbepi me bhikkhavo sannisinnā, upāsakā cāpi tatheva sotuṁ.

suṇantu dhammaṁ vimalenānubuddhaṁ, subhāsitaṁ vāsavasseva devā”..

387.

“suṇātha me bhikkhavo sāvayāmi vo, dhammaṁ dhutaṁ tañca carātha sabbe.

iriyāpathaṁ pabbajitānulomikaṁ, sevetha naṁ atthadaso mutīmā..

388.

“no ve vikāle vicareyya bhikkhu, gāme ca piṇḍāya careyya kāle.

akālacāriñhi sajanti saṅgā, tasmā vikāle na caranti buddhā..

389.

“rūpā ca saddā ca rasā ca gandhā, phassā ca ye sammadayanti satte.

etesu dhammesu vineyya chandaṁ, kālena so pavise pātarāsaṁ..

390.

“piṇḍañca bhikkhu samayena laddhā, eko paṭikkamma raho nisīde.

ajjhattacintī na mano bahiddhā, nicchāraye saṅgahitattabhāvo..

391.

“sacepi so sallape sāvakena, aññena vā kenaci bhikkhunā vā.

dhammaṁ paṇītaṁ tamudāhareyya, na pesuṇaṁ nopi parūpavādaṁ..

392.

“vādañhi eke paṭiseniyanti, na te pasaṁsāma parittapaññe.

tato tato ne pasajanti saṅgā, cittañhi te tattha gamenti dūre..

393.

“piṇḍaṁ vihāraṁ sayanāsanañca, āpañca saṅghāṭirajūpavāhanaṁ.

sutvāna dhammaṁ sugatena desitaṁ, saṅkhāya seve varapaññasāvako..

394.

“tasmā hi piṇḍe sayanāsane ca, āpe ca saṅghāṭirajūpavāhane.

etesu dhammesu anūpalitto, bhikkhu yathā pokkhare vāribindu..

395.

“gahaṭṭhavattaṁ pana vo vadāmi, yathākaro sāvako sādhu hoti.

na hesa {na heso (sī0)} labbhā sapariggahena, phassetuṁ yo kevalo bhikkhudhammo..

396.

“pāṇaṁ na hane {na hāne (sī0)} na ca ghātayeyya, na cānujaññā hanataṁ paresaṁ.

sabbesu bhūtesu nidhāya daṇḍaṁ, ye thāvarā ye ca tasā santi {tasanti (sī0 pī0)} loke..

397.

“tato adinnaṁ parivajjayeyya, kiñci kvaci sāvako bujjhamāno.

na hāraye harataṁ nānujaññā, sabbaṁ adinnaṁ parivajjayeyya..

398.

“abrahmacariyaṁ parivajjayeyya, aṅgārakāsuṁ jalitaṁva viññū.

asambhuṇanto pana brahmacariyaṁ, parassa dāraṁ na atikkameyya..

399.

“sabhaggato vā parisaggato vā, ekassa veko {ceto (sī0 syā0)} na musā bhaṇeyya.

na bhāṇaye bhaṇataṁ nānujaññā, sabbaṁ abhūtaṁ parivajjayeyya..

400.

“majjañca pānaṁ na samācareyya, dhammaṁ imaṁ rocaye yo gahaṭṭho.

na pāyaye pivataṁ nānujaññā, ummādanantaṁ iti naṁ viditvā..

401.

“madā hi pāpāni karonti bālā, kārenti caññepi jane pamatte.

etaṁ apuññāyatanaṁ vivajjaye, ummādanaṁ mohanaṁ bālakantaṁ..

402.

“pāṇaṁ na hane na cādinnamādiye, musā na bhāse na ca majjapo siyā.

abrahmacariyā virameyya methunā, rattiṁ na bhuñjeyya vikālabhojanaṁ..

403.

“mālaṁ na dhāre na ca gandhamācare, mañce chamāyaṁ va sayetha santhate.

etañhi aṭṭhaṅgikamāhuposathaṁ, buddhena dukkhantagunā pakāsitaṁ..

404.

“tato ca pakkhassupavassuposathaṁ, cātuddasiṁ pañcadasiñca aṭṭhamiṁ.

pāṭihāriyapakkhañca pasannamānaso, aṭṭhaṅgupetaṁ susamattarūpaṁ..

405.

“tato ca pāto upavutthuposatho, annena pānena ca bhikkhusaṅghaṁ.

pasannacitto anumodamāno, yathārahaṁ saṁvibhajetha viññū..

406.

“dhammena mātāpitaro bhareyya, payojaye dhammikaṁ so vaṇijjaṁ.

etaṁ gihī vattayamappamatto, sayampabhe nāma upeti deve” ti..

dhammikasuttaṁ cuddasamaṁ niṭṭhitaṁ.

cūḷavaggo dutiyo niṭṭhito.

tassuddānaṁ --

ratanāmagandho hiri ca, maṅgalaṁ sūcilomena.

dhammacariyañca brāhmaṇo {kapilo brāhmaṇopi ca (syā0 ka0)}, nāvā kiṁsīlamuṭṭhānaṁ..

rāhulo puna kappo ca, paribbājaniyaṁ tathā.

dhammikañca viduno āhu, cūḷavagganti cuddasāti..

3. mahāvaggo

1. pabbajjāsuttaṁ

407.

pabbajjaṁ kittayissāmi, yathā pabbaji cakkhumā.

yathā vīmaṁsamāno so, pabbajjaṁ samarocayi..

408.

sambādhoyaṁ gharāvāso, rajassāyatanaṁ iti.

abbhokāsova pabbajjā, iti disvāna pabbaji..

409.

pabbajitvāna kāyena, pāpakammaṁ vivajjayi.

vacīduccaritaṁ hitvā, ājīvaṁ parisodhayi..

410.

agamā rājagahaṁ buddho, magadhānaṁ giribbajaṁ.

piṇḍāya abhihāresi, ākiṇṇavaralakkhaṇo..

411.

tamaddasā bimbisāro, pāsādasmiṁ patiṭṭhito.

disvā lakkhaṇasampannaṁ, imamatthaṁ abhāsatha..

412.

“imaṁ bhonto nisāmetha, abhirūpo brahā suci.

caraṇena ca sampanno, yugamattañca pekkhati..

413.

“okkhittacakkhu satimā, nāyaṁ nīcakulāmiva.

rājadūtābhidhāvantu, kuhiṁ bhikkhu gamissati”..

414.

te pesitā rājadūtā, piṭṭhito anubandhisuṁ.

kuhiṁ gamissati bhikkhu, kattha vāso bhavissati..

415.

sapadānaṁ caramāno, guttadvāro susaṁvuto.

khippaṁ pattaṁ apūresi, sampajāno paṭissato..

416.

piṇḍacāraṁ caritvāna, nikkhamma nagarā muni.

paṇḍavaṁ abhihāresi, ettha vāso bhavissati..

417.

disvāna vāsūpagataṁ, tayo {tato (sī0 pī0)} dūtā upāvisuṁ.

tesu ekova {eko ca dūto (sī0 syā0 pī0)} āgantvā, rājino paṭivedayi..

418.

“esa bhikkhu mahārāja, paṇḍavassa puratthato {purakkhato (syā0 ka0)}.

nisinno byagghusabhova, sīhova girigabbhare”..

419.

sutvāna dūtavacanaṁ, bhaddayānena khattiyo.

taramānarūpo niyyāsi, yena paṇḍavapabbato..

420.

sa yānabhūmiṁ yāyitvā, yānā oruyha khattiyo.

pattiko upasaṅkamma, āsajja naṁ upāvisi..

421.

nisajja rājā sammodi, kathaṁ sāraṇīyaṁ tato.

kathaṁ so vītisāretvā, imamatthaṁ abhāsatha..

422.

“yuvā ca daharo cāsi, paṭhamuppattiko {paṭhamuppattiyā (sī0), paṭhamuppattito (syā0)} susu.

vaṇṇārohena sampanno, jātimā viya khattiyo..

423.

“sobhayanto anīkaggaṁ, nāgasaṅghapurakkhato.

dadāmi bhoge bhuñjassu, jātiṁ akkhāhi pucchito”..

424.

“ujuṁ janapado rāja, himavantassa passato.

dhanavīriyena sampanno, kosalesu {kosalassa (syā0 ka0)} niketino..

425.

“ādiccā {ādicco (ka0)} nāma gottena, sākiyā {sākiyo (ka0)} nāma jātiyā.

tamhā kulā pabbajitomhi, na kāme abhipatthayaṁ..

426.

“kāmesvādīnavaṁ disvā, nekkhammaṁ daṭṭhu khemato.

padhānāya gamissāmi, ettha me rañjatī mano” ti..

pabbajjāsuttaṁ paṭhamaṁ niṭṭhitaṁ.

2. padhānasuttaṁ

427.

“taṁ maṁ padhānapahitattaṁ, nadiṁ nerañjaraṁ pati.

viparakkamma jhāyantaṁ, yogakkhemassa pattiyā..

428.

“namucī karuṇaṁ vācaṁ, bhāsamāno upāgami.

`kiso tvamasi dubbaṇṇo, santike maraṇaṁ tava..

429.

“`sahassabhāgo maraṇassa, ekaṁso tava jīvitaṁ.

jīva bho jīvitaṁ seyyo, jīvaṁ puññāni kāhasi..

430.

“`carato ca te brahmacariyaṁ, aggihuttañca jūhato.

pahūtaṁ cīyate puññaṁ, kiṁ padhānena kāhasi..

431.

“`duggo maggo padhānāya, dukkaro durabhisambhavo” '.

imā gāthā bhaṇaṁ māro, aṭṭhā buddhassa santike..

432.

taṁ tathāvādinaṁ māraṁ, bhagavā etadabravi.

“pamattabandhu pāpima, yenatthena {senatthena (?), attano atthena (aṭṭha0 saṁvaṇṇanā)} idhāgato..

433.

“aṇumattopi {aṇumattenapi (sī0 syā0)} puññena, attho mayhaṁ na vijjati.

yesañca attho puññena, te māro vattumarahati..

434.

“atthi saddhā tathā {tato (sī0 pī0), tapo (syā0 ka0)} vīriyaṁ, paññā ca mama vijjati.

evaṁ maṁ pahitattampi, kiṁ jīvamanupucchasi..

435.

“nadīnamapi sotāni, ayaṁ vāto visosaye.

kiñca me pahitattassa, lohitaṁ nupasussaye..

436.

“lohite sussamānamhi, pittaṁ semhañca sussati.

maṁsesu khīyamānesu, bhiyyo cittaṁ pasīdati.

bhiyyo sati ca paññā ca, samādhi mama tiṭṭhati..

437.

“tassa mevaṁ viharato, pattassuttamavedanaṁ.

kāmesu {kāme (sī0 syā0)} nāpekkhate cittaṁ, passa sattassa suddhataṁ..

438.

“kāmā te paṭhamā senā, dutiyā arati vuccati.

tatiyā khuppipāsā te, catutthī taṇhā pavuccati..

439.

“pañcamaṁ {pañcamī (sī0 pī0)} thinamiddhaṁ te, chaṭṭhā bhīrū pavuccati.

sattamī vicikicchā te, makkho thambho te aṭṭhamo..

440.

“lābho siloko sakkāro, micchāladdho ca yo yaso.

yo cattānaṁ samukkaṁse, pare ca avajānati..

441.

“esā namuci te senā, kaṇhassābhippahārinī.

na naṁ asūro jināti, jetvā ca labhate sukhaṁ..

442.

“esa muñjaṁ parihare, dhiratthu mama {ida (ka0)} jīvitaṁ.

saṅgāme me mataṁ seyyo, yaṁ ce jīve parājito..

443.

“pagāḷhettha na dissanti, eke samaṇabrāhmaṇā.

tañca maggaṁ na jānanti, yena gacchanti subbatā..

444.

“samantā dhajiniṁ disvā, yuttaṁ māraṁ savāhanaṁ.

yuddhāya paccuggacchāmi, mā maṁ ṭhānā acāvayi..

445.

“yaṁ te taṁ nappasahati, senaṁ loko sadevako.

taṁ te paññāya bhecchāmi {gacchāmi (sī0), vecchāmi (syā0), vajjhāmi (ka0)}, āmaṁ pattaṁva asmanā {pakkaṁva amunā (ka0)}..

446.

“vasīkaritvā {vasiṁ karitvā (bahūsu)} saṅkappaṁ, satiñca sūpatiṭṭhitaṁ.

raṭṭhā raṭṭhaṁ vicarissaṁ, sāvake vinayaṁ puthū..

447.

“te appamattā pahitattā, mama sāsanakārakā.

akāmassa {akāmā (ka0)} te gamissanti, yattha gantvā na socare”..

448.

“satta vassāni bhagavantaṁ, anubandhiṁ padāpadaṁ.

otāraṁ nādhigacchissaṁ, sambuddhassa satīmato..

449.

“medavaṇṇaṁva pāsāṇaṁ, vāyaso anupariyagā.

apettha muduṁ {mudu (sī0)} vindema, api assādanā siyā..

450.

“aladdhā tattha assādaṁ, vāyasetto apakkami.

kākova selamāsajja, nibbijjāpema gotamaṁ”..

451.

tassa sokaparetassa, vīṇā kacchā abhassatha.

tato so dummano yakkho, tatthevantaradhāyathāti..

padhānasuttaṁ dutiyaṁ niṭṭhitaṁ.

3. subhāsitasuttaṁ

evaṁ me sutaṁ -- eka samayaṁ bhagavā sāvatthiyaṁ viharati jetavane anāthapiṇḍikassa ārāme. tatra kho bhagavā bhikkhū āmantesi -- “bhikkhavo” ti. “bhadante” ti te bhikkhū bhagavato paccassosuṁ. bhagavā etadavoca --

“catūhi, bhikkhave, aṅgehi samannāgatā vācā subhāsitā hoti, na dubbhāsitā, anavajjā ca ananuvajjā ca viññūnaṁ. katamehi catūhi? idha, bhikkhave, bhikkhu subhāsitaṁyeva bhāsati no dubbhāsitaṁ, dhammaṁyeva bhāsati no adhammaṁ, piyaṁyeva bhāsati no appiyaṁ, saccaṁyeva bhāsati no alikaṁ. imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūnan”-ti. idamavoca bhagavā. idaṁ vatvāna sugato athāparaṁ etadavoca satthā --

452.

“subhāsitaṁ uttamamāhu santo, dhammaṁ bhaṇe nādhammaṁ taṁ dutiyaṁ.

piyaṁ bhaṇe nāppiyaṁ taṁ tatiyaṁ, saccaṁ bhaṇe nālikaṁ taṁ catutthan”-ti..

atha kho āyasmā vaṅgīso uṭṭhāyāsanā ekaṁsaṁ cīvaraṁ katvā yena bhagavā tenañjaliṁ paṇāmetvā bhagavantaṁ etadavoca -- “paṭibhāti maṁ bhagavā, paṭibhāti maṁ sugatā” ti. “paṭibhātu taṁ vaṅgīsā” ti bhagavā avoca. atha kho āyasmā vaṅgīso bhagavantaṁ sammukhā sāruppāhi gāthāhi abhitthavi --

453.

“tameva vācaṁ bhāseyya, yāyattānaṁ na tāpaye.

pare ca na vihiṁseyya, sā ve vācā subhāsitā..

454.

“piyavācameva bhāseyya, yā vācā paṭinanditā.

yaṁ anādāya pāpāni, paresaṁ bhāsate piyaṁ..

455.

“saccaṁ ve amatā vācā, esa dhammo sanantano.

sacce atthe ca dhamme ca, āhu santo patiṭṭhitā..

456.

“yaṁ buddho bhāsati vācaṁ, khemaṁ nibbānapattiyā.

dukkhassantakiriyāya, sā ve vācānamuttamā” ti..

subhāsitasuttaṁ tatiyaṁ niṭṭhitaṁ.

4. sundarikabhāradvājasuttaṁ

evaṁ me sutaṁ -- ekaṁ samayaṁ bhagavā kosalesu viharati sundarikāya nadiyā tīre. tena kho pana samayena sundarikabhāradvājo brāhmaṇo sundarikāya nadiyā tīre aggiṁ juhati, aggihuttaṁ paricarati. atha kho sundarikabhāradvājo brāhmaṇo aggiṁ juhitvā aggihuttaṁ paricaritvā uṭṭhāyāsanā samantā catuddisā anuvilokesi -- “ko nu kho imaṁ habyasesaṁ bhuñjeyyā” ti? addasā kho sundarikabhāradvājo brāhmaṇo bhagavantaṁ avidūre aññatarasmiṁ rukkhamūle sasīsaṁ pārutaṁ nisinnaṁ; disvāna vāmena hatthena habyasesaṁ gahetvā dakkhiṇena hatthena kamaṇḍaluṁ gahetvā yena bhagavā tenupasaṅkami.

atha kho bhagavā sundarikabhāradvājassa brāhmaṇassa padasaddena sīsaṁ vivari. atha kho sundarikabhāradvājo brāhmaṇo -- “muṇḍo ayaṁ bhavaṁ, muṇḍako ayaṁ bhavan”-ti tatova puna nivattitukāmo ahosi. atha kho sundarikabhāradvājassa brāhmaṇassa etadahosi -- “muṇḍāpi hi idhekacce brāhmaṇā bhavanti, yaṁnūnāhaṁ upasaṅkamitvā jātiṁ puccheyyan”-ti. atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṁ etadavoca -- “kiṁjacco bhavan”-ti?

atha kho bhagavā sundarikabhāradvājaṁ brāhmaṇaṁ gāthāhi ajjhabhāsi --

457.

“na brāhmaṇo nomhi na rājaputto, na vessāyano uda koci nomhi.

gottaṁ pariññāya puthujjanānaṁ, akiñcano manta carāmi loke..

458.

“saṅghāṭivāsī agaho carāmi {agiho (ka0 sī0 pī0) ageho (katthaci)}, nivuttakeso abhinibbutatto.

alippamāno idha māṇavehi, akallaṁ maṁ brāhmaṇa pucchasi gottapañhaṁ”..

459.

“pucchanti ve bho brāhmaṇā, brāhmaṇebhi saha brāhmaṇo no bhavan”-ti..

460.

“brāhmaṇo hi ce tvaṁ brūsi, mañca brūsi abrāhmaṇaṁ.

taṁ taṁ sāvittiṁ pucchāmi, tipadaṁ catuvīsatakkharaṁ..

461.

“kiṁ nissitā isayo manujā, khattiyā brāhmaṇā {paṭhamapādanto} devatānaṁ.

yaññamakappayiṁsu puthū idha loke {dutiyapādanto (sī0)}..

462.

“yadantagū vedagū yaññakāle, yassāhutiṁ labhe tassijjheti brūmi”..

463.

“addhā hi tassa hutamijjhe, (iti brāhmaṇo)

yaṁ tādisaṁ vedagumaddasāma.

tumhādisānañhi adassanena, añño jano bhuñjati pūraḷāsaṁ”..

464.

“tasmātiha tvaṁ brāhmaṇa atthena, atthiko upasaṅkamma puccha.

santaṁ vidhūmaṁ anīghaṁ nirāsaṁ, appevidha abhivinde sumedhaṁ”..

465.

“yaññe ratohaṁ bho gotama, yaññaṁ yiṭṭhukāmo nāhaṁ pajānāmi.

anusāsatu maṁ bhavaṁ, yattha hutaṁ ijjhate brūhi me taṁ”..

“tena hi tvaṁ, brāhmaṇa, odahassu sotaṁ; dhammaṁ te desessāmi --

466.

“mā jātiṁ pucchī caraṇañca puccha, kaṭṭhā have jāyati jātavedo.

nīcākulīnopi munī dhitīmā, ājāniyo hoti hirīnisedho..

467.

“saccena danto damasā upeto, vedantagū vūsitabrahmacariyo.

kālena tamhi habyaṁ pavecche, yo brāhmaṇo puññapekkho {puññapekho (sī0 pī0)} yajetha..

468.

“ye kāme hitvā agahā caranti, susaññatattā tasaraṁva ujjuṁ.

kālena tesu habyaṁ pavecche, yo brāhmaṇo puññapekkho yajetha..

469.

“ye vītarāgā susamāhitindriyā, candova rāhuggahaṇā pamuttā.

kālena tesu habyaṁ pavecche, yo brāhmaṇo puññapekkho yajetha..

470.

“asajjamānā vicaranti loke, sadā satā hitvā mamāyitāni.

kālena tesu habyaṁ pavecche, yo brāhmaṇo puññapekkho yajetha..

471.

“yo kāme hitvā abhibhuyyacārī, yo vedi jātīmaraṇassa antaṁ.

parinibbuto udakarahadova sīto, tathāgato arahati pūraḷāsaṁ..

472.

“samo samehi visamehi dūre, tathāgato hoti anantapañño.

anūpalitto idha vā huraṁ vā, tathāgato arahati pūraḷāsaṁ..

473.

“yamhi na māyā vasati na māno, yo vītalobho amamo nirāso.

panuṇṇakodho abhinibbutatto, yo brāhmaṇo sokamalaṁ ahāsi.

tathāgato arahati pūraḷāsaṁ..

474.

“nivesanaṁ yo manaso ahāsi, pariggahā yassa na santi keci.

anupādiyāno idha vā huraṁ vā, tathāgato arahati pūraḷāsaṁ..

475.

“samāhito yo udatāri oghaṁ, dhammaṁ caññāsi paramāya diṭṭhiyā.

khīṇāsavo antimadehadhārī, tathāgato arahati pūraḷāsaṁ..

476.

“bhavāsavā yassa vacī kharā ca, vidhūpitā atthagatā na santi.

sa vedagū sabbadhi vippamutto, tathāgato arahati pūraḷāsaṁ..

477.

“saṅgātigo yassa na santi saṅgā, yo mānasattesu amānasatto.

dukkhaṁ pariññāya sakhettavatthuṁ, tathāgato arahati pūraḷāsaṁ..

478.

“āsaṁ anissāya vivekadassī, paravediyaṁ diṭṭhimupātivatto.

ārammaṇā yassa na santi keci, tathāgato arahati pūraḷāsaṁ..

479.

“paroparā {parovarā (sī0 pī0)} yassa samecca dhammā, vidhūpitā atthagatā na santi.

santo upādānakhaye vimutto, tathāgato arahati pūraḷāsaṁ..

480.

“saṁyojanaṁ jātikhayantadassī, yopānudi rāgapathaṁ asesaṁ.

suddho nidoso vimalo akāco {akāmo (sī0 syā0)}, tathāgato arahati pūraḷāsaṁ..

481.

“yo attano attānaṁ {attanāttānaṁ (sī0 syā0)} nānupassati, samāhito ujjugato ṭhitatto.

sa ve anejo akhilo akaṅkho, tathāgato arahati pūraḷāsaṁ..

482.

“mohantarā yassa na santi keci, sabbesu dhammesu ca ñāṇadassī.

sarīrañca antimaṁ dhāreti, patto ca sambodhimanuttaraṁ sivaṁ.

ettāvatā yakkhassa suddhi, tathāgato arahati pūraḷāsaṁ”..

483.

“hutañca {huttañca (sī0 ka0)} mayhaṁ hutamatthu saccaṁ, yaṁ tādisaṁ vedagunaṁ alatthaṁ.

brahmā hi sakkhi paṭigaṇhātu me bhagavā, bhuñjatu me bhagavā pūraḷāsaṁ”..

484.

“gāthābhigītaṁ me abhojaneyyaṁ, sampassataṁ brāhmaṇa nesa dhammo.

gāthābhigītaṁ panudanti buddhā, dhamme satī brāhmaṇa vuttiresā..

485.

“aññena ca kevalinaṁ mahesiṁ, khīṇāsavaṁ kukkuccavūpasantaṁ.

annena pānena upaṭṭhahassu, khettañhi taṁ puññapekkhassa hoti”..

486.

“sādhāhaṁ bhagavā tathā vijaññaṁ, yo dakkhiṇaṁ bhuñjeyya mādisassa.

yaṁ yaññakāle pariyesamāno, pappuyya tava sāsanaṁ”..

487.

“sārambhā yassa vigatā, cittaṁ yassa anāvilaṁ.

vippamutto ca kāmehi, thinaṁ yassa panūditaṁ..

488.

“sīmantānaṁ vinetāraṁ, jātimaraṇakovidaṁ.

muniṁ moneyyasampannaṁ, tādisaṁ yaññamāgataṁ..

489.

“bhakuṭiṁ {bhūkuṭiṁ (ka0 sī0), bhākuṭiṁ (ka0 sī0, ma0 ni0 1.226)} vinayitvāna, pañjalikā namassatha.

pūjetha annapānena, evaṁ ijjhanti dakkhiṇā..

490.

“buddho bhavaṁ arahati pūraḷāsaṁ, puññakhettamanuttaraṁ.

āyāgo sabbalokassa, bhoto dinnaṁ mahapphalan”-ti..

atha kho sundarikabhāradvājo brāhmaṇo bhagavantaṁ etadavoca -- “abhikkantaṁ, bho gotama, abhikkantaṁ, bho gotama! seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya -- cakkhumanto rūpāni dakkhantīti; evamevaṁ bhotā gotamena anekapariyāyena dhammo pakāsito. esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. labheyyāhaṁ bhoto gotamassa santike pabbajjaṁ, labheyyaṁ upasampadan”-ti. alattha kho sundarikabhāradvājo brāhmaṇo ...pe0 ... arahataṁ ahosīti.

sundarikabhāradvājasuttaṁ catutthaṁ niṭṭhitaṁ.

5. māghasuttaṁ

evaṁ me sutaṁ -- eka samayaṁ bhagavā rājagahe viharati gijjhakūṭe pabbate. atha kho māgho māṇavo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho māgho māṇavo bhagavantaṁ etadavoca --

“ahañhi, bho gotama, dāyako dānapati vadaññū yācayogo; dhammena bhoge pariyesāmi; dhammena bhoge pariyesitvā dhammaladdhehi bhogehi dhammādhigatehi ekassapi dadāmi dvinnampi tiṇṇampi catunnampi pañcannampi channampi sattannampi aṭṭhannampi navannampi dasannampi dadāmi, vīsāyapi tiṁsāyapi cattālīsāyapi paññāsāyapi dadāmi, satassapi dadāmi, bhiyyopi dadāmi. kaccāhaṁ, bho gotama, evaṁ dadanto evaṁ yajanto bahuṁ puññaṁ pasavāmī” ti ?

“taggha tvaṁ, māṇava, evaṁ dadanto evaṁ yajanto bahuṁ puññaṁ pasavasi. yo kho, māṇava, dāyako dānapati vadaññū yācayogo; dhammena bhoge pariyesati; dhammena bhoge pariyesitvā dhammaladdhehi bhogehi dhammādhigatehi ekassapi dadāti ...pe0 ... satassapi dadāti, bhiyyopi dadāti, bahuṁ so puññaṁ pasavatī” ti. atha kho māgho māṇavo bhagavantaṁ gāthāya ajjhabhāsi --

491.

“pucchāmahaṁ gotamaṁ vadaññuṁ, (iti māgho māṇavo)

kāsāyavāsiṁ agahaṁ {agihaṁ (sī0), agehaṁ (pī0)} carantaṁ.

yo yācayogo dānapati {dānapatī (sī0 syā0 pī0)} gahaṭṭho, puññatthiko {puññapekho (sī0 pī0 ka0)} yajati puññapekkho.

dadaṁ paresaṁ idha annapānaṁ, kathaṁ hutaṁ yajamānassa sujjhe”..

492.

“yo yācayogo dānapati gahaṭṭho, (māghāti bhagavā)

puññatthiko yajati puññapekkho.

dadaṁ paresaṁ idha annapānaṁ, ārādhaye dakkhiṇeyyebhi tādi”..

493.

“yo yācayogo dānapati gahaṭṭho, (iti māgho māṇavo)

puññatthiko yajati puññapekkho.

dadaṁ paresaṁ idha annapānaṁ, akkhāhi me bhagavā dakkhiṇeyye”..

494.

“ye ve asattā {alaggā (syā0)} vicaranti loke, akiñcanā kevalino yatattā.

kālena tesu habyaṁ pavecche, yo brāhmaṇo puññapekkho yajetha..

495.

“ye sabbasaṁyojanabandhanacchidā, dantā vimuttā anīghā nirāsā.

kālena tesu habyaṁ pavecche, yo brāhmaṇo puññapekkho yajetha..

496.

“ye sabbasaṁyojanavippamuttā, dantā vimuttā anīghā nirāsā.

kālena tesu habyaṁ pavecche, yo brāhmaṇo puññapekkho yajetha..

497.

“rāgañca dosañca pahāya mohaṁ, khīṇāsavā vūsitabrahmacariyā.

kālena tesu habyaṁ pavecche, yo brāhmaṇo puññapekkho yajetha..

498.

“yesu na māyā vasati na māno, khīṇāsavā vūsitabrahmacariyā.

kālena tesu habyaṁ pavecche, yo brāhmaṇo puññapekkho yajetha..

499.

“ye vītalobhā amamā nirāsā, khīṇāsavā vūsitabrahmacariyā.

kālena tesu habyaṁ pavecche, yo brāhmaṇo puññapekkho yajetha..

500.

“ye ve na taṇhāsu upātipannā, vitareyya oghaṁ amamā caranti.

kālena tesu habyaṁ pavecche, yo brāhmaṇo puññapekkho yajetha..

501.

“yesaṁ taṇhā natthi kuhiñci loke, bhavābhavāya idha vā huraṁ vā.

kālena tesu habyaṁ pavecche, yo brāhmaṇo puññapekkho yajetha..

502.

“ye kāme hitvā agahā caranti, susaññatattā tasaraṁva ujjuṁ.

kālena tesu habyaṁ pavecche, yo brāhmaṇo puññapekkho yajetha..

503.

“ye vītarāgā susamāhitindriyā, candova rāhuggahaṇā pamuttā.

kālena tesu habyaṁ pavecche, yo brāhmaṇo puññapekkho yajetha..

504.

“samitāvino vītarāgā akopā, yesaṁ gatī natthidha vippahāya.

kālena tesu habyaṁ pavecche, yo brāhmaṇo puññapekkho yajetha..

505.

“jahitvā jātimaraṇaṁ asesaṁ, kathaṁkathiṁ sabbamupātivattā.

kālena tesu habyaṁ pavecche, yo brāhmaṇo puññapekkho yajetha..

506.

“ye attadīpā vicaranti loke, akiñcanā sabbadhi vippamuttā.

kālena tesu habyaṁ pavecche, yo brāhmaṇo puññapekkho yajetha..

507.

“ye hettha jānanti yathā tathā idaṁ, ayamantimā natthi punabbhavoti.

kālena tesu habyaṁ pavecche, yo brāhmaṇo puññapekkho yajetha..

508.

“yo vedagū jhānarato satīmā, sambodhipatto saraṇaṁ bahūnaṁ.

kālena tamhi habyaṁ pavecche, yo brāhmaṇo puññapekkho yajetha”..

509.

“addhā amoghā mama pucchanā ahu, akkhāsi me bhagavā dakkhiṇeyye.

tvañhettha jānāsi yathā tathā idaṁ, tathā hi te vidito esa dhammo..

510.

“yo yācayogo dānapati gahaṭṭho, (iti māgho māṇavo)

puññatthiko yajati puññapekkho.

dadaṁ paresaṁ idha annapānaṁ,

akkhāhi me bhagavā yaññasampadaṁ”..

511.

“yajassu yajamāno māghāti bhagavā, sabbattha ca vippasādehi cittaṁ.

ārammaṇaṁ yajamānassa yañño, etthappatiṭṭhāya jahāti dosaṁ..

512.

“so vītarāgo pavineyya dosaṁ, mettaṁ cittaṁ bhāvayamappamāṇaṁ.

rattindivaṁ satatamappamatto, sabbā disā pharati appamaññaṁ”..

513.

“ko sujjhati muccati bajjhatī ca, kenattanā gacchati {kenatthenā gacchati (ka0)} brahmalokaṁ.

ajānato me muni brūhi puṭṭho, bhagavā hi me sakkhi brahmajjadiṭṭho.

tuvañhi no brahmasamosi saccaṁ, kathaṁ upapajjati brahmalokaṁ jutima”..

514.

“yo yajati tividhaṁ yaññasampadaṁ, (māghāti bhagavā)

ārādhaye dakkhiṇeyyebhi tādi.

evaṁ yajitvā sammā yācayogo,

upapajjati brahmalokanti brūmī” ti..

evaṁ vutte, māgho māṇavo bhagavantaṁ etadavoca -- “abhikkantaṁ, bho gotama ...pe0 ... ajjatagge pāṇupetaṁ saraṇaṁ gatan”-ti.

māghasuttaṁ pañcamaṁ niṭṭhitaṁ.

6. sabhiyasuttaṁ

evaṁ me sutaṁ -- ekaṁ samayaṁ bhagavā rājagahe viharati veḷuvane kalandakanivāpe. tena kho pana samayena sabhiyassa paribbājakassa purāṇasālohitāya devatāya pañhā uddiṭṭhā honti -- “yo te, sabhiya, samaṇo vā brāhmaṇo vā ime pañhe puṭṭho byākaroti tassa santike brahmacariyaṁ careyyāsī” ti.

atha kho sabhiyo paribbājako tassā devatāya santike te pañhe uggahetvā ye te samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa, seyyathidaṁ -- pūraṇo kassapo makkhaligosālo ajito kesakambalo pakudho {kakudho (sī0) pakuddho (syā0 kaṁ0)} kaccāno sañcayo {sañjayo (sī0 syā0 kaṁ0 pī0)} belaṭṭhaputto {bellaṭṭhiputto (sī0 pī0), veḷaṭṭhaputto (syā0)} nigaṇṭho nāṭaputto {nātaputto (sī0 pī0)}, te upasaṅkamitvā te pañhe pucchati. te sabhiyena paribbājakena pañhe puṭṭhā na sampāyanti; asampāyantā kopañca dosañca appaccayañca pātukaronti. api ca sabhiyaṁ yeva paribbājakaṁ paṭipucchanti.

atha kho sabhiyassa paribbājakassa etadahosi -- “ye kho te bhonto samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa, seyyathidaṁ -- pūraṇo kassapo ...pe0 ... nigaṇṭho nāṭaputto, te mayā pañhe puṭṭhā na sampāyanti, asampāyantā kopañca dosañca appaccayañca pātukaronti; api ca maññevettha paṭipucchanti. yannūnnāhaṁ hīnāyāvattitvā kāme paribhuñjeyyan”-ti.

atha kho sabhiyassa paribbājakassa etadahosi -- “ayampi kho samaṇo gotamo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa; yaṁnūnāhaṁ samaṇaṁ gotamaṁ upasaṅkamitvā ime pañhe puccheyyan”-ti.

atha kho sabhiyassa paribbājakassa etadahosi -- “yepi kho te {ye kho te (syā0), yaṁ kho te (ka0)} bhonto samaṇabrāhmaṇā jiṇṇā vuḍḍhā mahallakā addhagatā vayoanuppattā therā rattaññū cirapabbajitā saṅghino gaṇino gaṇācariyā ñātā yasassino titthakarā sādhusammatā bahujanassa, seyyathidaṁ -- pūraṇo kassapo ...pe0 ... nigaṇṭho nāṭaputto, tepi mayā pañhe puṭṭhā na sampāyanti, asampāyantā kopañca dosañca appaccayañca pātukaronti, api ca maññevettha paṭipucchanti; kiṁ pana me samaṇo gotamo ime pañhe puṭṭho byākarissati! samaṇo hi gotamo daharo ceva jātiyā, navo ca pabbajjāyā” ti.

atha kho sabhiyassa paribbājakassa etadahosi -- “samaṇo kho {samaṇo kho gotamo (syā0 ka0)} daharoti na uññātabbo na paribhotabbo. daharopi cesa samaṇo gotamo mahiddhiko hoti mahānubhāvo, yaṁnūnāhaṁ samaṇaṁ gotamaṁ upasaṅkamitvā ime pañhe puccheyyan”-ti.

atha kho sabhiyo paribbājako yena rājagahaṁ tena cārikaṁ pakkāmi. anupubbena cārikaṁ caramāno yena rājagahaṁ veḷuvanaṁ kalandakanivāpo, yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho sabhiyo paribbājako bhagavantaṁ gāthāya ajjhabhāsi --

515.

“kaṅkhī vecikicchī āgamaṁ, (iti sabhiyo)

pañhe pucchituṁ abhikaṅkhamāno.

tesantakaro bhavāhi {bhavāhi me (pī0 ka0)} pañhe me puṭṭho,

anupubbaṁ anudhammaṁ byākarohi me”..

516.

“dūrato āgatosi sabhiya, (iti bhagavā)

pañhe pucchituṁ abhikaṅkhamāno.

tesantakaro bhavāmi {tesamantakaromi te (ka0)} pañhe te puṭṭho,

anupubbaṁ anudhammaṁ byākaromi te..

517.

“puccha maṁ sabhiya pañhaṁ, yaṁ kiñci manasicchasi.

tassa tasseva pañhassa, ahaṁ antaṁ karomi te” ti..

atha kho sabhiyassa paribbājakassa etadahosi -- “acchariyaṁ vata, bho, abbhutaṁ vata, bho! yaṁ vatāhaṁ aññesu samaṇabrāhmaṇesu okāsakammamattampi {okāsamattampi (sī0 pī0)} nālatthaṁ taṁ me idaṁ samaṇena gotamena okāsakammaṁ katan”-ti. attamano pamudito udaggo pītisomanassajāto bhagavantaṁ pañhaṁ apucchi --

518.

“kiṁ pattinamāhu bhikkhunaṁ, (iti sabhiyo)

sorataṁ kena kathañca dantamāhu.

buddhoti kathaṁ pavuccati,

puṭṭho me bhagavā byākarohi”..

519.

“pajjena katena attanā, (sabhiyāti bhagavā)

parinibbānagato vitiṇṇakaṅkho.

vibhavañca bhavañca vippahāya,

vusitavā khīṇapunabbhavo sa bhikkhu..

520.

“sabbattha upekkhako satimā, na so hiṁsati kañci sabbaloke.

tiṇṇo samaṇo anāvilo, ussadā yassa na santi sorato so..

521.

“yassindriyāni bhāvitāni, ajjhattaṁ bahiddhā ca sabbaloke.

nibbijjha imaṁ parañca lokaṁ, kālaṁ kaṅkhati bhāvito sa danto..

522.

“kappāni viceyya kevalāni, saṁsāraṁ dubhayaṁ cutūpapātaṁ.

vigatarajamanaṅgaṇaṁ visuddhaṁ, pattaṁ jātikhayaṁ tamāhu buddhan”-ti..

atha kho sabhiyo paribbājako bhagavato bhāsitaṁ abhinanditvā anumoditvā attamano pamudito udaggo pītisomanassajāto bhagavantaṁ uttariṁ {uttari (ka0)} pañhaṁ apucchi --

523.

“kiṁ pattinamāhu brāhmaṇaṁ, (iti sabhiyo)

samaṇaṁ kena kathañca nhātakoti.

nāgoti kathaṁ pavuccati,

puṭṭho me bhagavā byākarohi”..

524.

“bāhitvā sabbapāpakāni, (sabhiyāti bhagavā)

vimalo sādhusamāhito ṭhitatto.

saṁsāramaticca kevalī so,

asito tādi pavuccate sa brahmā..

525.

“samitāvi pahāya puññapāpaṁ, virajo ñatvā imaṁ parañca lokaṁ.

jātimaraṇaṁ upātivatto, samaṇo tādi pavuccate tathattā..

526.

“ninhāya {ninahāya (syā0)} sabbapāpakāni, ajjhattaṁ bahiddhā ca sabbaloke.

devamanussesu kappiyesu, kappaṁ neti tamāhu nhātako” ti..

527.

“āguṁ na karoti kiñci loke, sabbasaṁyoge {sabbayoge (ka0)} visajja bandhanāni.

sabbattha na sajjatī vimutto, nāgo tādi pavuccate tathattā” ti..

atha kho sabhiyo paribbājako ...pe0 ... bhagavantaṁ uttariṁ pañhaṁ apucchi --

528.

“kaṁ khettajinaṁ vadanti buddhā, (iti sabhiyo)

kusalaṁ kena kathañca paṇḍitoti.

muni nāma kathaṁ pavuccati,

puṭṭho me bhagavā byākarohi”..

529.

“khettāni viceyya kevalāni, (sabhiyāti bhagavā)

dibbaṁ mānusakañca brahmakhettaṁ.

sabbakhettamūlabandhanā pamutto,

khettajino tādi pavuccate tathattā..

530.

“kosāni viceyya kevalāni, dibbaṁ mānusakañca brahmakosaṁ.

sabbakosamūlabandhanā pamutto, kusalo tādi pavuccate tathattā..

531.

“dubhayāni viceyya paṇḍarāni, ajjhattaṁ bahiddhā ca suddhipañño.

kaṇhaṁ sukkaṁ upātivatto, paṇḍito tādi pavuccate tathattā..

532.

“asatañca satañca ñatvā dhammaṁ, ajjhattaṁ bahiddhā ca sabbaloke.

devamanussehi pūjanīyo, saṅgaṁ jālamaticca so munī” ti..

atha kho sabhiyo paribbājako ...pe0 ... bhagavantaṁ uttariṁ pañhaṁ apucchi --

533.

“kiṁ pattinamāhu vedaguṁ, (iti sabhiyo)

anuviditaṁ kena kathañca vīriyavāti.

ājāniyo kinti nāma hoti,

puṭṭho me bhagavā byākarohi”..

534.

“vedāni viceyya kevalāni, (sabhiyāti bhagavā)

samaṇānaṁ yānidhatthi {yānipatthi (sī0 syā0 pī0)} brāhmaṇānaṁ.

sabbavedanāsu vītarāgo,

sabbaṁ vedamaticca vedagū so..

535.

“anuvicca papañcanāmarūpaṁ, ajjhattaṁ bahiddhā ca rogamūlaṁ.

sabbarogamūlabandhanā pamutto, anuvidito tādi pavuccate tathattā..

536.

“virato idha sabbapāpakehi, nirayadukkhaṁ aticca vīriyavā so.

so vīriyavā padhānavā, dhīro tādi pavuccate tathattā..

537.

“yassassu lunāni bandhanāni, ajjhattaṁ bahiddhā ca saṅgamūlaṁ.

sabbasaṅgamūlabandhanā pamutto, ājāniyo tādi pavuccate tathattā” ti..

atha kho sabhiyo paribbājako ...pe0 ... bhagavantaṁ uttariṁ pañhaṁ apucchi --

538.

“kiṁ pattinamāhu sottiyaṁ, (iti sabhiyo)

ariyaṁ kena kathañca caraṇavāti.

paribbājako kinti nāma hoti,

puṭṭho me bhagavā byākarohi”..

539.

“sutvā sabbadhammaṁ abhiññāya loke, (sabhiyāti bhagavā)

sāvajjānavajjaṁ yadatthi kiñci.

abhibhuṁ akathaṁkathiṁ vimuttaṁ,

anighaṁ sabbadhimāhu sottiyoti..

540.

“chetvā āsavāni ālayāni, vidvā so na upeti gabbhaseyyaṁ.

saññaṁ tividhaṁ panujja paṅkaṁ, kappaṁ neti tamāhu ariyoti..

541.

“yo idha caraṇesu pattipatto, kusalo sabbadā ājānāti {ājāni (syā0)} dhammaṁ.

sabbattha na sajjati vimuttacitto {vimutto (sī0)}, paṭighā yassa na santi caraṇavā so..

542.

“dukkhavepakkaṁ yadatthi kammaṁ, uddhamadho tiriyaṁ vāpi {tiriyañcāpi (syā0)} majjhe.

paribbājayitvā pariññacārī, māyaṁ mānamathopi lobhakodhaṁ.

pariyantamakāsi nāmarūpaṁ, taṁ paribbājakamāhu pattipattan”-ti..

atha kho sabhiyo paribbājako bhagavato bhāsitaṁ abhinanditvā anumoditvā attamano pamudito udaggo pītisomanassajāto uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ sammukhā sāruppāhi gāthāhi abhitthavi --

543.

“yāni ca tīṇi yāni ca saṭṭhi, samaṇappavādasitāni {samaṇappavādanissitāni (syā0 ka0)} bhūripañña.

saññakkharasaññanissitāni, osaraṇāni vineyya oghatamagā..

544.

“antagūsi pāragū {pāragūsi (syā0 pī0 ka0)} dukkhassa, arahāsi sammāsambuddho khīṇāsavaṁ taṁ maññe.

jutimā mutimā pahūtapañño, dukkhassantakaraṁ atāresi maṁ..

545.

“yaṁ me kaṅkhitamaññāsi, vicikicchā maṁ tārayi namo te.

muni monapathesu pattipatta, akhila ādiccabandhu soratosi..

546.

“yā me kaṅkhā pure āsi, taṁ me byākāsi cakkhumā.

addhā munīsi sambuddho, natthi nīvaraṇā tava..

547.

“upāyāsā ca te sabbe, viddhastā vinaḷīkatā.

sītibhūto damappatto, dhitimā saccanikkamo..

548.

“tassa te nāganāgassa, mahāvīrassa bhāsato.

sabbe devānumodanti, ubho nāradapabbatā..

549.

“namo te purisājañña, namo te purisuttama.

sadevakasmiṁ lokasmiṁ, natthi te paṭipuggalo..

550.

“tuvaṁ buddho tuvaṁ satthā, tuvaṁ mārābhibhū muni.

tuvaṁ anusaye chetvā, tiṇṇo tāresi maṁ pajaṁ..

551.

“upadhī te samatikkantā, āsavā te padālitā.

sīhosi anupādāno, pahīnabhayabheravo..

552.

“puṇḍarīkaṁ yathā vaggu, toye na upalimpati {toyena na upalippati (sī0), toye na upalippati (pī0), toyena na upalimpati (ka0)}.

evaṁ puññe ca pāpe ca, ubhaye tvaṁ na limpasi.

pāde vīra pasārehi, sabhiyo vandati satthuno” ti..

atha kho sabhiyo paribbājako bhagavato pādesu sirasā nipatitvā bhagavantaṁ etadavoca -- “abhikkantaṁ, bhante ...pe0 ... esāhaṁ bhagavantaṁ saraṇaṁ gacchāmi dhammañca bhikkhusaṅghañca; labheyyāhaṁ, bhante, bhagavato santike pabbajjaṁ, labheyyaṁ upasampadan”-ti.

“yo kho, sabhiya, aññatitthiyapubbo imasmiṁ dhammavinaye ākaṅkhati pabbajjaṁ, ākaṅkhati upasampadaṁ, so cattāro māse parivasati; catunnaṁ māsānaṁ accayena āraddhacittā bhikkhū pabbājenti, upasampādenti bhikkhubhāvāya. api ca mettha puggalavemattatā viditā” ti.

“sace, bhante, aññatitthiyapubbā imasmiṁ dhammavinaye ākaṅkhantā pabbajjaṁ, ākaṅkhantā upasampadaṁ cattāro māse parivasanti, catunnaṁ māsānaṁ accayena āraddhacittā bhikkhū pabbājenti, upasampādenti bhikkhubhāvāya, ahaṁ cattāri vassāni parivasissāmi; catunnaṁ vassānaṁ accayena āraddhacittā bhikkhū pabbājentu upasampādentu bhikkhubhāvāyā” ti. alattha kho sabhiyo paribbājako bhagavato santike pabbajjaṁ alattha upasampadaṁ ...pe0 ... aññataro kho panāyasmā sabhiyo arahataṁ ahosīti.

sabhiyasuttaṁ chaṭṭhaṁ niṭṭhitaṁ.

7. selasuttaṁ

evaṁ me sutaṁ -- ekaṁ samayaṁ bhagavā aṅguttarāpesu cārikaṁ caramāno mahatā bhikkhusaṅghena saddhiṁ aḍḍhateḷasehi bhikkhusatehi yena āpaṇaṁ nāma aṅguttarāpānaṁ nigamo tadavasari. assosi kho keṇiyo jaṭilo “samaṇo khalu, bho, gotamo sakyaputto sakyakulā pabbajito aṅguttarāpesu cārikaṁ caramāno mahatā bhikkhusaṅghena saddhiṁ aḍḍhateḷasehi bhikkhusatehi āpaṇaṁ anuppatto. taṁ kho pana bhavantaṁ gotamaṁ evaṁ kalyāṇo kittisaddo abbhuggato -- `itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā'ti {bhagavā (syā0 pī0)}. so imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. so dhammaṁ desati ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti. sādhu kho pana tathārūpānaṁ arahataṁ dassanaṁ hotī” ti.

atha kho keṇiyo jaṭilo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinnaṁ kho keṇiyaṁ jaṭilaṁ bhagavā dhammiyā kathāya sandassesi samādapesi samuttejesi sampahaṁsesi. atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṁsito bhagavantaṁ etadavoca -- “adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā” ti. evaṁ vutte, bhagavā keṇiyaṁ jaṭilaṁ etadavoca -- “mahā kho, keṇiya, bhikkhusaṅgho aḍḍhateḷasāni bhikkhusatāni; tvañca brāhmaṇesu abhippasanno” ti.

dutiyampi kho keṇiyo jaṭilo bhagavantaṁ etadavoca -- “kiñcāpi, bho gotama, mahā bhikkhusaṅgho aḍḍhateḷasāni bhikkhusatāni, ahañca brāhmaṇesu abhippasanno; adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā” ti. dutiyampi kho bhagavā keṇiyaṁ jaṭilaṁ etadavoca -- “mahā kho, keṇiya, bhikkhusaṅgho aḍḍhateḷasāni bhikkhusatāni; tvañca brāhmaṇesu abhippasanno” ti.

tatiyampi kho keṇiyo jaṭilo bhagavantaṁ etadavoca -- “kiñcāpi, bho gotama, mahā bhikkhusaṅgho aḍḍhateḷasāni bhikkhusatāni, ahañca brāhmaṇesu abhippasanno, adhivāsetu {adhivāsetveva (sī0)} me bhavaṁ gotamo svātanāya bhattaṁ saddhiṁ bhikkhusaṅghenā” ti. adhivāsesi bhagavā tuṇhībhāvena. atha kho keṇiyo jaṭilo bhagavato adhivāsanaṁ viditvā uṭṭhāyāsanā yena sako assamo tenupasaṅkami; upasaṅkamitvā mittāmacce ñātisālohite āmantesi -- “suṇantu me bhavanto mittāmaccā ñātisālohitā, samaṇo me gotamo nimantito svātanāya bhattaṁ saddhiṁ bhikkhusaṅghena, yena me kāyaveyyāvaṭikaṁ kareyyāthā” ti. “evaṁ, bho” ti kho keṇiyassa jaṭilassa mittāmaccā ñātisālohitā keṇiyassa jaṭilassa paṭissutvā appekacce uddhanāni khaṇanti, appekacce kaṭṭhāni phālenti, appekacce bhājanāni dhovanti, appekacce udakamaṇikaṁ patiṭṭhāpenti, appekacce āsanāni paññāpenti. keṇiyo pana jaṭilo sāmaṁyeva maṇḍalamāḷaṁ paṭiyādeti.

tena kho pana samayena selo brāhmaṇo āpaṇe paṭivasati, tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ padako veyyākaraṇo lokāyatamahāpurisalakkhaṇesu anavayo, tīṇi ca māṇavakasatāni mante vāceti.

tena kho pana samayena keṇiyo jaṭilo sele brāhmaṇe abhippasanno hoti. atha kho selo brāhmaṇo tīhi māṇavakasatehi parivuto jaṅghāvihāraṁ anucaṅkamamāno anuvicaramāno yena keṇiyassa jaṭilassa assamo tenupasaṅkami. addasā kho selo brāhmaṇo keṇiyassa jaṭilassa assame {keṇissamiye jaṭile (sī0 pī0)} appekacce uddhanāni khaṇante ...pe0 ... appekacce āsanāni paññapente, keṇiyaṁ pana jaṭilaṁ sāmaṁyeva maṇḍalamāḷaṁ paṭiyādentaṁ. disvāna keṇiyaṁ jaṭilaṁ etadavoca -- “kiṁ nu kho bhoto keṇiyassa āvāho vā bhavissati, vivāho vā bhavissati, mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṁ balakāyenā” ti?

“na me, bho sela, āvāho vā bhavissati vivāho vā, nāpi rājā māgadho seniyo bimbisāro nimantito svātanāya saddhiṁ balakāyena; api ca kho me mahāyañño paccupaṭṭhito. atthi samaṇo gotamo sakyaputto sakyakulā pabbajito aṅguttarāpesu cārikaṁ caramāno mahatā bhikkhusaṅghena saddhiṁ aḍḍhateḷasehi bhikkhusatehi āpaṇaṁ anuppatto. taṁ kho pana bhavantaṁ gotamaṁ ...pe0 ... buddho bhagavāti. so me nimantito svātanāya bhattaṁ saddhiṁ bhikkhusaṅghenā” ti. “buddhoti, bho keṇiya, vadesi” ? “buddhoti, bho sela, vadāmi”. “buddhoti, bho keṇiya, vadesi” ? “buddhoti, bho sela, vadāmī” ti.

atha kho selassa brāhmaṇassa etadahosi -- “ghosopi kho eso dullabho lokasmiṁ yadidaṁ buddhoti. āgatāni kho panamhākaṁ mantesu dvattiṁsamahāpurisalakkhaṇāni, yehi samannāgatassa mahāpurisassa dveva gatiyo bhavanti anaññā. sace agāraṁ ajjhāvasati rājā hoti cakkavatti dhammiko dhammarājā cāturanto vijitāvī janapadatthāvariyappatto sattaratanasamannāgato. tassimāni satta ratanāni bhavanti, seyyathidaṁ -- cakkaratanaṁ, hatthiratanaṁ, assaratanaṁ, maṇiratanaṁ, itthiratanaṁ, gahapatiratanaṁ, pariṇāyakaratanameva sattamaṁ. parosahassaṁ kho panassa puttā bhavanti sūrā vīraṅgarūpā parasenappamaddanā. so imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasati. sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭṭacchado {vivattacchaddo (sī0 pī0)}. kahaṁ pana, bho keṇiya, etarahi so bhavaṁ gotamo viharati arahaṁ sammāsambuddho” ti?

evaṁ vutte, keṇiyo jaṭilo dakkhiṇaṁ bāhuṁ paggahetvā selaṁ brāhmaṇaṁ etadavoca -- “yenesā, bho sela, nīlavanarājī” ti. atha kho selo brāhmaṇo tīhi māṇavakasatehi saddhiṁ yena bhagavā tenupasaṅkami. atha kho selo brāhmaṇo te māṇavake āmantesi -- “appasaddā bhonto āgacchantu, pade padaṁ nikkhipantā. durāsadā hi te bhagavanto {bhavanto (syā0 ka0)} sīhāva ekacarā. yadā cāhaṁ, bho, samaṇena gotamena saddhiṁ manteyyuṁ, mā me bhonto antarantarā kathaṁ opātetha; kathāpariyosānaṁ me bhavanto āgamentū” ti.

atha kho selo brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. sammodanīyaṁ kathaṁ sāraṇīyaṁ vītisāretvā ekamantaṁ nisīdi. ekamantaṁ nisinno kho selo brāhmaṇo bhagavato kāye dvattiṁsamahāpurisalakkhaṇāni samannesi {sammannesi (sī0 syā0)}. addasā kho selo brāhmaṇo bhagavato kāye dvattiṁsamahāpurisalakkhaṇāni yebhuyyena ṭhapetvā dve. dvīsu mahāpurisalakkhaṇesu kaṅkhati vicikicchati nādhimuccati na sampasīdati -- kosohite ca vatthaguyhe, pahūtajivhatāya cāti.

atha kho bhagavato etadahosi -- “passati kho me ayaṁ selo brāhmaṇo dvattiṁsamahāpurisalakkhaṇāni yebhuyyena ṭhapetvā dve. dvīsu mahāpurisalakkhaṇesu kaṅkhati vicikicchati nādhimuccati na sampasīdati -- kosohite ca vatthaguyhe, pahūtajivhatāya cā” ti. atha kho bhagavā tathārūpaṁ iddhābhisaṅkhāraṁ abhisaṅkhāsi {abhisaṅkhāresi (syā0 ka0)}, yathā addasa selo brāhmaṇo bhagavato kosohitaṁ vatthaguyhaṁ. atha kho bhagavā jivhaṁ ninnāmetvā ubhopi kaṇṇasotāni anumasi paṭimasi, ubhopi nāsikasotāni anumasi paṭimasi, kevalampi nalāṭamaṇḍalaṁ jivhāya chādesi.

atha kho selassa brāhmaṇassa etadahosi -- “samannāgato kho samaṇo gotamo dvattiṁsamahāpurisalakkhaṇehi paripuṇṇehi, no apuripuṇṇehi. no ca kho naṁ jānāmi buddho vā no vā. sutaṁ kho pana metaṁ brāhmaṇānaṁ vuḍḍhānaṁ mahallakānaṁ ācariyapācariyānaṁ bhāsamānānaṁ -- `ye te bhavanti arahanto sammāsambuddhā, te sake vaṇṇe bhaññamāne attānaṁ pātukarontī'ti. yaṁnūnāhaṁ samaṇaṁ gotamaṁ sammukhā sāruppāhi gāthāhi abhitthaveyyan”-ti. atha kho selo brāhmaṇo bhagavantaṁ sammukhā sāruppāhi gāthāhi abhitthavi --

553.

“paripuṇṇakāyo suruci, sujāto cārudassano.

suvaṇṇavaṇṇosi bhagavā, susukkadāṭhosi vīriyavā..

554.

“narassa hi sujātassa, ye bhavanti viyañjanā.

sabbe te tava kāyasmiṁ, mahāpurisalakkhaṇā..

555.

“pasannanetto sumukho, brahā uju patāpavā.

majjhe samaṇasaṅghassa, ādiccova virocasi..

556.

“kalyāṇadassano bhikkhu, kañcanasannibhattaco.

kiṁ te samaṇabhāvena, evaṁ uttamavaṇṇino..

557.

“rājā arahasi bhavituṁ, cakkavattī rathesabho.

cāturanto vijitāvī, jambusaṇḍassa {jambumaṇḍassa (ka0)} issaro..

558.

“khattiyā bhogirājāno {bhojarājāno (sī0 syā0)}, anuyantā {anuyuttā (sī0)} bhavantu te.

rājābhirājā manujindo, rajjaṁ kārehi gotama”..

559.

“rājāhamasmi selāti, (bhagavā) dhammarājā anuttaro.

dhammena cakkaṁ vattemi, cakkaṁ appaṭivattiyaṁ”..

560.

“sambuddho paṭijānāsi, (iti selo brāhmaṇo) dhammarājā anuttaro.

`dhammena cakkaṁ vattemi', iti bhāsasi gotama..

561.

“ko nu senāpati bhoto, sāvako satthuranvayo.

ko te tamanuvatteti, dhammacakkaṁ pavattitaṁ”..

562.

“mayā pavattitaṁ cakkaṁ, (selāti bhagavā) dhammacakkaṁ anuttaraṁ.

sāriputto anuvatteti, anujāto tathāgataṁ..

563.

“abhiññeyyaṁ abhiññātaṁ, bhāvetabbañca bhāvitaṁ.

pahātabbaṁ pahīnaṁ me, tasmā buddhosmi brāhmaṇa..

564.

“vinayassu mayi kaṅkhaṁ, adhimuccassu brāhmaṇa.

dullabhaṁ dassanaṁ hoti, sambuddhānaṁ abhiṇhaso..

565.

“yesaṁ ve {yesaṁ vo (pī0), yassa ve (syā0)} dullabho loke, pātubhāvo abhiṇhaso.

sohaṁ brāhmaṇa sambuddho, sallakatto anuttaro..

566.

“brahmabhūto atitulo, mārasenappamaddano.

sabbāmitte vasīkatvā, modāmi akutobhayo”..

567.

“imaṁ bhavanto nisāmetha, yathā bhāsati cakkhumā.

sallakatto mahāvīro, sīhova nadatī vane..

568.

“brahmabhūtaṁ atitulaṁ, mārasenappamaddanaṁ.

ko disvā nappasīdeyya, api kaṇhābhijātiko..

569.

“yo maṁ icchati anvetu, yo vā nicchati gacchatu.

idhāhaṁ pabbajissāmi, varapaññassa santike”..

570.

“evañce {etañce (sī0 pī0)} ruccati bhoto, sammāsambuddhasāsane {sammāsambuddhasāsanaṁ (sī0 syā0 kaṁ0 pī0)}.

mayampi pabbajissāma, varapaññassa santike”..

571.

“brāhmaṇā tisatā ime, yācanti pañjalīkatā.

brahmacariyaṁ carissāma, bhagavā tava santike”..

572.

“svākkhātaṁ brahmacariyaṁ, (selāti bhagavā) sandiṭṭhikamakālikaṁ.

yattha amoghā pabbajjā, appamattassa sikkhato” ti..

alattha kho selo brāhmaṇo sapariso bhagavato santike pabbajjaṁ, alattha upasampadaṁ. atha kho keṇiyo jaṭilo tassā rattiyā accayena sake assame paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi -- “kālo, bho gotama, niṭṭhitaṁ bhattan”-ti. atha kho bhagavā pubbaṇhasamayaṁ nivāsetvā pattacīvaramādāya yena keṇiyassa jaṭilassa assamo tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena.

atha kho keṇiyo jaṭilo buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi. atha kho keṇiyo jaṭilo bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi. ekamantaṁ nisinnaṁ kho keṇiyaṁ jaṭilaṁ bhagavā imāhi gāthāhi anumodi --

573.

“aggihuttamukhā yaññā, sāvittī chandaso mukhaṁ.

rājā mukhaṁ manussānaṁ, nadīnaṁ sāgaro mukhaṁ..

574.

“nakkhattānaṁ mukhaṁ cando, ādicco tapataṁ mukhaṁ.

puññaṁ ākaṅkhamānānaṁ, saṅgho ve yajataṁ mukhan”-ti..

atha kho bhagavā keṇiyaṁ jaṭilaṁ imāhi gāthāhi anumoditvā uṭṭhāyāsanā pakkāmi. atha kho āyasmā selo sapariso eko vūpakaṭṭho appamatto ātāpī pahitatto viharanto nacirasse ...pe0 ... aññataro kho panāpasmā selo sapariso arahataṁ ahosi.

atha kho āyasmā selo sapariso yena bhagavā tenupasaṅkami, upasaṅkamitvā ekaṁsaṁ cīvaraṁ katvā yena bhagavā tenañjaliṁ paṇāmetvā bhagavantaṁ gāthāya ajjhabhāsi --

575.

“yaṁ taṁ saraṇamāgamha {māgamma (sī0 syā0 ka0)}, ito aṭṭhami cakkhuma.

sattarattena bhagavā, dantamha tava sāsane..

576.

“tuvaṁ buddho tuvaṁ satthā, tuvaṁ mārābhibhū muni.

tuvaṁ anusaye chetvā, tiṇṇo tāresimaṁ pajaṁ..

577.

“upadhī te samatikkantā, āsavā te padālitā.

sīhosi {sīhova (ma0 ni0 2.401)} anupādāno, pahīnabhayabheravo..

578.

“bhikkhavo tisatā ime, tiṭṭhanti pañjalīkatā.

pāde vīra pasārehi, nāgā vandantu satthuno” ti..

selasuttaṁ sattamaṁ niṭṭhitaṁ.

8. sallasuttaṁ

579.

animittamanaññātaṁ, maccānaṁ idha jīvitaṁ.

kasirañca parittañca, tañca dukkhena saṁyutaṁ..

580.

na hi so upakkamo atthi, yena jātā na miyyare.

jarampi patvā maraṇaṁ, evaṁdhammā hi pāṇino..

581.

phalānamiva pakkānaṁ, pāto patanato {papatato (sī0 pī0 aṭṭha0)} bhayaṁ.

evaṁ jātāna maccānaṁ, niccaṁ maraṇato bhayaṁ..

582.

yathāpi kumbhakārassa, katā mattikabhājanā.

sabbe bhedanapariyantā {bhedapariyantā (syā0)}, evaṁ maccāna jīvitaṁ..

583.

daharā ca mahantā ca, ye bālā ye ca paṇḍitā.

sabbe maccuvasaṁ yanti, sabbe maccuparāyaṇā..

584.

tesaṁ maccuparetānaṁ, gacchataṁ paralokato.

na pitā tāyate puttaṁ, ñātī vā pana ñātake..

585.

pekkhataṁ yeva ñātīnaṁ, passa lālapataṁ puthu.

ekamekova maccānaṁ, govajjho viya nīyati {niyyati (bahūsu)}..

586.

evamabbhāhato loko, maccunā ca jarāya ca.

tasmā dhīrā na socanti, viditvā lokapariyāyaṁ..

587.

yassa maggaṁ na jānāsi, āgatassa gatassa vā.

ubho ante asampassaṁ, niratthaṁ paridevasi..

588.

paridevayamāno ce, kiñcidatthaṁ udabbahe.

sammūḷho hiṁsamattānaṁ, kayirā ce naṁ vicakkhaṇo..

589.

na hi ruṇṇena sokena, santiṁ pappoti cetaso.

bhiyyassuppajjate dukkhaṁ, sarīraṁ cupahaññati..

590.

kiso vivaṇṇo bhavati, hiṁsamattānamattanā.

na tena petā pālenti, niratthā paridevanā..

591.

sokamappajahaṁ jantu, bhiyyo dukkhaṁ nigacchati.

anutthunanto kālaṅkataṁ {kālakataṁ (sī0 syā0)}, sokassa vasamanvagū..

592.

aññepi passa gamine, yathākammūpage nare.

maccuno vasamāgamma, phandantevidha pāṇino..

593.

yena yena hi maññanti, tato taṁ hoti aññathā.

etādiso vinābhāvo, passa lokassa pariyāyaṁ..

594.

api vassasataṁ jīve, bhiyyo vā pana māṇavo.

ñātisaṅghā vinā hoti, jahāti idha jīvitaṁ..

595.

tasmā arahato sutvā, vineyya paridevitaṁ.

petaṁ kālaṅkataṁ disvā, neso labbhā mayā iti..

596.

yathā saraṇamādittaṁ, vārinā parinibbaye {parinibbuto (sī0 ka0)}.

evampi dhīro sapañño, paṇḍito kusalo naro.

khippamuppatitaṁ sokaṁ, vāto tūlaṁva dhaṁsaye..

597.

paridevaṁ pajappañca, domanassañca attano.

attano sukhamesāno, abbahe sallamattano..

598.

abbuḷhasallo asito, santiṁ pappuyya cetaso.

sabbasokaṁ atikkanto, asoko hoti nibbutoti..

sallasuttaṁ aṭṭhamaṁ niṭṭhitaṁ.

9. vāseṭṭhasuttaṁ

evaṁ me sutaṁ -- ekaṁ samayaṁ bhagavā icchānaṅgale viharati icchānaṅgalavanasaṇḍe. tena kho pana samayena sambahulā abhiññātā abhiññātā brāhmaṇamahāsālā icchānaṅgale paṭivasanti, seyyathidaṁ -- caṅkī brāhmaṇo, tārukkho brāhmaṇo, pokkharasāti brāhmaṇo, jāṇussoṇi {jāṇusoṇi (ka0)} brāhmaṇo, todeyyo brāhmaṇo, aññe ca abhiññātā abhiññātā brāhmaṇamahāsālā. atha kho vāseṭṭhabhāradvājānaṁ māṇavānaṁ jaṅghāvihāraṁ anucaṅkamantānaṁ anuvicarantānaṁ {anucaṅkamamānānaṁ anuvicaramānānaṁ (sī0 pī0)} ayamantarākathā udapādi -- “kathaṁ, bho, brāhmaṇo hotī” ti?

bhāradvājo māṇavo evamāha -- “yato kho, bho, ubhato sujāto hoti mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena, ettāvatā kho bho brāhmaṇo hotī” ti.

vāseṭṭho māṇavo evamāha -- “yato kho, bho, sīlavā ca hoti vatasampanno {vattasampanno (sī0 syā0 ma0 ni0 2.454)} ca, ettāvatā kho, bho, brāhmaṇo hotī” ti. neva kho asakkhi bhāradvājo māṇavo vāseṭṭhaṁ māṇavaṁ saññāpetuṁ, na pana asakkhi vāseṭṭho māṇavo bhāradvājaṁ māṇavaṁ saññāpetuṁ.

atha kho vāseṭṭho māṇavo bhāradvājaṁ māṇavaṁ āmantesi -- “ayaṁ kho, bho {ayaṁ bho (sī0 syā0 ka0), ayaṁ kho (pī0)} bhāradvāja, samaṇo gotamo sakyaputto sakyakulā pabbajito icchānaṅgale viharati icchānaṅgalavanasaṇḍe; taṁ kho pana bhavantaṁ gotamaṁ evaṁ kalyāṇo kittisaddo abbhuggato -- `itipi ...pe0 ... buddho bhagavā'ti. āyāma, bho bhāradvāja, yena samaṇo gotamo tenupasaṅkamissāma; upasaṅkamitvā samaṇaṁ gotamaṁ etamatthaṁ pucchissāma. yathā no samaṇo gotamo byākarissati tathā naṁ dhāressāmā” ti. “evaṁ, bho” ti kho bhāradvājo māṇavo vāseṭṭhassa māṇavassa paccassosi.

atha kho vāseṭṭhabhāradvājā māṇavā yena bhagavā tenupasaṅkamiṁsu; upasaṅkamitvā bhagavatā saddhiṁ sammodiṁsu. sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. ekamantaṁ nisinno kho vāseṭṭho māṇavo bhagavantaṁ gāthāhi ajjhabhāsi --

599.

“anuññātapaṭiññātā, tevijjā mayamasmubho.

ahaṁ pokkharasātissa, tārukkhassāyaṁ māṇavo..

600.

“tevijjānaṁ yadakkhātaṁ, tatra kevalinosmase.

padakasma veyyākaraṇā, jappe ācariyasādisā..

601.

“tesaṁ no jātivādasmiṁ, vivādo atthi gotama.

jātiyā brāhmaṇo hoti, bhāradvājo iti bhāsati.

ahañca kammunā {kammanā (sī0 pī0) evamuparipi} brūmi, evaṁ jānāhi cakkhuma..

602.

“te na sakkoma saññāpetuṁ, aññamaññaṁ mayaṁ ubho.

bhavantaṁ {bhagavantaṁ (ka0)} puṭṭhumāgamhā, sambuddhaṁ iti vissutaṁ..

603.

“candaṁ yathā khayātītaṁ, pecca pañjalikā janā.

vandamānā namassanti, evaṁ lokasmi gotamaṁ..

604.

“cakkhuṁ loke samuppannaṁ, mayaṁ pucchāma gotamaṁ.

jātiyā brāhmaṇo hoti, udāhu bhavati kammunā.

ajānataṁ no pabrūhi, yathā jānesu brāhmaṇaṁ”..

605.

“tesaṁ vo ahaṁ byakkhissaṁ, (vāseṭṭhāti bhagavā) anupubbaṁ yathātathaṁ.

jātivibhaṅgaṁ pāṇānaṁ, aññamaññā hi jātiyo..

606.

“tiṇarukkhepi jānātha, na cāpi paṭijānare.

liṅgaṁ jātimayaṁ tesaṁ, aññamaññā hi jātiyo..

607.

“tato kīṭe paṭaṅge ca, yāva kunthakipillike.

liṅgaṁ jātimayaṁ tesaṁ, aññamaññā hi jātiyo..

608.

“catuppadepi jānātha, khuddake ca mahallake.

liṅgaṁ jātimayaṁ tesaṁ, aññamaññā hi jātiyo..

609.

“pādūdarepi jānātha, urage dīghapiṭṭhike.

liṅgaṁ jātimayaṁ tesaṁ, aññamaññā hi jātiyo..

610.

“tato macchepi jānātha, odake vārigocare.

liṅgaṁ jātimayaṁ tesaṁ, aññamaññā hi jātiyo..

611.

“tato pakkhīpi jānātha, pattayāne vihaṅgame.

liṅgaṁ jātimayaṁ tesaṁ, aññamaññā hi jātiyo..

612.

“yathā etāsu jātīsu, liṅgaṁ jātimayaṁ puthu.

evaṁ natthi manussesu, liṅgaṁ jātimayaṁ puthu..

613.

“na kesehi na sīsena, na kaṇṇehi na akkhibhi.

na mukhena na nāsāya, na oṭṭhehi bhamūhi vā..

614.

“na gīvāya na aṁsehi, na udarena na piṭṭhiyā.

na soṇiyā na urasā, na sambādhe na methune {na sambādhā na methunā (syā0 ka0)}..

615.

“na hatthehi na pādehi, nāṅgulīhi nakhehi vā.

na jaṅghāhi na ūrūhi, na vaṇṇena sarena vā.

liṅgaṁ jātimayaṁ neva, yathā aññāsu jātisu..

616.

“paccattañca sarīresu {paccattaṁ sasarīresu (sī0 pī0)}, manussesvetaṁ na vijjati.

vokārañca manussesu, samaññāya pavuccati..

617.

“yo hi koci manussesu, gorakkhaṁ upajīvati.

evaṁ vāseṭṭha jānāhi, kassako so na brāhmaṇo..

618.

“yo hi koci manussesu, puthusippena jīvati.

evaṁ vāseṭṭha jānāhi, sippiko so na brāhmaṇo..

619.

“yo hi koci manussesu, vohāraṁ upajīvati.

evaṁ vāseṭṭha jānāhi, vāṇijo so na brāhmaṇo..

620.

“yo hi koci manussesu, parapessena jīvati.

evaṁ vāseṭṭha jānāhi, pessiko {pessako (ka0)} so na brāhmaṇo..

621.

“yo hi koci manussesu, adinnaṁ upajīvati.

evaṁ vāseṭṭha jānāhi, coro eso na brāhmaṇo..

622.

“yo hi koci manussesu, issatthaṁ upajīvati.

evaṁ vāseṭṭha jānāhi, yodhājīvo na brāhmaṇo..

623.

“yo hi koci manussesu, porohiccena jīvati.

evaṁ vāseṭṭha jānāhi, yājako eso na brāhmaṇo..

624.

“yo hi koci manussesu, gāmaṁ raṭṭhañca bhuñjati.

evaṁ vāseṭṭha jānāhi, rājā eso na brāhmaṇo..

625.

“na cāhaṁ brāhmaṇaṁ brūmi, yonijaṁ mattisambhavaṁ.

bhovādi nāma so hoti, sace {sa ve (sī0 syā0)} hoti sakiñcano.

akiñcanaṁ anādānaṁ, tamahaṁ brūmi brāhmaṇaṁ..

626.

“sabbasaṁyojanaṁ chetvā, so ve na paritassati.

saṅgātigaṁ visaṁyuttaṁ, tamahaṁ brūmi brāhmaṇaṁ..

627.

“chetvā naddhiṁ varattañca, sandānaṁ sahanukkamaṁ.

ukkhittapalighaṁ buddhaṁ, tamahaṁ brūmi brāhmaṇaṁ..

628.

“akkosaṁ vadhabandhañca, aduṭṭho yo titikkhati.

khantībalaṁ balānīkaṁ, tamahaṁ brūmi brāhmaṇaṁ..

629.

“akkodhanaṁ vatavantaṁ, sīlavantaṁ anussadaṁ.

dantaṁ antimasārīraṁ, tamahaṁ brūmi brāhmaṇaṁ..

630.

“vāri pokkharapatteva, āraggeriva sāsapo.

yo na limpati kāmesu, tamahaṁ brūmi brāhmaṇaṁ..

631.

“yo dukkhassa pajānāti, idheva khayamattano.

pannabhāraṁ visaṁyuttaṁ, tamahaṁ brūmi brāhmaṇaṁ..

632.

“gambhīrapaññaṁ medhāviṁ, maggāmaggassa kovidaṁ.

uttamatthamanuppattaṁ, tamahaṁ brūmi brāhmaṇaṁ..

633.

“asaṁsaṭṭhaṁ gahaṭṭhehi, anāgārehi cūbhayaṁ.

anokasārimappicchaṁ, tamahaṁ brūmi brāhmaṇaṁ..

634.

“nidhāya daṇḍaṁ bhūtesu, tasesu thāvaresu ca.

yo na hanti na ghāteti, tamahaṁ brūmi brāhmaṇaṁ..

635.

“aviruddhaṁ viruddhesu, attadaṇḍesu nibbutaṁ.

sādānesu anādānaṁ, tamahaṁ brūmi brāhmaṇaṁ..

636.

“yassa rāgo ca doso ca, māno makkho ca pātito.

sāsaporiva āraggā, tamahaṁ brūmi brāhmaṇaṁ..

637.

“akakkasaṁ viññāpaniṁ, giraṁ saccamudīraye.

yāya nābhisaje kañci, tamahaṁ brūmi brāhmaṇaṁ..

638.

“yodha dīghaṁ va rassaṁ vā, aṇuṁ thūlaṁ subhāsubhaṁ.

loke adinnaṁ nādiyati, tamahaṁ brūmi brāhmaṇaṁ..

639.

“āsā yassa na vijjanti, asmiṁ loke paramhi ca.

nirāsāsaṁ {nirāsayaṁ (sī0 syā0 pī0), nirāsakaṁ (?)} visaṁyuttaṁ, tamahaṁ brūmi brāhmaṇaṁ..

640.

“yassālayā na vijjanti, aññāya akathaṁkathī.

amatogadhamanuppattaṁ, tamahaṁ brūmi brāhmaṇaṁ..

641.

“yodha puññañca pāpañca, ubho saṅgamupaccagā.

asokaṁ virajaṁ suddhaṁ, tamahaṁ brūmi brāhmaṇaṁ..

642.

“candaṁva vimalaṁ suddhaṁ, vippasannamanāvilaṁ.

nandībhavaparikkhīṇaṁ, tamahaṁ brūmi brāhmaṇaṁ..

643.

“yomaṁ palipathaṁ duggaṁ, saṁsāraṁ mohamaccagā.

tiṇṇo pāraṅgato jhāyī, anejo akathaṁkathī.

anupādāya nibbuto, tamahaṁ brūmi brāhmaṇaṁ..

644.

“yodha kāme pahantvāna, anāgāro paribbaje.

kāmabhavaparikkhīṇaṁ, tamahaṁ brūmi brāhmaṇaṁ..

645.

“yodha taṇhaṁ pahantvāna, anāgāro paribbaje.

taṇhābhavaparikkhīṇaṁ, tamahaṁ brūmi brāhmaṇaṁ..

646.

“hitvā mānusakaṁ yogaṁ, dibbaṁ yogaṁ upaccagā.

sabbayogavisaṁyuttaṁ, tamahaṁ brūmi brāhmaṇaṁ..

647.

“hitvā ratiñca aratiṁ, sītibhūtaṁ nirūpadhiṁ.

sabbalokābhibhuṁ vīraṁ, tamahaṁ brūmi brāhmaṇaṁ..

648.

“cutiṁ yo vedi {yo'veti (?) itivuttake 99 aṭṭhakathāsaṁvaṇanā passitabbā} ttānaṁ, upapattiñca sabbaso.

asattaṁ sugataṁ buddhaṁ, tamahaṁ brūmi brāhmaṇaṁ..

649.

“yassa gatiṁ na jānanti, devā gandhabbamānusā.

khīṇāsavaṁ arahantaṁ, tamahaṁ brūmi brāhmaṇaṁ..

650.

“yassa pure ca pacchā ca, majjhe ca natthi kiñcanaṁ.

akiñcanaṁ anādānaṁ, tamahaṁ brūmi brāhmaṇaṁ..

651.

“usabhaṁ pavaraṁ vīraṁ, mahesiṁ vijitāvinaṁ.

anejaṁ nhātakaṁ buddhaṁ, tamahaṁ brūmi brāhmaṇaṁ..

652.

“pubbenivāsaṁ yo vedi {yo'veti (?) itivuttake 99 aṭṭhakathāsaṁvaṇanā passitabbā}, saggāpāyañca passati.

atho jātikkhayaṁ patto, tamahaṁ brūmi brāhmaṇaṁ..

653.

“samaññā hesā lokasmiṁ, nāmagottaṁ pakappitaṁ.

sammuccā samudāgataṁ, tattha tattha pakappitaṁ..

654.

“dīgharattamanusayitaṁ, diṭṭhigatamajānataṁ.

ajānantā no {ajānantā te (aṭṭha0) ma0 ni0 2.460} pabruvanti, jātiyā hoti brāhmaṇo..

655.

“na jaccā brāhmaṇo hoti, na jaccā hoti abrāhmaṇo.

kammunā brāhmaṇo hoti, kammunā hoti abrāhmaṇo..

656.

“kassako kammunā hoti, sippiko hoti kammunā.

vāṇijo kammunā hoti, pessiko hoti kammunā..

657.

“coropi kammunā hoti, yodhājīvopi kammunā.

yājako kammunā hoti, rājāpi hoti kammunā..

658.

“evametaṁ yathābhūtaṁ, kammaṁ passanti paṇḍitā.

paṭiccasamuppādadassā, kammavipākakovidā..

659.

“kammunā vattati loko, kammunā vattati pajā.

kammanibandhanā sattā, rathassāṇīva yāyato..

660.

“tapena brahmacariyena, saṁyamena damena ca.

etena brāhmaṇo hoti, etaṁ brāhmaṇamuttamaṁ..

661.

“tīhi vijjāhi sampanno, santo khīṇapunabbhavo.

evaṁ vāseṭṭha jānāhi, brahmā sakko vijānatan”-ti..

evaṁ vutte, vāseṭṭhabhāradvājā māṇavā bhagavantaṁ etadavocuṁ -- “abhikkantaṁ, bho gotama ...pe0 ... upāsake no bhavaṁ gotamo dhāretu ajjatagge pāṇupete {pāṇupetaṁ (ka0)} saraṇaṁ gate” ti.

vāseṭṭhasuttaṁ navamaṁ niṭṭhitaṁ.

10. kokālikasuttaṁ

evaṁ me sutaṁ -- ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. atha kho kokāliko bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ekamantaṁ nisinno kho kokāliko bhikkhu bhagavantaṁ etadavoca -- “pāpicchā, bhante, sāriputtamoggallānā, pāpikānaṁ icchānaṁ vasaṁ gatā” ti.

evaṁ vutte, bhagavā kokālikaṁ bhikkhuṁ etadavoca -- “mā hevaṁ, kokālika, mā hevaṁ, kokālika! pasādehi, kokālika, sāriputtamoggallānesu cittaṁ. pesalā sāriputtamoggallānā” ti.

dutiyampi kho ...pe0 ... tatiyampi kho kokāliko bhikkhu bhagavantaṁ etadavoca -- “kiñcāpi me, bhante, bhagavā saddhāyiko paccayiko, atha kho pāpicchāva sāriputtamoggallānā, pāpikānaṁ icchānaṁ vasaṁ gatā” ti. tatiyampi kho bhagavā kokālikaṁ bhikkhuṁ etadavoca -- “mā hevaṁ, kokālika, mā hevaṁ, kokālika! pasādehi, kokālika, sāriputtamoggallānesu cittaṁ. pesalā sāriputtamoggallānā” ti.

atha kho kokāliko bhikkhu uṭṭhāyāsanā bhagavantaṁ abhivādetvā padakkhiṇaṁ katvā pakkāmi. acirappakkantassa ca kokālikassa bhikkhuno sāsapamattīhi piḷakāhi sabbo kāyo phuṭo {phuṭṭho (syā0)} ahosi; sāsapamattiyo hutvā muggamattiyo ahesuṁ; muggamattiyo hutvā kaḷāyamattiyo ahesuṁ; kaḷāyamattiyo hutvā kolaṭṭhimattiyo ahesuṁ; kolaṭṭhimattiyo hutvā kolamattiyo ahesuṁ; kolamattiyo hutvā āmalakamattiyo ahesuṁ; āmalakamattiyo hutvā beḷuvasalāṭukamattiyo ahesuṁ; beḷuvasalāṭukamattiyo hutvā billamattiyo ahesuṁ; billamattiyo hutvā pabhijjiṁsu; pubbañca lohitañca pagghariṁsu. atha kho kokāliko bhikkhu tenevābādhena kālamakāsi. kālaṅkato ca kokāliko bhikkhu padumaṁ nirayaṁ upapajji sāriputtamoggallānesu cittaṁ āghātetvā.

atha kho brahmā sahampati abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ekamantaṁ, ṭhito kho brahmā sahampati bhagavantaṁ etadavoca -- “kokāliko, bhante, bhikkhu kālaṅkato; kālaṅkato ca, bhante, kokāliko bhikkhu padumaṁ nirayaṁ upapanno sāriputtamoggallānesu cittaṁ āghātetvā” ti. idamavoca brahmā sahampati; idaṁ vatvā bhagavantaṁ abhivādetvā padakkhiṇaṁ katvā tatthevantaradhāyi.

atha kho bhagavā tassā rattiyā accayena bhikkhū āmantesi -- “imaṁ, bhikkhave, rattiṁ brahmā sahampati abhikkantāya rattiyā ...pe0 ... idamavoca, bhikkhave, brahmā sahampati, idaṁ vatvā maṁ padakkhiṇaṁ katvā tatthevantaradhāyī” ti.

evaṁ vutte, aññataro bhikkhu bhagavantaṁ etadavoca -- “kīvadīghaṁ nu kho, bhante, padume niraye āyuppamāṇan”-ti? “dīghaṁ kho, bhikkhu, padume niraye āyuppamāṇaṁ; taṁ na sukaraṁ saṅkhātuṁ ettakāni vassāni iti vā ettakāni vassasatāni iti vā ettakāni vassasahassāni iti vā ettakāni vassasatasahassāni iti vā” ti. “sakkā pana, bhante, upamā {upamaṁ (sī0 syā0 ka0)} kātu” nti? “sakkā, bhikkhū” ti bhagavā avoca --

“seyyathāpi, bhikkhu, vīsatikhāriko kosalako tilavāho; tato puriso vassasatassa vassasatassa accayena ekamekaṁ tilaṁ uddhareyya. khippataraṁ kho so bhikkhu vīsatikhāriko kosalako tilavāho iminā upakkamena parikkhayaṁ pariyādānaṁ gaccheyya, natveva eko abbudo nirayo. seyyathāpi, bhikkhu, vīsati abbudā nirayā evameko nirabbudo nirayo. seyyathāpi, bhikkhu, vīsati nirabbudā nirayā evameko ababo nirayo. seyyathāpi, bhikkhu, vīsati ababā nirayā evameko ahaho nirayo. seyyathāpi, bhikkhu, vīsati ahahā nirayā evameko aṭaṭo nirayo. seyyathāpi, bhikkhu, vīsati aṭaṭā nirayā evameko kumudo nirayo. seyyathāpi, bhikkhu, vīsati kumudā nirayā evameko sogandhiko nirayo. seyyathāpi, bhikkhu, vīsati sogandhikā nirayā evameko uppalako nirayo. seyyathāpi, bhikkhu, vīsati uppalakā nirayā evameko puṇḍarīko nirayo. seyyathāpi, bhikkhu, vīsati puṇḍarīkā nirayā evameko padumo nirayo. padumaṁ kho pana bhikkhu nirayaṁ kokāliko bhikkhu upapanno sāriputtamoggallānesu cittaṁ āghātetvā” ti. idamavoca bhagavā, idaṁ vatvāna sugato athāparaṁ etadavoca satthā --

662.

“purisassa hi jātassa, kuṭhārī {kudhārī (ka0)} jāyate mukhe.

yāya chindati attānaṁ, bālo dubbhāsitaṁ bhaṇaṁ..

663.

“yo nindiyaṁ pasaṁsati, taṁ vā nindati yo pasaṁsiyo.

vicināti mukhena so kaliṁ, kalinā tena sukhaṁ na vindati..

664.

“appamatto ayaṁ kali, yo akkhesu dhanaparājayo.

sabbassāpi sahāpi attanā, ayameva mahattaro {mahantakaro (sī0)} kali.

yo sugatesu manaṁ padosaye..

665.

“sataṁ sahassānaṁ nirabbudānaṁ, chattiṁsati pañca ca abbudāni {abbudānaṁ (ka0)}.

yamariyagarahī nirayaṁ upeti, vācaṁ manañca paṇidhāya pāpakaṁ..

666.

“abhūtavādī nirayaṁ upeti, yo vāpi katvā na karomicāha.

ubhopi te pecca samā bhavanti, nihīnakammā manujā parattha..

667.

“yo appaduṭṭhassa narassa dussati, suddhassa posassa anaṅgaṇassa.

tameva bālaṁ pacceti pāpaṁ, sukhumo rajo paṭivātaṁva khitto..

668.

“yo lobhaguṇe anuyutto, so vacasā paribhāsati aññe.

asaddho kadariyo avadaññū, macchari pesuṇiyaṁ {pesuṇiyasmiṁ (bahūsu)} anuyutto..

669.

“mukhadugga vibhūta anariya, bhūnahu {bhunahata (syā0 ka0)} pāpaka dukkaṭakāri.

purisanta kalī avajāta, mā bahubhāṇidha nerayikosi..

670.

“rajamākirasī ahitāya, sante garahasi kibbisakārī.

bahūni duccaritāni caritvā, gacchasi kho papataṁ cirarattaṁ..

671.

“na hi nassati kassaci kammaṁ, eti hataṁ labhateva suvāmi.

dukkhaṁ mando paraloke, attani passati kibbisakārī..

672.

“ayosaṅkusamāhataṭṭhānaṁ, tiṇhadhāramayasūlamupeti.

atha tattaayoguḷasannibhaṁ, bhojanamatthi tathā patirūpaṁ..

673.

“na hi vaggu vadanti vadantā, nābhijavanti na tāṇamupenti.

aṅgāre santhate sayanti {senti (sī0 syā0 pī0)}, ginisampajjalitaṁ pavisanti..

674.

“jālena ca onahiyāna, tattha hananti ayomayakuṭebhi {ayomayakūṭehi (sī0 syā0 pī0)}.

andhaṁva timisamāyanti, taṁ vitatañhi yathā mahikāyo..

675.

“atha lohamayaṁ pana kumbhiṁ, ginisampajjalitaṁ pavisanti.

paccanti hi tāsu cirarattaṁ, agginisamāsu {ginissamāsu (ka0)} samuppilavāte..

676.

“atha pubbalohitamisse, tattha kiṁ paccati kibbisakārī.

yaṁ yaṁ disakaṁ {disataṁ (sī0 syā0 pī0)} adhiseti, tattha kilissati samphusamāno..

677.

“puḷavāvasathe salilasmiṁ, tattha kiṁ paccati kibbisakārī.

gantuṁ na hi tīramapatthi, sabbasamā hi samantakapallā..

678.

“asipattavanaṁ pana tiṇhaṁ, taṁ pavisanti samucchidagattā.

jivhaṁ balisena gahetvā, ārajayārajayā vihananti..

679.

“atha vetaraṇiṁ pana duggaṁ, tiṇhadhārakhuradhāramupenti.

tattha mandā papatanti, pāpakarā pāpāni karitvā..

680.

“khādanti hi tattha rudante, sāmā sabalā kākolagaṇā ca.

soṇā siṅgālā {sigālā (sī0 pī0)} paṭigiddhā {paṭigijjhā (syā0 pī0)}, kulalā vāyasā ca {kulalā ca vāyasā (?)} vitudanti..

681.

“kicchā vatayaṁ idha vutti, yaṁ jano phusati {passati (sī0 syā0 pī0)} kibbisakārī.

tasmā idha jīvitasese, kiccakaro siyā naro na cappamajje..

682.

“te gaṇitā vidūhi tilavāhā, ye padume niraye upanītā.

nahutāni hi koṭiyo pañca bhavanti, dvādasa koṭisatāni punaññā {panayye (ka0)}..

683.

“yāva dukhā {dukkhā (sī0 syā0), dukkha (pī0 ka0)} nirayā idha vuttā, tatthapi tāva ciraṁ vasitabbaṁ.

tasmā sucipesalasādhuguṇesu, vācaṁ manaṁ satataṁ {pakataṁ (syā0)} parirakkhe” ti..

kokālikasuttaṁ dasamaṁ niṭṭhitaṁ.

11. nālakasuttaṁ

684.

ānandajāte tidasagaṇe patīte, sakkañca indaṁ sucivasane ca deve.

dussaṁ gahetvā atiriva thomayante, asito isi addasa divāvihāre..

685.

disvāna deve muditamane udagge, cittiṁ karitvāna idamavoca {karitvā idamavocāsi (sī0)} tattha.

“kiṁ devasaṅgho atiriva kalyarūpo, dussaṁ gahetvā ramayatha {bhamayatha (sī0)} kiṁ paṭicca..

686.

“yadāpi āsī asurehi saṅgamo, jayo surānaṁ asurā parājitā..

tadāpi netādiso lomahaṁsano, kimabbhutaṁ daṭṭhu marū pamoditā..

687.

“seḷenti gāyanti ca vādayanti ca, bhujāni phoṭenti {poṭhenti (sī0 pī0), pothenti (ka0)} ca naccayanti ca.

pucchāmi vohaṁ merumuddhavāsine, dhunātha me saṁsayaṁ khippa mārisā”..

688.

“so bodhisatto ratanavaro atulyo, manussaloke hitasukhatthāya {hitasukhatāya (sī0 syā0 pī0)} jāto.

sakyāna gāme janapade lumbineyye, tenamha tuṭṭhā atiriva kalyarūpā..

689.

“so sabbasattuttamo aggapuggalo, narāsabho sabbapajānamuttamo.

vattessati cakkamisivhaye vane, nadaṁva sīho balavā migābhibhū”..

690.

taṁ saddaṁ sutvā turitamavasarī so, suddhodanassa tada bhavanaṁ upāvisi {upāgami (sī0 pī0)}.

nisajja tattha idamavocāsi sakye, “kuhiṁ kumāro ahamapi daṭṭhukāmo”..

691.

tato kumāraṁ jalitamiva suvaṇṇaṁ, ukkāmukheva sukusalasampahaṭṭhaṁ {sukusalena sampahaṭṭhaṁ (ka0)}.

daddallamānaṁ {daddaḷhamānaṁ (ka0)} siriyā anomavaṇṇaṁ, dassesu puttaṁ asitavhayassa sakyā..

692.

disvā kumāraṁ sikhimiva pajjalantaṁ, tārāsabhaṁva nabhasigamaṁ visuddhaṁ.

sūriyaṁ tapantaṁ saradarivabbhamuttaṁ, ānandajāto vipulamalattha pītiṁ..

693.

anekasākhañca sahassamaṇḍalaṁ, chattaṁ marū dhārayumantalikkhe.

suvaṇṇadaṇḍā vītipatanti cāmarā, na dissare cāmarachattagāhakā..

694.

disvā jaṭī kaṇhasirivhayo isi, suvaṇṇanikkhaṁ viya paṇḍukambale.

setañca chattaṁ dhariyanta {dhāriyanta (syā0), dhārayantaṁ (sī0 ka0)} muddhani, udaggacitto sumano paṭiggahe..

695.

paṭiggahetvā pana sakyapuṅgavaṁ, jigīsato {jigiṁsako (sī0 syā0 pī0)} lakkhaṇamantapāragū.

pasannacitto giramabbhudīrayi, “anuttarāyaṁ dvipadānamuttamo” {dipadānamuttamo (sī0 syā0 pī0)}..

696.

athattano gamanamanussaranto, akalyarūpo gaḷayati assukāni.

disvāna sakyā isimavocuṁ rudantaṁ,

“no ce kumāre bhavissati antarāyo”..

697.

disvāna sakye isimavoca akalye, “nāhaṁ kumāre ahitamanussarāmi.

na cāpimassa bhavissati antarāyo, na orakāyaṁ adhimānasā {adhimanasā (sī0 syā0)} bhavātha..

698.

“sambodhiyaggaṁ phusissatāyaṁ kumāro, so dhammacakkaṁ paramavisuddhadassī.

vattessatāyaṁ bahujanahitānukampī, vitthārikassa bhavissati brahmacariyaṁ..

699.

“mamañca āyu na ciramidhāvaseso, athantarā me bhavissati kālakiriyā.

sohaṁ na sossaṁ {sussaṁ (sī0 syā0)} asamadhurassa dhammaṁ, tenamhi aṭṭo byasanaṁgato aghāvī”..

700.

so sākiyānaṁ vipulaṁ janetvā pītiṁ, antepuramhā niggamā {niragamā (sī0 syā0), nigamā (ka0 sī0), niragama (pī0)} brahmacārī.

so bhāgineyyaṁ sayaṁ anukampamāno, samādapesi asamadhurassa dhamme..

701.

“buddhoti ghosaṁ yada {yadi (syā0 ka0)} parato suṇāsi, sambodhipatto vivarati dhammamaggaṁ.

gantvāna tattha samayaṁ paripucchamāno {sayaṁ paripucchiyāno (sī0 syā0)}, carassu tasmiṁ bhagavati brahmacariyaṁ”..

702.

tenānusiṭṭho hitamanena tādinā, anāgate paramavisuddhadassinā.

so nālako upacitapuññasañcayo, jinaṁ patikkhaṁ {pati + ikkhaṁ = patikkhaṁ} parivasi rakkhitindriyo..

703.

sutvāna ghosaṁ jinavaracakkavattane, gantvāna disvā isinisabhaṁ pasanno.

moneyyaseṭṭhaṁ munipavaraṁ apucchi, samāgate asitāvhayassa sāsaneti..

vatthugāthā niṭṭhitā.

704.

“aññātametaṁ vacanaṁ, asitassa yathātathaṁ.

taṁ taṁ gotama pucchāmi, sabbadhammāna pāraguṁ..

705.

“anagāriyupetassa, bhikkhācariyaṁ jigīsato.

muni pabrūhi me puṭṭho, moneyyaṁ uttamaṁ padaṁ”..

706.

“moneyyaṁ te upaññissaṁ, (iti bhagavā) dukkaraṁ durabhisambhavaṁ.

handa te naṁ pavakkhāmi, santhambhassu daḷho bhava..

707.

“samānabhāgaṁ kubbetha, gāme akkuṭṭhavanditaṁ.

manopadosaṁ rakkheyya, santo anuṇṇato care..

708.

“uccāvacā niccharanti, dāye aggisikhūpamā.

nāriyo muniṁ palobhenti, tāsu taṁ mā palobhayuṁ..

709.

“virato methunā dhammā, hitvā kāme paropare {parovare (sī0 pī0), varāvare (syā0)}.

aviruddho asāratto, pāṇesu tasathāvare..

710.

“yathā ahaṁ tathā ete, yathā ete tathā ahaṁ.

attānaṁ upamaṁ katvā, na haneyya na ghātaye..

711.

“hitvā icchañca lobhañca, yattha satto puthujjano.

cakkhumā paṭipajjeyya, tareyya narakaṁ imaṁ..

712.

“ūnūdaro mitāhāro, appicchassa alolupo.

sadā {sa ve (pī0)} icchāya nicchāto, aniccho hoti nibbuto..

713.

“sa piṇḍacāraṁ caritvā, vanantamabhihāraye.

upaṭṭhito rukkhamūlasmiṁ, āsanūpagato muni..

714.

“sa jhānapasuto dhīro, vanante ramito siyā.

jhāyetha rukkhamūlasmiṁ, attānamabhitosayaṁ..

715.

“tato ratyā vivasāne {vivasane (sī0 syā0 pī0)}, gāmantamabhihāraye.

avhānaṁ nābhinandeyya, abhihārañca gāmato..

716.

“na munī gāmamāgamma, kulesu sahasā care.

ghāsesanaṁ chinnakatho, na vācaṁ payutaṁ bhaṇe..

717.

“alatthaṁ yadidaṁ sādhu, nālatthaṁ kusalaṁ iti.

ubhayeneva so tādī, rukkhaṁvupanivattati {rukkhaṁvu'pativattati (ka0), rukkhaṁva upātivattati (syā0)}..

718.

“sa pattapāṇi vicaranto, amūgo mūgasammato.

appaṁ dānaṁ na hīḷeyya, dātāraṁ nāvajāniyā..

719.

“uccāvacā hi paṭipadā, samaṇena pakāsitā.

na pāraṁ diguṇaṁ yanti, nayidaṁ ekaguṇaṁ mutaṁ..

720.

“yassa ca visatā natthi, chinnasotassa bhikkhuno.

kiccākiccappahīnassa, pariḷāho na vijjati..

721.

“moneyyaṁ te upaññissaṁ, khuradhārūpamo bhave.

jivhāya tālumāhacca, udare saññato siyā..

722.

“alīnacitto ca siyā, na cāpi bahu cintaye.

nirāmagandho asito, brahmacariyaparāyaṇo..

723.

“ekāsanassa sikkhetha, samaṇūpāsanassa ca.

ekattaṁ monamakkhātaṁ, eko ce abhiramissasi.

atha bhāhisi {bhāsihi (sī0 syā0 pī0)} dasadisā..

724.

“sutvā dhīrānaṁ nigghosaṁ, jhāyīnaṁ kāmacāginaṁ.

tato hiriñca saddhañca, bhiyyo kubbetha māmako..

725.

“taṁ nadīhi vijānātha, sobbhesu padaresu ca.

saṇantā yanti kusobbhā {kussubbhā (sī0)}, tuṇhīyanti mahodadhī..

726.

“yadūnakaṁ taṁ saṇati, yaṁ pūraṁ santameva taṁ.

aḍḍhakumbhūpamo bālo, rahado pūrova paṇḍito..

727.

“yaṁ samaṇo bahuṁ bhāsati, upetaṁ atthasañhitaṁ.

jānaṁ so dhammaṁ deseti, jānaṁ so bahu bhāsati..

728.

“yo ca jānaṁ saṁyatatto, jānaṁ na bahu bhāsati.

sa munī monamarahati, sa munī monamajjhagā” ti..

nālakasuttaṁ ekādasamaṁ niṭṭhitaṁ.

12. dvayatānupassanāsuttaṁ

evaṁ me sutaṁ -- ekaṁ samayaṁ bhagavā sāvatthiyaṁ viharati pubbārāme migāramātupāsāde. tena kho pana samayena bhagavā tadahuposathe pannarase puṇṇāya puṇṇamāya rattiyā bhikkhusaṅghaparivuto abbhokāse nisinno hoti. atha kho bhagavā tuṇhībhūtaṁ tuṇhībhūtaṁ bhikkhusaṅghaṁ anuviloketvā bhikkhū āmantesi --

“`ye te, bhikkhave, kusalā dhammā ariyā niyyānikā sambodhagāmino, tesaṁ vo, bhikkhave, kusalānaṁ dhammānaṁ ariyānaṁ niyyānikānaṁ sambodhagāmīnaṁ kā upanisā savanāyā'ti iti ce, bhikkhave, pucchitāro assu, te evamassu vacanīyā -- `yāvadeva dvayatānaṁ dhammānaṁ yathābhūtaṁ ñāṇāyā'ti. kiñca dvayataṁ vadetha?

(1) “idaṁ dukkhaṁ, ayaṁ dukkhasamudayoti ayamekānupassanā. ayaṁ dukkhanirodho, ayaṁ dukkhanirodhagāminī paṭipadāti, ayaṁ dutiyānupassanā. evaṁ sammā dvayatānupassino kho, bhikkhave, bhikkhuno appamattassa ātāpino pahitattassa viharato dvinnaṁ phalānaṁ aññataraṁ phalaṁ pāṭikaṅkhaṁ -- diṭṭheva dhamme aññā, sati vā upādisese anāgāmitā” ti.

idamavoca bhagavā. idaṁ vatvāna sugato athāparaṁ etadavoca satthā --

729.

“ye dukkhaṁ nappajānanti, atho dukkhassa sambhavaṁ.

yattha ca sabbaso dukkhaṁ, asesaṁ uparujjhati.

tañca maggaṁ na jānanti, dukkhūpasamagāminaṁ..

730.

“cetovimuttihīnā te, atho paññāvimuttiyā.

abhabbā te antakiriyāya, te ve jātijarūpagā..

731.

“ye ca dukkhaṁ pajānanti, atho dukkhassa sambhavaṁ.

yattha ca sabbaso dukkhaṁ, asesaṁ uparujjhati.

tañca maggaṁ pajānanti, dukkhūpasamagāminaṁ..

732.

“cetovimuttisampannā, atho paññāvimuttiyā.

bhabbā te antakiriyāya, na te jātijarūpagā” ti..

(2) “`siyā aññenapi pariyāyena sammā dvayatānupassanā'ti, iti ce, bhikkhave, pucchitāro assu; `siyā'tissu vacanīyā. kathañca siyā? yaṁ kiñci dukkhaṁ sambhoti sabbaṁ upadhipaccayāti, ayamekānupassanā. upadhīnaṁ tveva asesavirāganirodhā natthi dukkhassa sambhavoti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

733.

“upadhinidānā pabhavanti dukkhā, ye keci lokasmimanekarūpā.

yo ve avidvā upadhiṁ karoti, punappunaṁ dukkhamupeti mando.

tasmā pajānaṁ upadhiṁ na kayirā, dukkhassa jātippabhavānupassī” ti..

(3) “`siyā aññenapi pariyāyena sammā dvayatānupassanā'ti, iti ce, bhikkhave, pucchitāro assu; `siyā'tissu vacanīyā. kathañca siyā? yaṁ kiñci dukkhaṁ sambhoti sabbaṁ avijjāpaccayāti, ayamekānupassanā. avijjāya tveva asesavirāganirodhā natthi dukkhassa sambhavoti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

734.

“jātimaraṇasaṁsāraṁ, ye vajanti punappunaṁ.

itthabhāvaññathābhāvaṁ, avijjāyeva sā gati..

735.

“avijjā hāyaṁ mahāmoho, yenidaṁ saṁsitaṁ ciraṁ.

vijjāgatā ca ye sattā, na te gacchanti {nāgacchanti (sī0 pī0)} punabbhavan”-ti..

(4) “siyā aññenapi ...pe0 ... kathañca siyā? yaṁ kiñci dukkhaṁ sambhoti sabbaṁ saṅkhārapaccayāti, ayamekānupassanā. saṅkhārānaṁ tveva asesavirāganirodhā natthi dukkhassa sambhavoti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

736.

“yaṁ kiñci dukkhaṁ sambhoti, sabbaṁ saṅkhārapaccayā.

saṅkhārānaṁ nirodhena, natthi dukkhassa sambhavo..

737.

“etamādīnavaṁ ñatvā, dukkhaṁ saṅkhārapaccayā.

sabbasaṅkhārasamathā, saññānaṁ uparodhanā.

evaṁ dukkhakkhayo hoti, etaṁ ñatvā yathātathaṁ..

738.

“sammaddasā vedaguno, sammadaññāya paṇḍitā.

abhibhuyya mārasaṁyogaṁ, na gacchanti {nāgacchanti (sī0 pī0)} punabbhavan”-ti..

(5) “siyā aññenapi ...pe0 ... kathañca siyā? yaṁ kiñci dukkhaṁ sambhoti sabbaṁ viññāṇapaccayāti, ayamekānupassanā. viññāṇassa tveva asesavirāganirodhā natthi dukkhassa sambhavoti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

739.

“yaṁ kiñci dukkhaṁ sambhoti, sabbaṁ viññāṇapaccayā.

viññāṇassa nirodhena, natthi dukkhassa sambhavo..

740.

“etamādīnavaṁ ñatvā, dukkhaṁ viññāṇapaccayā.

viññāṇūpasamā bhikkhu, nicchāto parinibbuto” ti..

(6) “siyā aññenapi ...pe0 ... kathañca siyā? yaṁ kiñci dukkhaṁ sambhoti sabbaṁ phassapaccayāti, ayamekānupassanā. phassassa tveva asesavirāganirodhā natthi dukkhassa sambhavoti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

741.

“tesaṁ phassaparetānaṁ, bhavasotānusārinaṁ.

kummaggapaṭipannānaṁ, ārā saṁyojanakkhayo..

742.

“ye ca phassaṁ pariññāya, aññāyupasame {paññāya upasame (syā0)} ratā.

te ve phassābhisamayā, nicchātā parinibbutā” ti..

(7) “siyā aññenapi ...pe0 ... kathañca siyā? yaṁ kiñci dukkhaṁ sambhoti sabbaṁ vedanāpaccayāti, ayamekānupassanā. vedanānaṁ tveva asesavirāganirodhā natthi dukkhassa sambhavoti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

743.

“sukhaṁ vā yadi vā dukkhaṁ, adukkhamasukhaṁ saha.

ajjhattañca bahiddhā ca, yaṁ kiñci atthi veditaṁ..

744.

“etaṁ dukkhanti ñatvāna, mosadhammaṁ palokinaṁ {palokitaṁ (sī0)}.

phussa phussa vayaṁ passaṁ, evaṁ tattha vijānati {virajjati (ka0 sī0)}.

vedanānaṁ khayā bhikkhu, nicchāto parinibbuto” ti..

(8) “siyā aññenapi ...pe0 ... kathañca siyā? yaṁ kiñci dukkhaṁ sambhoti sabbaṁ taṇhāpaccayāti, ayamekānupassanā. taṇhāya tveva asesavirāganirodhā natthi dukkhassa sambhavoti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

745.

“taṇhādutiyo puriso, dīghamaddhāna saṁsaraṁ.

itthabhāvaññathābhāvaṁ, saṁsāraṁ nātivattati..

746.

“etamādīnavaṁ ñatvā, taṇhaṁ {taṇhā (bahūsu) itivuttake 15 passitabbaṁ} dukkhassa sambhavaṁ.

vītataṇho anādāno, sato bhikkhu paribbaje” ti..

(9) “siyā aññenapi ...pe0 ... kathañca siyā? yaṁ kiñci dukkhaṁ sambhoti sabbaṁ upādānapaccayāti, ayamekānupassanā. upādānānaṁ {upādānassa (syā0 ka0)} tveva asesavirāganirodhā natthi dukkhassa sambhavoti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

747.

“upādānapaccayā bhavo, bhūto dukkhaṁ nigacchati.

jātassa maraṇaṁ hoti, eso dukkhassa sambhavo..

748.

“tasmā upādānakkhayā, sammadaññāya paṇḍitā.

jātikkhayaṁ abhiññāya, na gacchanti punabbhavan”-ti..

(10) “siyā aññenapi ...pe0 ... kathañca siyā? yaṁ kiñci dukkhaṁ sambhoti sabbaṁ ārambhapaccayāti, ayamekānupassanā. ārambhānaṁ tveva asesavirāganirodhā natthi dukkhassa sambhavoti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

749.

“yaṁ kiñci dukkhaṁ sambhoti, sabbaṁ ārambhapaccayā.

ārambhānaṁ nirodhena, natthi dukkhassa sambhavo..

750.

“etamādīnavaṁ ñatvā, dukkhaṁ ārambhapaccayā.

sabbārambhaṁ paṭinissajja, anārambhe vimuttino..

751.

“ucchinnabhavataṇhassa, santacittassa bhikkhuno.

vikkhīṇo {vitiṇṇo (sī0)} jātisaṁsāro, natthi tassa punabbhavo” ti..

(11) “siyā aññenapi ...pe0 ... kathañca siyā? yaṁ kiñci dukkhaṁ sambhoti sabbaṁ āhārapaccayāti, ayamekānupassanā. āhārānaṁ tveva asesavirāganirodhā natthi dukkhassa sambhavoti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

752.

“yaṁ kiñci dukkhaṁ sambhoti, sabbaṁ āhārapaccayā.

āhārānaṁ nirodhena, natthi dukkhassa sambhavo..

753.

“etamādīnavaṁ ñatvā, dukkhaṁ āhārapaccayā.

sabbāhāraṁ pariññāya, sabbāhāramanissito..

754.

“ārogyaṁ sammadaññāya, āsavānaṁ parikkhayā.

saṅkhāya sevī dhammaṭṭho, saṅkhyaṁ {saṅkhaṁ (sī0 pī0)} nopeti vedagū” ti..

(12) “siyā aññenapi ...pe0 ... kathañca siyā? yaṁ kiñci dukkhaṁ sambhoti sabbaṁ iñjitapaccayāti, ayamekānupassanā. iñjitānaṁ tveva asesavirāganirodhā natthi dukkhassa sambhavoti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

755.

“yaṁ kiñci dukkhaṁ sambhoti, sabbaṁ iñjitapaccayā.

iñjitānaṁ nirodhena, natthi dukkhassa sambhavo..

756.

“etamādīnavaṁ ñatvā, dukkhaṁ iñjitapaccayā.

tasmā hi ejaṁ vossajja, saṅkhāre uparundhiya.

anejo anupādāno, sato bhikkhu paribbaje” ti..

(13) “siyā aññenapi ...pe0 ... kathañca siyā? nissitassa calitaṁ hotīti, ayamekānupassanā. anissito na calatīti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

757.

“anissito na calati, nissito ca upādiyaṁ.

itthabhāvaññathābhāvaṁ, saṁsāraṁ nātivattati..

758.

“etamādīnavaṁ ñatvā, nissayesu mahabbhayaṁ.

anissito anupādāno, sato bhikkhu paribbaje” ti..

(14) “siyā aññenapi ...pe0 ... kathañca siyā? rūpehi, bhikkhave, arūpā {āruppā (sī0 pī0)} santatarāti, ayamekānupassanā. arūpehi nirodho santataroti, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

759.

“ye ca rūpūpagā sattā, ye ca arūpaṭṭhāyino {āruppavāsino (sī0 pī0)}.

nirodhaṁ appajānantā, āgantāro punabbhavaṁ..

760.

“ye ca rūpe pariññāya, arūpesu asaṇṭhitā {susaṇṭhitā (sī0 syā0 pī0)}.

nirodhe ye vimuccanti, te janā maccuhāyino” ti..

(15) “siyā aññenapi ...pe0 ... kathañca siyā? yaṁ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya idaṁ saccanti upanijjhāyitaṁ tadamariyānaṁ etaṁ musāti yathābhūtaṁ sammappaññāya sudiṭṭhaṁ, ayamekānupassanā. yaṁ, bhikkhave, sadevakassa ...pe0 ... sadevamanussāya idaṁ musāti upanijjhāyitaṁ, tadamariyānaṁ etaṁ saccanti yathābhūtaṁ sammappaññāya sudiṭṭhaṁ, ayaṁ dutiyānupassanā. evaṁ sammā ...pe0 ... athāparaṁ etadavoca satthā --

761.

“anattani attamāniṁ {attamānī (syā0), attamānaṁ (pī0 ka0)}, passa lokaṁ sadevakaṁ.

niviṭṭhaṁ nāmarūpasmiṁ, idaṁ saccanti maññati..

762.

“yena yena hi maññanti, tato taṁ hoti aññathā.

tañhi tassa musā hoti, mosadhammañhi ittaraṁ..

763.

“amosadhammaṁ nibbānaṁ, tadariyā saccato vidū.

te ve saccābhisamayā, nicchātā parinibbutā” ti..

(16) “`siyā aññenapi pariyāyena sammā dvayatānupassanā'ti, iti ce, bhikkhave, pucchitāro assu; `siyā'tissu vacanīyā. kathañca siyā? yaṁ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya idaṁ sukhanti upanijjhāyitaṁ, tadamariyānaṁ etaṁ dukkhanti yathābhūtaṁ sammappaññāya sudiṭṭhaṁ, ayamekānupassanā. yaṁ, bhikkhave, sadevakassa ...pe0 ... sadevamanussāya idaṁ dukkhanti upanijjhāyitaṁ tadamariyānaṁ etaṁ sukhanti yathābhūtaṁ sammappaññāya sudiṭṭhaṁ, ayaṁ dutiyānupassanā. evaṁ sammā dvayatānupassino kho, bhikkhave, bhikkhuno appamattassa ātāpino pahitattassa viharato dvinnaṁ phalānaṁ aññataraṁ phalaṁ pāṭikaṅkhaṁ -- diṭṭheva dhamme aññā, sati vā upādisese anāgāmitāti. idamavoca bhagavā. idaṁ vatvāna sugato athāparaṁ etadavoca satthā --

764.

“rūpā saddā rasā gandhā, phassā dhammā ca kevalā.

iṭṭhā kantā manāpā ca, yāvatatthīti vuccati..

765.

“sadevakassa lokassa, ete vo sukhasammatā.

yattha cete nirujjhanti, taṁ nesaṁ dukkhasammataṁ..

766.

“sukhanti diṭṭhamariyehi, sakkāyassuparodhanaṁ.

paccanīkamidaṁ hoti, sabbalokena passataṁ..

767.

“yaṁ pare sukhato āhu, tadariyā āhu dukkhato.

yaṁ pare dukkhato āhu, tadariyā sukhato vidū..

768.

“passa dhammaṁ durājānaṁ, sampamūḷhetthaviddasu {sampamūḷhettha aviddasu (sī0 pī0), sammūḷhettha aviddasu (?)}.

nivutānaṁ tamo hoti, andhakāro apassataṁ..

769.

“satañca vivaṭaṁ hoti, āloko passatāmiva.

santike na vijānanti, maggā dhammassa kovidā..

770.

“bhavarāgaparetehi, bhavasotānusāribhi.

māradheyyānupannehi, nāyaṁ dhammo susambudho..

771.

“ko nu aññatramariyehi, padaṁ sambuddhumarahati.

yaṁ padaṁ sammadaññāya, parinibbanti anāsavā” ti..

idamavoca bhagavā. attamanā te bhikkhū bhagavato bhāsitaṁ abhinandunti. imasmiṁ ca {imasmiṁ kho (sī0)} pana veyyākaraṇasmiṁ bhaññamāne saṭṭhimattānaṁ bhikkhūnaṁ anupādāya āsavehi cittāni vimucciṁsūti.

dvayatānupassanāsuttaṁ dvādasamaṁ niṭṭhitaṁ.

tassuddānaṁ --

saccaṁ upadhi avijjā ca, saṅkhāre viññāṇapañcamaṁ.

phassavedaniyā taṇhā, upādānārambhaāhārā.

iñjitaṁ calitaṁ rūpaṁ, saccaṁ dukkhena soḷasāti..

mahāvaggo tatiyo niṭṭhito.

tassuddānaṁ --

pabbajjā ca padhānañca, subhāsitañca sundari.

māghasuttaṁ sabhiyo ca, selo sallañca vuccati..

vāseṭṭho cāpi kokāli, nālako dvayatānupassanā.

dvādasetāni suttāni, mahāvaggoti vuccatīti..

4. aṭṭhakavaggo

1. kāmasuttaṁ

772.

kāmaṁ kāmayamānassa, tassa ce taṁ samijjhati.

addhā pītimano hoti, laddhā macco yadicchati..

773.

tassa ce kāmayānassa {kāmayamānassa (ka0)}, chandajātassa jantuno.

te kāmā parihāyanti, sallaviddhova ruppati..

774.

yo kāme parivajjeti, sappasseva padā siro.

somaṁ {so imaṁ (sī0 pī0)} visattikaṁ loke, sato samativattati..

775.

khettaṁ vatthuṁ hiraññaṁ vā, gavassaṁ {gavāssaṁ (sī0 syā0 pī0)} dāsaporisaṁ.

thiyo bandhū puthu kāme, yo naro anugijjhati..

776.

abalā naṁ balīyanti, maddantenaṁ parissayā.

tato naṁ dukkhamanveti, nāvaṁ bhinnamivodakaṁ..

777.

tasmā jantu sadā sato, kāmāni parivajjaye.

te pahāya tare oghaṁ, nāvaṁ sitvāva {siñcitvā (sī0)} pāragūti..

kāmasuttaṁ paṭhamaṁ niṭṭhitaṁ.

2. guhaṭṭhakasuttaṁ

778.

satto guhāyaṁ bahunābhichanno, tiṭṭhaṁ naro mohanasmiṁ pagāḷho.

dūre vivekā hi tathāvidho so, kāmā hi loke na hi suppahāyā..

779.

icchānidānā bhavasātabaddhā, te duppamuñcā na hi aññamokkhā.

pacchā pure vāpi apekkhamānā, imeva kāme purimeva jappaṁ..

780.

kāmesu giddhā pasutā pamūḷhā, avadāniyā te visame niviṭṭhā.

dukkhūpanītā paridevayanti, kiṁsū bhavissāma ito cutāse..

781.

tasmā hi sikkhetha idheva jantu, yaṁ kiñci jaññā visamanti loke.

na tassa hetū visamaṁ careyya, appañhidaṁ jīvitamāhu dhīrā..

782.

passāmi loke pariphandamānaṁ, pajaṁ imaṁ taṇhagataṁ bhavesu.

hīnā narā maccumukhe lapanti, avītataṇhāse bhavābhavesu..

783.

mamāyite passatha phandamāne, maccheva appodake khīṇasote.

etampi disvā amamo careyya, bhavesu āsattimakubbamāno..

784.

ubhosu antesu vineyya chandaṁ, phassaṁ pariññāya anānugiddho.

yadattagarahī tadakubbamāno, na lippatī {na limpatī (syā0 ka0)} diṭṭhasutesu dhīro..

785.

saññaṁ pariññā vitareyya oghaṁ, pariggahesu muni nopalitto.

abbūḷhasallo caramappamatto, nāsīsatī {nāsiṁsatī (sī0 syā0 pī0)} lokamimaṁ parañcāti..

guhaṭṭhakasuttaṁ dutiyaṁ niṭṭhitaṁ.

3. duṭṭhaṭṭhakasuttaṁ

786.

vadanti ve duṭṭhamanāpi eke, athopi ve saccamanā vadanti.

vādañca jātaṁ muni no upeti, tasmā munī natthi khilo kuhiñci..

787.

sakañhi diṭṭhiṁ kathamaccayeyya, chandānunīto ruciyā niviṭṭho.

sayaṁ samattāni pakubbamāno, yathā hi jāneyya tathā vadeyya..

788.

yo attano sīlavatāni jantu, anānupuṭṭhova paresa {parassa (ka0)} pāva {pāvā (sī0 syā0 pī0)}.

anariyadhammaṁ kusalā tamāhu, yo ātumānaṁ sayameva pāva..

789.

santo ca bhikkhu abhinibbutatto, itihanti sīlesu akatthamāno.

tamariyadhammaṁ kusalā vadanti, yassussadā natthi kuhiñci loke..

790.

pakappitā saṅkhatā yassa dhammā, purakkhatā {purekkhatā (sī0)} santi avīvadātā.

yadattani passati ānisaṁsaṁ, taṁ nissito kuppapaṭicca santiṁ..

791.

diṭṭhīnivesā na hi svātivattā, dhammesu niccheyya samuggahītaṁ.

tasmā naro tesu nivesanesu, nirassatī ādiyatī ca dhammaṁ..

792.

dhonassa hi natthi kuhiñci loke, pakappitā diṭṭhi bhavābhavesu.

māyañca mānañca pahāya dhono, sa kena gaccheyya anūpayo so..

793.

upayo hi dhammesu upeti vādaṁ, anūpayaṁ kena kathaṁ vadeyya.

attā nirattā {attaṁ nirattaṁ (bahūsu)} na hi tassa atthi, adhosi so diṭṭhimidheva sabbanti..

duṭṭhaṭṭhakasuttaṁ tatiyaṁ niṭṭhitaṁ.

4. suddhaṭṭhakasuttaṁ

794.

passāmi suddhaṁ paramaṁ arogaṁ, diṭṭhena saṁsuddhi narassa hoti.

evābhijānaṁ {etābhijānaṁ (sī0 pī0)} paramanti ñatvā, suddhānupassīti pacceti ñāṇaṁ..

795.

diṭṭhena ce suddhi narassa hoti, ñāṇena vā so pajahāti dukkhaṁ.

aññena so sujjhati sopadhīko, diṭṭhī hi naṁ pāva tathā vadānaṁ..

796.

na brāhmaṇo aññato suddhimāha, diṭṭhe sute sīlavate mute vā.

puññe ca pāpe ca anūpalitto, attañjaho nayidha pakubbamāno..

797.

purimaṁ pahāya aparaṁ sitāse, ejānugā te na taranti saṅgaṁ.

te uggahāyanti nirassajanti, kapīva sākhaṁ pamuñcaṁ gahāyaṁ {pamukhaṁ gahāya (syā0), pamuñca gahāya (ka0)}..

798.

sayaṁ samādāya vatāni jantu, uccāvacaṁ gacchati saññasatto.

vidvā ca vedehi samecca dhammaṁ, na uccāvacaṁ gacchati bhūripañño..

799.

sa sabbadhammesu visenibhūto, yaṁ kiñci diṭṭhaṁ va sutaṁ mutaṁ vā.

tameva dassiṁ vivaṭaṁ carantaṁ, kenīdha lokasmi vikappayeyya..

800.

na kappayanti na purekkharonti, accantasuddhīti na te vadanti.

ādānaganthaṁ gathitaṁ visajja, āsaṁ na kubbanti kuhiñci loke..

801.

sīmātigo brāhmaṇo tassa natthi, ñatvā va disvā va {ñatvā ca disvā ca (ka0 sī0 ka0)} samuggahītaṁ.

na rāgarāgī na virāgaratto, tassīdha natthī paramuggahītanti..

suddhaṭṭhakasuttaṁ catutthaṁ niṭṭhitaṁ.

5. paramaṭṭhakasuttaṁ

802.

paramanti diṭṭhīsu paribbasāno, yaduttari kurute jantu loke.

hīnāti aññe tato sabbamāha, tasmā vivādāni avītivatto..

803.

yadattanī passati ānisaṁsaṁ, diṭṭhe sute sīlavate {sīlabbate (syā0)} mute vā.

tadeva so tattha samuggahāya, nihīnato passati sabbamaññaṁ..

804.

taṁ vāpi ganthaṁ kusalā vadanti, yaṁ nissito passati hīnamaññaṁ.

tasmā hi diṭṭhaṁ va sutaṁ mutaṁ vā, sīlabbataṁ bhikkhu na nissayeyya..

805.

diṭṭhimpi lokasmiṁ na kappayeyya, ñāṇena vā sīlavatena vāpi.

samoti attānamanūpaneyya, hīno na maññetha visesi vāpi..

806.

attaṁ pahāya anupādiyāno, ñāṇepi so nissayaṁ no karoti.

sa ve viyattesu {viyuttesu (sī0 aṭṭha0), dviyattesu (ka0)} na vaggasārī, diṭṭhimpi {diṭṭhimapi (ka0)} so na pacceti kiñci..

807.

yassūbhayante paṇidhīdha natthi, bhavābhavāya idha vā huraṁ vā.

nivesanā tassa na santi keci, dhammesu niccheyya samuggahītaṁ..

808.

tassīdha diṭṭhe va sute mute vā, pakappitā natthi aṇūpi saññā.

taṁ brāhmaṇaṁ diṭṭhimanādiyānaṁ, kenīdha lokasmiṁ vikappayeyya..

809.

na kappayanti na purekkharonti, dhammāpi tesaṁ na paṭicchitāse.

na brāhmaṇo sīlavatena neyyo, pāraṅgato na pacceti tādīti..

paramaṭṭhakasuttaṁ pañcamaṁ niṭṭhitaṁ.

6. jarāsuttaṁ

810.

appaṁ vata jīvitaṁ idaṁ, oraṁ vassasatāpi miyyati {mīyati (sī0 aṭṭha0)}.

yo cepi aticca jīvati, atha kho so jarasāpi miyyati..

811.

socanti janā mamāyite, na hi santi {na hi santā (sī0), na hī santi (katthaci)} niccā pariggahā.

vinābhāvasantamevidaṁ, iti disvā nāgāramāvase..

812.

maraṇenapi taṁ pahīyati {pahiyyati (sī0 syā0 ka0)}, yaṁ puriso mamidanti {mamayidanti (sī0 syā0 ka0), mamāyanti (ka0)} maññati.

etampi viditvā {etaṁ disvāna (niddese), etampi viditva (?)} paṇḍito, na mamattāya nametha māmako..

813.

supinena yathāpi saṅgataṁ, paṭibuddho puriso na passati.

evampi piyāyitaṁ janaṁ, petaṁ kālakataṁ na passati..

814.

diṭṭhāpi sutāpi te janā, yesaṁ nāmamidaṁ pavuccati {nāmamevā vasissati (sī0 syā0 pī0)}.

nāmaṁyevāvasissati, akkheyyaṁ petassa jantuno..

815.

sokapparidevamaccharaṁ {sokaparidevamaccharaṁ (sī0 syā0 pī0), sokaṁ paridevamaccharaṁ (?)}, na jahanti giddhā mamāyite.

tasmā munayo pariggahaṁ, hitvā acariṁsu khemadassino..

816.

patilīnacarassa bhikkhuno, bhajamānassa vivittamāsanaṁ.

sāmaggiyamāhu tassa taṁ, yo attānaṁ bhavane na dassaye..

817.

sabbattha munī anissito, na piyaṁ kubbati nopi appiyaṁ.

tasmiṁ paridevamaccharaṁ, paṇṇe vāri yathā na limpati {lippati (sī0 pī0)}..

818.

udabindu yathāpi pokkhare, padume vāri yathā na limpati.

evaṁ muni nopalimpati, yadidaṁ diṭṭhasutaṁ mutesu vā..

819.

dhono na hi tena maññati, yadidaṁ diṭṭhasutaṁ mutesu vā.

nāññena visuddhimicchati, na hi so rajjati no virajjatīti..

jarāsuttaṁ chaṭṭhaṁ niṭṭhitaṁ.

7. tissametteyyasuttaṁ

820.

“methunamanuyuttassa, (iccāyasmā tisso metteyyo) vighātaṁ brūhi mārisa.

sutvāna tava sāsanaṁ, viveke sikkhissāmase..

821.

“methunamanuyuttassa, (metteyyāti bhagavā) mussate vāpi sāsanaṁ.

micchā ca paṭipajjati, etaṁ tasmiṁ anāriyaṁ..

822.

“eko pubbe caritvāna, methunaṁ yo nisevati.

yānaṁ bhantaṁ va taṁ loke, hīnamāhu puthujjanaṁ..

823.

“yaso kitti ca yā pubbe, hāyate vāpi tassa sā.

etampi disvā sikkhetha, methunaṁ vippahātave..

824.

“saṅkappehi pareto so, kapaṇo viya jhāyati.

sutvā paresaṁ nigghosaṁ, maṅku hoti tathāvidho..

825.

“atha satthāni kurute, paravādehi codito.

esa khvassa mahāgedho, mosavajjaṁ pagāhati..

826.

“paṇḍitoti samaññāto, ekacariyaṁ adhiṭṭhito.

athāpi {sa cāpi (niddese)} methune yutto, mandova parikissati {parikilissati (sī0)}..

827.

“etamādīnavaṁ ñatvā, muni pubbāpare idha.

ekacariyaṁ daḷhaṁ kayirā, na nisevetha methunaṁ..

828.

“vivekaññeva sikkhetha, etadariyānamuttamaṁ.

na tena seṭṭho maññetha, sa ve nibbānasantike..

829.

“rittassa munino carato, kāmesu anapekkhino.

oghatiṇṇassa pihayanti, kāmesu gadhitā {gathitā (sī0)} pajā” ti..

tissametteyyasuttaṁ sattamaṁ niṭṭhitaṁ.

8. pasūrasuttaṁ

830.

idheva suddhi iti vādayanti {vidiyanti (sī0 pī0)}, nāññesu dhammesu visuddhimāhu.

yaṁ nissitā tattha subhaṁ vadānā, paccekasaccesu puthū niviṭṭhā..

831.

te vādakāmā parisaṁ vigayha, bālaṁ dahantī mithu aññamaññaṁ.

vadanti te aññasitā kathojjaṁ, pasaṁsakāmā kusalā vadānā..

832.

yutto kathāyaṁ parisāya majjhe, pasaṁsamicchaṁ vinighāti hoti.

apāhatasmiṁ pana maṅku hoti, nindāya so kuppati randhamesī..

833.

yamassa vādaṁ parihīnamāhu, apāhataṁ pañhavimaṁsakāse.

paridevati socati hīnavādo, upaccagā manti anutthunāti..

834.

ete vivādā samaṇesu jātā, etesu ugghāti nighāti hoti.

etampi disvā virame kathojjaṁ, na haññadatthatthipasaṁsalābhā..

835.

pasaṁsito vā pana tattha hoti, akkhāya vādaṁ parisāya majjhe.

so hassatī uṇṇamatī {unnamatī (?)} ca tena, pappuyya tamatthaṁ yathā mano ahu..

836.

yā uṇṇatī {unnatī (?)} sāssa vighātabhūmi, mānātimānaṁ vadate paneso.

etampi disvā na vivādayetha, na hi tena suddhiṁ kusalā vadanti..

837.

sūro yathā rājakhādāya puṭṭho, abhigajjameti paṭisūramicchaṁ.

yeneva so tena palehi sūra, pubbeva natthi yadidaṁ yudhāya..

838.

ye diṭṭhimuggayha vivādayanti {vivādiyanti (sī0 pī0)}, idameva saccanti ca vādayanti.

te tvaṁ vadassū na hi tedha atthi, vādamhi jāte paṭisenikattā..

839.

visenikatvā pana ye caranti, diṭṭhīhi diṭṭhiṁ avirujjhamānā.

tesu tvaṁ kiṁ labhetho pasūra, yesīdha natthī paramuggahītaṁ..

840.

atha tvaṁ pavitakkamāgamā, manasā diṭṭhigatāni cintayanto.

dhonena yugaṁ samāgamā, na hi tvaṁ sakkhasi sampayātaveti..

pasūrasuttaṁ aṭṭhamaṁ niṭṭhitaṁ.

9. māgaṇḍiyasuttaṁ

841.

“disvāna taṇhaṁ aratiṁ ragañca {aratiñca rāgaṁ (syā0 ka0)}, nāhosi chando api methunasmiṁ.

kimevidaṁ muttakarīsapuṇṇaṁ, pādāpi naṁ samphusituṁ na icche”..

842.

“etādisaṁ ce ratanaṁ na icchasi, nāriṁ narindehi bahūhi patthitaṁ.

diṭṭhigataṁ sīlavataṁ nu jīvitaṁ {sīlavatānujīvitaṁ (sī0 pī0 ka0)}, bhavūpapattiñca vadesi kīdisaṁ”..

843.

“idaṁ vadāmīti na tassa hoti, (māgaṇḍiyāti {māgandiyāti (sī0 syā0 pī0)} bhagavā)

dhammesu niccheyya samuggahītaṁ.

passañca diṭṭhīsu anuggahāya,

ajjhattasantiṁ pacinaṁ adassaṁ”..

844.

“vinicchayā yāni pakappitāni, (iti māgaṇḍiyo {māgandiyo (sī0 syā0 pī0)} )

te ve munī brūsi anuggahāya.

ajjhattasantīti yametamatthaṁ,

kathaṁ nu dhīrehi paveditaṁ taṁ”..

845.

“na diṭṭhiyā na sutiyā na ñāṇena, (māgaṇḍiyāti bhagavā)

sīlabbatenāpi na suddhimāha.

adiṭṭhiyā assutiyā añāṇā,

asīlatā abbatā nopi tena.

ete ca nissajja anuggahāya,

santo anissāya bhavaṁ na jappe”..

846.

“no ce kira diṭṭhiyā na sutiyā na ñāṇena, (iti māgaṇḍiyo)

sīlabbatenāpi na suddhimāha.

adiṭṭhiyā assutiyā añāṇā,

asīlatā abbatā nopi tena.

maññāmahaṁ momuhameva dhammaṁ,

diṭṭhiyā eke paccenti suddhiṁ”..

847.

“diṭṭhañca nissāya anupucchamāno, (māgaṇḍiyāti bhagavā)

samuggahītesu pamohamāgā {samohamāgā (syā0 ka0)}.

ito ca nāddakkhi aṇumpi saññaṁ,

tasmā tuvaṁ momuhato dahāsi..

848.

“samo visesī uda vā nihīno, yo maññatī so vivadetha tena.

tīsu vidhāsu avikampamāno, samo visesīti na tassa hoti..

849.

“saccanti so brāhmaṇo kiṁ vadeyya, musāti vā so vivadetha kena.

yasmiṁ samaṁ visamaṁ vāpi natthi, sa kena vādaṁ paṭisaṁyujeyya..

850.

“okaṁ pahāya aniketasārī, gāme akubbaṁ muni santhavāni {sandhavāni (ka0)}.

kāmehi ritto apurekkharāno, kathaṁ na viggayha janena kayirā..

851.

“yehi vivitto vicareyya loke, na tāni uggayha vadeyya nāgo.

jalambujaṁ {elambujaṁ (sī0 syā0)} kaṇḍakaṁ vārijaṁ yathā, jalena paṅkena canūpalittaṁ.

evaṁ munī santivādo agiddho, kāme ca loke ca anūpalitto..

852.

“na vedagū diṭṭhiyāyako {na vedagū diṭṭhiyā (ka0 sī0 syā0 pī0)} na mutiyā, sa mānameti na hi tammayo so.

na kammunā nopi sutena neyyo, anūpanīto sa nivesanesu..

853.

“saññāvirattassa na santi ganthā, paññāvimuttassa na santi mohā.

saññañca diṭṭhiñca ye aggahesuṁ, te ghaṭṭayantā {ghaṭṭamānā (syā0 ka0)} vicaranti loke” ti..

māgaṇḍiyasuttaṁ navamaṁ niṭṭhitaṁ.

10. purābhedasuttaṁ

854.

“kathaṁdassī kathaṁsīlo, upasantoti vuccati.

taṁ me gotama pabrūhi, pucchito uttamaṁ naraṁ”..

855.

“vītataṇho purā bhedā, (iti bhagavā) pubbamantamanissito.

vemajjhe nupasaṅkheyyo, tassa natthi purakkhataṁ..

856.

“akkodhano asantāsī, avikatthī akukkuco.

mantabhāṇī {mantābhāṇī (syā0 pī0)} anuddhato, sa ve vācāyato muni..

857.

“nirāsatti anāgate, atītaṁ nānusocati.

vivekadassī phassesu, diṭṭhīsu ca na nīyati {niyyati (bahūsu)}..

858.

“patilīno akuhako, apihālu amaccharī.

appagabbho ajeguccho, pesuṇeyye ca no yuto..

859.

“sātiyesu anassāvī, atimāne ca no yuto.

saṇho ca paṭibhānavā {paṭibhāṇavā (syā0 pī0)}, na saddho na virajjati..

860.

“lābhakamyā na sikkhati, alābhe ca na kuppati.

aviruddho ca taṇhāya, rasesu nānugijjhati..

861.

“upekkhako sadā sato, na loke maññate samaṁ.

na visesī na nīceyyo, tassa no santi ussadā..

862.

“yassa nissayanā {nissayatā (sī0 syā0 pī0)} natthi, ñatvā dhammaṁ anissito.

bhavāya vibhavāya vā, taṇhā yassa na vijjati..

863.

“taṁ brūmi upasantoti, kāmesu anapekkhinaṁ.

ganthā tassa na vijjanti, atarī so visattikaṁ..

864.

“na tassa puttā pasavo, khettaṁ vatthuñca vijjati.

attā vāpi nirattā vā {attaṁ vāpi nirattaṁ vā (bahūsu)}, na tasmiṁ upalabbhati..

865.

“yena naṁ vajjuṁ puthujjanā, atho samaṇabrāhmaṇā.

taṁ tassa apurakkhataṁ, tasmā vādesu nejati..

866.

“vītagedho amaccharī, na ussesu vadate muni.

na samesu na omesu, kappaṁ neti akappiyo..

867.

“yassa loke sakaṁ natthi, asatā ca na socati.

dhammesu ca na gacchati, sa ve santoti vuccatī” ti..

purābhedasuttaṁ dasamaṁ niṭṭhitaṁ.

11. kalahavivādasuttaṁ

868.

“kutopahūtā kalahā vivādā, paridevasokā sahamaccharā ca.

mānātimānā sahapesuṇā ca, kutopahūtā te tadiṅgha brūhi”..

869.

“piyappahūtā kalahā vivādā,

paridevasokā sahamaccharā ca.

mānātimānā sahapesuṇā ca,

maccherayuttā kalahā vivādā.

vivādajātesu ca pesuṇāni”..

870.

“piyā su {piyānu (syā0), piyassu (ka0)} lokasmiṁ kutonidānā, ye cāpi {ye vāpi (sī0 syā0 pī0)} lobhā vicaranti loke.

āsā ca niṭṭhā ca kutonidānā, ye samparāyāya narassa honti”..

871.

“chandānidānāni piyāni loke, ye cāpi lobhā vicaranti loke.

āsā ca niṭṭhā ca itonidānā, ye samparāyāya narassa honti”..

872.

“chando nu lokasmiṁ kutonidāno, vinicchayā cāpi {vāpi (sī0 syā0 pī0)} kutopahūtā.

kodho mosavajjañca kathaṁkathā ca, ye vāpi dhammā samaṇena vuttā”..

873.

“sātaṁ asātanti yamāhu loke, tamūpanissāya pahoti chando.

rūpesu disvā vibhavaṁ bhavañca, vinicchayaṁ kubbati {kurute (bahūsu)} jantu loke..

874.

“kodho mosavajjañca kathaṁkathā ca, etepi dhammā dvayameva sante.

kathaṁkathī ñāṇapathāya sikkhe, ñatvā pavuttā samaṇena dhammā”..

875.

“sātaṁ asātañca kutonidānā, kismiṁ asante na bhavanti hete.

vibhavaṁ bhavañcāpi yametamatthaṁ, etaṁ me pabrūhi yatonidānaṁ”..

876.

“phassanidānaṁ sātaṁ asātaṁ, phasse asante na bhavanti hete.

vibhavaṁ bhavañcāpi yametamatthaṁ, etaṁ te pabrūmi itonidānaṁ”..

877.

“phasso nu lokasmi kutonidāno, pariggahā cāpi kutopahūtā.

kismiṁ asante na mamattamatthi, kismiṁ vibhūte na phusanti phassā”..

878.

“nāmañca rūpañca paṭicca phasso, icchānidānāni pariggahāni.

icchāyasantyā na mamattamatthi, rūpe vibhūte na phusanti phassā”..

879.

“kathaṁsametassa vibhoti rūpaṁ, sukhaṁ dukhañcāpi {dukhaṁ vāpi (sī0 syā0)} kathaṁ vibhoti.

etaṁ me pabrūhi yathā vibhoti, taṁ jāniyāmāti {jānissāmāti (sī0 ka0)} me mano ahu”..

880.

“na saññasaññī na visaññasaññī, nopi asaññī na vibhūtasaññī.

evaṁsametassa vibhoti rūpaṁ, saññānidānā hi papañcasaṅkhā”..

881.

“yaṁ taṁ apucchimha akittayī no,

aññaṁ taṁ pucchāma tadiṅgha brūhi.

ettāvataggaṁ nu {no (sī0 syā0)} vadanti heke,

yakkhassa suddhiṁ idha paṇḍitāse.

udāhu aññampi vadanti etto..

882.

“ettāvataggampi vadanti heke, yakkhassa suddhiṁ idha paṇḍitāse.

tesaṁ paneke samayaṁ vadanti, anupādisese kusalā vadānā..

883.

“ete ca ñatvā upanissitāti, ñatvā munī nissaye so vimaṁsī.

ñatvā vimutto na vivādameti, bhavābhavāya na sameti dhīro” ti..

kalahavivādasuttaṁ ekādasamaṁ niṭṭhitaṁ.

12. cūḷabyūhasuttaṁ {cūḷaviyūhasuttaṁ (sī0 syā0 niddesa)}

884.

sakaṁsakaṁdiṭṭhiparibbasānā, viggayha nānā kusalā vadanti.

yo evaṁ jānāti sa vedi dhammaṁ, idaṁ paṭikkosamakevalī so..

885.

evampi viggayha vivādayanti, bālo paro akkusaloti {akusaloti (sī0 syā0 pī0)} cāhu.

sacco nu vādo katamo imesaṁ, sabbeva hīme kusalā vadānā..

886.

parassa ce dhammamanānujānaṁ, bālomako {bālo mago (sī0 syā0 ka0)} hoti nihīnapañño.

sabbeva bālā sunihīnapaññā, sabbevime diṭṭhiparibbasānā..

887.

sandiṭṭhiyā ceva na vīvadātā, saṁsuddhapaññā kusalā mutīmā.

na tesaṁ koci parihīnapañño {kocipi nihīnapañño (sī0 syā0 ka0)}, diṭṭhī hi tesampi tathā samattā..

888.

na vāhametaṁ tathiyanti {tathivanti (syā0 ka0)} brūmi, yamāhu bālā mithu aññamaññaṁ.

sakaṁsakaṁdiṭṭhimakaṁsu saccaṁ, tasmā hi bāloti paraṁ dahanti..

889.

yamāhu saccaṁ tathiyanti eke, tamāhu aññe {aññepi (syā0), aññe ca (?)} tucchaṁ musāti.

evampi vigayha vivādayanti, kasmā na ekaṁ samaṇā vadanti..

890.

ekañhi saccaṁ na dutīyamatthi, yasmiṁ pajā no vivade pajānaṁ.

nānā te {nānāto (ka0)} saccāni sayaṁ thunanti, tasmā na ekaṁ samaṇā vadanti..

891.

kasmā nu saccāni vadanti nānā, pavādiyāse kusalā vadānā.

saccāni sutāni bahūni nānā, udāhu te takkamanussaranti..

892.

na heva saccāni bahūni nānā, aññatra saññāya niccāni loke.

takkañca diṭṭhīsu pakappayitvā, saccaṁ musāti dvayadhammamāhu..

893.

diṭṭhe sute sīlavate mute vā, ete ca nissāya vimānadassī.

vinicchaye ṭhatvā pahassamāno, bālo paro akkusaloti cāha..

894.

yeneva bāloti paraṁ dahāti, tenātumānaṁ kusaloti cāha.

sayamattanā so kusalo vadāno, aññaṁ vimāneti tadeva pāva..

895.

atisāradiṭṭhiyāva so samatto, mānena matto paripuṇṇamānī.

sayameva sāmaṁ manasābhisitto, diṭṭhī hi sā tassa tathā samattā..

896.

parassa ce hi vacasā nihīno, tumo sahā hoti nihīnapañño.

atha ce sayaṁ vedagū hoti dhīro, na koci bālo samaṇesu atthi..

897.

aññaṁ ito yābhivadanti dhammaṁ, aparaddhā suddhimakevalī te {suddhimakevalīno (sī0)}.

evampi titthyā puthuso vadanti, sandiṭṭhirāgena hi tebhirattā {tyābhirattā (syā0 ka0)}..

898.

idheva suddhi iti vādayanti, nāññesu dhammesu visuddhimāhu.

evampi titthyā puthuso niviṭṭhā, sakāyane tattha daḷhaṁ vadānā..

899.

sakāyane vāpi daḷhaṁ vadāno, kamettha bāloti paraṁ daheyya.

sayameva so medhagamāvaheyya {medhakaṁ āvaheyya (sī0 pī0)}, paraṁ vadaṁ bālamasuddhidhammaṁ..

900.

vinicchaye ṭhatvā sayaṁ pamāya, uddhaṁ sa {uddaṁ so (sī0 syā0 pī0)} lokasmiṁ vivādameti.

hitvāna sabbāni vinicchayāni, na medhagaṁ kubbati jantu loketi..

cūḷabyūhasuttaṁ dvādasamaṁ niṭṭhitaṁ.

13. mahābyūhasuttaṁ

901.

ye kecime diṭṭhiparibbasānā, idameva saccanti vivādayanti {vivādiyanti (sī0 pī0)}.

sabbeva te nindamanvānayanti, atho pasaṁsampi labhanti tattha..

902.

appañhi etaṁ na alaṁ samāya, duve vivādassa phalāni brūmi.

etampi disvā na vivādayetha, khemābhipassaṁ avivādabhūmiṁ..

903.

yā kācimā sammutiyo puthujjā, sabbāva etā na upeti vidvā.

anūpayo so upayaṁ kimeyya, diṭṭhe sute khantimakubbamāno..

904.

sīluttamā saññamenāhu suddhiṁ, vataṁ samādāya upaṭṭhitāse.

idheva sikkhema athassa suddhiṁ, bhavūpanītā kusalā vadānā..

905.

sace cuto sīlavatato hoti, pavedhatī {sa vedhati (sī0 pī0)} kamma virādhayitvā.

pajappatī patthayatī ca suddhiṁ, satthāva hīno pavasaṁ gharamhā..

906.

sīlabbataṁ vāpi pahāya sabbaṁ, kammañca sāvajjanavajjametaṁ.

suddhiṁ asuddhinti apatthayāno, virato care santimanuggahāya..

907.

tamūpanissāya jigucchitaṁ vā, athavāpi diṭṭhaṁ va sutaṁ mutaṁ vā.

uddhaṁsarā suddhimanutthunanti, avītataṇhāse bhavābhavesu..

908.

patthayamānassa hi jappitāni, pavedhitaṁ vāpi pakappitesu.

cutūpapāto idha yassa natthi, sa kena vedheyya kuhiṁva jappe {kuhiñci jappe (sī0 syā0 ka0), kuhiṁ pajappe (pī0) niddeso passitabbo}..

909.

yamāhu dhammaṁ paramanti eke, tameva hīnanti panāhu aññe.

sacco nu vādo katamo imesaṁ, sabbeva hīme kusalā vadānā..

910.

sakañhi dhammaṁ paripuṇṇamāhu, aññassa dhammaṁ pana hīnamāhu.

evampi viggayha vivādayanti, sakaṁ sakaṁ sammutimāhu saccaṁ..

911.

parassa ce vambhayitena hīno, na koci dhammesu visesi assa.

puthū hi aññassa vadanti dhammaṁ, nihīnato samhi daḷhaṁ vadānā..

912.

saddhammapūjāpi nesaṁ tatheva, yathā pasaṁsanti sakāyanāni.

sabbeva vādā {sabbe pavādā (syā0)} tathiyā {tathivā (sabbattha)} bhaveyyuṁ, suddhī hi nesaṁ paccattameva..

913.

na brāhmaṇassa paraneyyamatthi, dhammesu niccheyya samuggahītaṁ.

tasmā vivādāni upātivatto, na hi seṭṭhato passati dhammamaññaṁ..

914.

jānāmi passāmi tatheva etaṁ, diṭṭhiyā eke paccenti suddhiṁ.

addakkhi ce kiñhi tumassa tena, atisitvā aññena vadanti suddhiṁ..

915.

passaṁ naro dakkhati {dakkhiti (sī0)} nāmarūpaṁ, disvāna vā ñassati tānimeva.

kāmaṁ bahuṁ passatu appakaṁ vā, na hi tena suddhiṁ kusalā vadanti..

916.

nivissavādī na hi subbināyo, pakappitaṁ diṭṭhi purekkharāno.

yaṁ nissito tattha subhaṁ vadāno, suddhiṁvado tattha tathaddasā so..

917.

na brāhmaṇo kappamupeti saṅkhā {saṅkhaṁ (sī0 syā0 pī0)}, na diṭṭhisārī napi ñāṇabandhu.

ñatvā ca so sammutiyo {sammatiyo (syā0)} puthujjā, upekkhatī uggahaṇanti maññe..

918.

vissajja ganthāni munīdha loke, vivādajātesu na vaggasārī.

santo asantesu upekkhako so, anuggaho uggahaṇanti maññe..

919.

pubbāsave hitvā nave akubbaṁ, na chandagū nopi nivissavādī.

sa vippamutto diṭṭhigatehi dhīro, na limpati {na lippati (sī0 pī0)} loke anattagarahī..

920.

sa sabbadhammesu visenibhūto, yaṁ kiñci diṭṭhaṁ va sutaṁ mutaṁ vā.

sa pannabhāro muni vippamutto, na kappiyo nūparato na patthiyoti..

mahābyūhasuttaṁ terasamaṁ niṭṭhitaṁ.

14. tuvaṭakasuttaṁ

921.

“pucchāmi taṁ ādiccabandhu {ādiccabandhuṁ (sī0 syā0)}, vivekaṁ santipadañca mahesi.

kathaṁ disvā nibbāti bhikkhu, anupādiyāno lokasmiṁ kiñci”..

922.

“mūlaṁ papañcasaṅkhāya, (iti bhagavā)

mantā asmīti sabbamuparundhe {sabbamuparuddhe (syā0 pī0 ka0)}.

yā kāci taṇhā ajjhattaṁ,

tāsaṁ vinayā {vinayāya (?)} sadā sato sikkhe..

923.

“yaṁ kiñci dhammamabhijaññā, ajjhattaṁ athavāpi bahiddhā.

na tena thāmaṁ {mānaṁ (sī0 ka0)} kubbetha, na hi sā nibbuti sataṁ vuttā..

924.

“seyyo na tena maññeyya, nīceyyo athavāpi sarikkho.

phuṭṭho {puṭṭho (sī0 syā0 ka0)} anekarūpehi, nātumānaṁ vikappayaṁ tiṭṭhe..

925.

“ajjhattamevupasame, na aññato bhikkhu santimeseyya.

ajjhattaṁ upasantassa, natthi attā kuto nirattā vā..

926.

“majjhe yathā samuddassa, ūmi no jāyatī ṭhito hoti.

evaṁ ṭhito anejassa, ussadaṁ bhikkhu na kareyya kuhiñci”..

927.

“akittayī vivaṭacakkhu, sakkhidhammaṁ parissayavinayaṁ.

paṭipadaṁ vadehi bhaddante, pātimokkhaṁ athavāpi samādhiṁ”..

928.

“cakkhūhi neva lolassa, gāmakathāya āvaraye sotaṁ.

rase ca nānugijjheyya, na ca mamāyetha kiñci lokasmiṁ..

929.

“phassena yadā phuṭṭhassa, paridevaṁ bhikkhu na kareyya kuhiñcñcci.

bhavañca nābhijappeyya, bheravesu ca na sampavedheyya..

930.

“annānamatho pānānaṁ, khādanīyānaṁ athopi vatthānaṁ.

laddhā na sannidhiṁ kayirā, na ca parittase tāni alabhamāno..

931.

“jhāyī na pādalolassa, virame kukkuccā nappamajjeyya.

athāsanesu sayanesu, appasaddesu bhikkhu vihareyya..

932.

“niddaṁ na bahulīkareyya, jāgariyaṁ bhajeyya ātāpī.

tandiṁ māyaṁ hassaṁ khiḍḍaṁ, methunaṁ vippajahe savibhūsaṁ..

933.

“āthabbaṇaṁ supinaṁ lakkhaṇaṁ, no vidahe athopi nakkhattaṁ.

virutañca gabbhakaraṇaṁ, tikicchaṁ māmako na seveyya..

934.

“nindāya nappavedheyya, na uṇṇameyya pasaṁsito bhikkhu.

lobhaṁ saha macchariyena, kodhaṁ pesuṇiyañca panudeyya..

935.

“kayavikkaye na tiṭṭheyya, upavādaṁ bhikkhu na kareyya kuhiñci.

gāme ca nābhisajjeyya, lābhakamyā janaṁ na lapayeyya..

936.

“na ca katthitā siyā bhikkhu, na ca vācaṁ payuttaṁ bhāseyya.

pāgabbhiyaṁ na sikkheyya, kathaṁ viggāhikaṁ na kathayeyya..

937.

“mosavajje na nīyetha, sampajāno saṭhāni na kayirā.

atha jīvitena paññāya, sīlabbatena nāññamatimaññe..

938.

“sutvā rusito bahuṁ vācaṁ, samaṇānaṁ vā puthujanānaṁ {puthuvacanānaṁ (sī0 syā0 pī0)}.

pharusena ne na paṭivajjā, na hi santo paṭisenikaronti..

939.

“etañca dhammamaññāya, vicinaṁ bhikkhu sadā sato sikkhe.

santīti nibbutiṁ ñatvā, sāsane gotamassa na pamajjeyya..

940.

“abhibhū hi so anabhibhūto, sakkhidhammamanītihamadassī.

tasmā hi tassa bhagavato sāsane, appamatto sadā namassamanusikkhe” ti..

tuvaṭakasuttaṁ cuddasamaṁ niṭṭhitaṁ.

15. attadaṇḍasuttaṁ

941.

“attadaṇḍā bhayaṁ jātaṁ, janaṁ passatha medhagaṁ.

saṁvegaṁ kittayissāmi, yathā saṁvijitaṁ mayā..

942.

“phandamānaṁ pajaṁ disvā, macche appodake yathā.

aññamaññehi byāruddhe, disvā maṁ bhayamāvisi..

943.

“samantamasāro loko, disā sabbā sameritā.

icchaṁ bhavanamattano, nāddasāsiṁ anositaṁ..

944.

“osānetveva byāruddhe, disvā me aratī ahu.

athettha sallamaddakkhiṁ, duddasaṁ hadayanissitaṁ..

945.

“yena sallena otiṇṇo, disā sabbā vidhāvati.

tameva sallamabbuyha, na dhāvati na sīdati..

946.

“tattha sikkhānugīyanti {sikkhānukiriyanti (ka0)}, yāni loke gadhitāni.

na tesu pasuto siyā, nibbijjha sabbaso kāme.

sikkhe nibbānamattano..

947.

“sacco siyā appagabbho, amāyo rittapesuṇo.

akkodhano lobhapāpaṁ, vevicchaṁ vitare muni..

948.

“niddaṁ tandiṁ sahe thīnaṁ, pamādena na saṁvase.

atimāne na tiṭṭheyya, nibbānamanaso naro..

949.

“mosavajje na nīyetha, rūpe snehaṁ na kubbaye.

mānañca parijāneyya, sāhasā virato care..

950.

“purāṇaṁ nābhinandeyya, nave khantiṁ na kubbaye.

hiyyamāne na soceyya, ākāsaṁ na sito siyā..

951.

“gedhaṁ brūmi mahoghoti, ājavaṁ brūmi jappanaṁ.

ārammaṇaṁ pakappanaṁ, kāmapaṅko duraccayo..

952.

“saccā avokkamma {avokkamaṁ (niddesa)} muni, thale tiṭṭhati brāhmaṇo.

sabbaṁ so {sabbaso (syā0 ka0)} paṭinissajja, sa ve santoti vuccati..

953.

“sa ve vidvā sa vedagū, ñatvā dhammaṁ anissito.

sammā so loke iriyāno, na pihetīdha kassaci..

954.

“yodha kāme accatari, saṅgaṁ loke duraccayaṁ.

na so socati nājjheti, chinnasoto abandhano..

955.

“yaṁ pubbe taṁ visosehi, pacchā te māhu kiñcanaṁ.

majjhe ce no gahessasi, upasanto carissasi..

956.

“sabbaso nāmarūpasmiṁ, yassa natthi mamāyitaṁ.

asatā ca na socati, sa ve loke na jīyati..

957.

“yassa natthi idaṁ meti, paresaṁ vāpi kiñcanaṁ.

mamattaṁ so asaṁvindaṁ, natthi meti na socati..

958.

“aniṭṭhurī ananugiddho, anejo sabbadhī samo.

tamānisaṁsaṁ pabrūmi, pucchito avikampinaṁ..

959.

“anejassa vijānato, natthi kāci nisaṅkhati {nisaṅkhiti (sī0 pī0)}..

virato so viyārabbhā, khemaṁ passati sabbadhi..

960.

“na samesu na omesu, na ussesu vadate muni.

santo so vītamaccharo, nādeti na nirassatī” ti..

attadaṇḍasuttaṁ pannarasamaṁ niṭṭhitaṁ.

16. sāriputtasuttaṁ

961.

“na me diṭṭho ito pubbe, (iccāyasmā sāriputto)

na suto uda kassaci.

evaṁ vagguvado satthā,

tusitā gaṇimāgato..

962.

“sadevakassa lokassa, yathā dissati cakkhumā.

sabbaṁ tamaṁ vinodetvā, ekova ratimajjhagā..

963.

“taṁ buddhaṁ asitaṁ tādiṁ, akuhaṁ gaṇimāgataṁ.

bahūnamidha baddhānaṁ, atthi pañhena āgamaṁ..

964.

“bhikkhuno vijigucchato, bhajato rittamāsanaṁ.

rukkhamūlaṁ susānaṁ vā, pabbatānaṁ guhāsu vā..

965.

“uccāvacesu sayanesu, kīvanto tattha bheravā.

yehi bhikkhu na vedheyya, nigghose sayanāsane..

966.

“katī parissayā loke, gacchato agataṁ disaṁ.

ye bhikkhu abhisambhave, pantamhi sayanāsane..

967.

“kyāssa byappathayo assu, kyāssassu idha gocarā.

kāni sīlabbatānāssu, pahitattassa bhikkhuno..

968.

“kaṁ so sikkhaṁ samādāya, ekodi nipako sato.

kammāro rajatasseva, niddhame malamattano”..

969.

“vijigucchamānassa yadidaṁ phāsu, (sāriputtāti bhagavā)

rittāsanaṁ sayanaṁ sevato ce.

sambodhikāmassa yathānudhammaṁ,

taṁ te pavakkhāmi yathā pajānaṁ..

970.

“pañcannaṁ dhīro bhayānaṁ na bhāye, bhikkhu sato sapariyantacārī.

ḍaṁsādhipātānaṁ sarīsapānaṁ, manussaphassānaṁ catuppadānaṁ..

971.

“paradhammikānampi na santaseyya, disvāpi tesaṁ bahubheravāni.

athāparāni abhisambhaveyya, parissayāni kusalānuesī..

972.

“ātaṅkaphassena khudāya phuṭṭho, sītaṁ atuṇhaṁ {accuṇhaṁ (sī0 syā0)} adhivāsayeyya.

so tehi phuṭṭho bahudhā anoko, vīriyaṁ parakkammadaḷhaṁ kareyya..

973.

“theyyaṁ na kāre {na kareyya (sī0 syā0 ka0)} na musā bhaṇeyya, mettāya phasse tasathāvarāni.

yadāvilattaṁ manaso vijaññā, kaṇhassa pakkhoti vinodayeyya..

974.

“kodhātimānassa vasaṁ na gacche, mūlampi tesaṁ palikhañña tiṭṭhe.

athappiyaṁ vā pana appiyaṁ vā, addhā bhavanto abhisambhaveyya..

975.

“paññaṁ purakkhatvā kalyāṇapīti, vikkhambhaye tāni parissayāni.

aratiṁ sahetha sayanamhi pante, caturo sahetha paridevadhamme..

976.

“kiṁsū asissāmi kuvaṁ vā {kudha vā (ka0), kutha vā (niddesa)} asissaṁ, dukkhaṁ vata settha kvajja sessaṁ.

ete vitakke paridevaneyye, vinayetha sekho aniketacārī..

977.

“annañca laddhā vasanañca kāle, mattaṁ so jaññā idha tosanatthaṁ.

so tesu gutto yatacāri gāme, rusitopi vācaṁ pharusaṁ na vajjā..

978.

“okkhittacakkhu na ca pādalolo, jhānānuyutto bahujāgarass.

upekkhamārabbha samāhitatto, takkāsayaṁ kukkucciyūpachinde..

979.

“cudito vacībhi satimābhinande, sabrahmacārīsu khilaṁ pabhinde.

vācaṁ pamuñce kusalaṁ nātivelaṁ, janavādadhammāya na cetayeyya..

980.

“athāparaṁ pañca rajāni loke, yesaṁ satīmā vinayāya sikkhe.

rūpesu saddesu atho rasesu, gandhesu phassesu sahetha rāgaṁ..

981.

“etesu dhammesu vineyya chandaṁ, bhikkhu satimā suvimuttacitto.

kālena so sammā dhammaṁ parivīmaṁsamāno,

ekodibhūto vihane tamaṁ so” ti..

sāriputtasuttaṁ soḷasamaṁ niṭṭhitaṁ. aṭṭhakavaggo catuttho

niṭṭhito.

tassuddānaṁ --

kāmaṁ guhañca duṭṭhā ca, suddhañca paramā jarā.

metteyyo ca pasūro ca, māgaṇḍi purābhedanaṁ..

kalahaṁ dve ca byūhāni {byūhāni (sī0)}, punadeva tuvaṭṭakaṁ.

attadaṇḍavaraṁ suttaṁ, therapuṭṭhena {therapañhena (sī0), sāriputtena (syā0)} soḷasa.

iti etāni suttāni, sabbānaṭṭhakavaggikāti..

5. pārāyanavaggo

vatthugāthā

982.

kosalānaṁ purā rammā, agamā dakkhiṇāpathaṁ.

ākiñcaññaṁ patthayāno, brāhmaṇo mantapāragū..

983.

so assakassa visaye, aḷakassa {muḷakassa (syā0), mūḷhakassa (ka0), maḷakassa (niddesa)} samāsane.

vasi godhāvarīkūle, uñchena ca phalena ca..

984.

tasseva upanissāya, gāmo ca vipulo ahu.

tato jātena āyena, mahāyaññamakappayi..

985.

mahāyaññaṁ yajitvāna, puna pāvisi assamaṁ.

tasmiṁ paṭipaviṭṭhamhi, añño āgañchi brāhmaṇo..

986.

ugghaṭṭapādo tasito {tassito (ka0)}, paṅkadanto rajassiro.

so ca naṁ upasaṅkamma, satāni pañca yācati..

987.

tamenaṁ bāvarī disvā, āsanena nimantayi.

sukhañca kusalaṁ pucchi, idaṁ vacanamabravi..

988.

“yaṁ kho mama deyyadhammaṁ, sabbaṁ visajjitaṁ mayā.

anujānāhi me brahme, natthi pañcasatāni me”..

989.

“sace me yācamānassa, bhavaṁ nānupadassati.

sattame divase tuyhaṁ, muddhā phalatu sattadhā”..

990.

abhisaṅkharitvā kuhako, bheravaṁ so akittayi.

tassa taṁ vacanaṁ sutvā, bāvarī dukkhito ahu..

991.

ussussati anāhāro, sokasallasamappito.

athopi evaṁ cittassa, jhāne na ramatī mano..

992.

utrastaṁ dukkhitaṁ disvā, devatā atthakāminī.

bāvariṁ upasaṅkamma, idaṁ vacanamabravi..

993.

“na so muddhaṁ pajānāti, kuhako so dhanatthiko.

muddhani muddhapāte vā, ñāṇaṁ tassa na vijjati”..

994.

“bhotī carahi jānāsi, taṁ me akkhāhi pucchitā.

muddhaṁ muddhādhipātañca, taṁ suṇoma vaco tava”..

995.

“ahampetaṁ na jānāmi, ñāṇamettha na vijjati.

muddhani muddhādhipāte ca, jinānaṁ hettha {muddhaṁ muddhādhipāto ca, jinānaṁ heta (sī0 syā0 pī0)} dassanaṁ”..

996.

“atha ko carahi jānāti, asmiṁ pathavimaṇḍale {puthavimaṇḍale (sī0 pī0)}.

muddhaṁ muddhādhipātañca, taṁ me akkhāhi devate”..

997.

“purā kapilavatthumhā, nikkhanto lokanāyako.

apacco okkākarājassa, sakyaputto pabhaṅkaro..

998.

“so hi brāhmaṇa sambuddho, sabbadhammāna pāragū.

sabbābhiññābalappatto, sabbadhammesu cakkhumā.

sabbakammakkhayaṁ patto, vimutto upadhikkhaye..

999.

“buddho so bhagavā loke, dhammaṁ deseti cakkhumā.

taṁ tvaṁ gantvāna pucchassu, so te taṁ byākarissati”..

1000.

sambuddhoti vaco sutvā, udaggo bāvarī ahu.

sokassa tanuko āsi, pītiñca vipulaṁ labhi..

1001.

so bāvarī attamano udaggo, taṁ devataṁ pucchati vedajāto.

“katamamhi gāme nigamamhi vā pana, katamamhi vā janapade lokanātho.

yattha gantvāna passemu {gantvā namassemu (sī0 syā0 pī0)}, sambuddhaṁ dvipaduttamaṁ” {dvipaduttamaṁ (sī0 syā0 pī0)},..

1002.

“sāvatthiyaṁ kosalamandire jino, pahūtapañño varabhūrimedhaso.

so sakyaputto vidhuro anāsavo, muddhādhipātassa vidū narāsabho”..

1003.

tato āmantayī sisse, brāhmaṇe mantapārage.

“etha māṇavā akkhissaṁ, suṇātha vacanaṁ mama..

1004.

“yasseso dullabho loke, pātubhāvo abhiṇhaso.

svājja lokamhi uppanno, sambuddho iti vissuto.

khippaṁ gantvāna sāvatthiṁ, passavho dvipaduttamaṁ”..

1005.

“kathaṁ carahi jānemu, disvā buddhoti brāhmaṇa.

ajānataṁ no pabrūhi, yathā jānemu taṁ mayaṁ”..

1006.

“āgatāni hi mantesu, mahāpurisalakkhaṇā.

dvattiṁsāni ca {dvittiṁsā ca (sī0 syā0 pī0), dvittiṁsa tāni (?)} byākkhātā, samattā anupubbaso..

1007.

“yassete honti gattesu, mahāpurisalakkhaṇā.

dveyeva tassa gatiyo, tatiyā hi na vijjati..

1008.

“sace agāraṁ āvasati {ajjhāvasati (ka0)}, vijeyya pathaviṁ imaṁ.

adaṇḍena asatthena, dhammenamanusāsati..

1009.

“sace ca so pabbajati, agārā anagāriyaṁ.

vivaṭṭacchado {vivattachaddo (sī0)} sambuddho, arahā bhavati anuttaro..

1010.

“jātiṁ gottañca lakkhaṇaṁ, mante sisse punāpare.

muddhaṁ muddhādhipātañca, manasāyeva pucchatha..

1011.

“anāvaraṇadassāvī, yadi buddho bhavissati.

manasā pucchite pañhe, vācāya vissajessati”..

1012.

bāvarissa vaco sutvā, sissā soḷasa brāhmaṇā.

ajito tissametteyyo, puṇṇako atha mettagū..

1013.

dhotako upasīvo ca, nando ca atha hemako.

todeyyakappā dubhayo, jatukaṇṇī ca paṇḍito..

1014.

bhadrāvudho udayo ca, posālo cāpi brāhmaṇo.

mogharājā ca medhāvī, piṅgiyo ca mahāisi..

1015.

paccekagaṇino sabbe, sabbalokassa vissutā.

jhāyī jhānaratā dhīrā, pubbavāsanavāsitā..

1016.

bāvariṁ abhivādetvā, katvā ca naṁ padakkhiṇaṁ.

jaṭājinadharā sabbe, pakkāmuṁ uttarāmukhā..

1017.

aḷakassa patiṭṭhānaṁ, purimāhissatiṁ {purimaṁ māhissatiṁ (sī0 pī0), puraṁ māhissatiṁ (syā0)} tadā.

ujjeniñcāpi gonaddhaṁ, vedisaṁ vanasavhayaṁ..

1018.

kosambiñcāpi sāketaṁ, sāvatthiñca puruttamaṁ.

setabyaṁ kapilavatthuṁ, kusinārañca mandiraṁ..

1019.

pāvañca bhoganagaraṁ, vesāliṁ māgadhaṁ puraṁ.

pāsāṇakaṁ cetiyañca, ramaṇīyaṁ manoramaṁ..

1020.

tasitovudakaṁ sītaṁ, mahālābhaṁva vāṇijo.

chāyaṁ dhammābhitattova, turitā pabbatamāruhuṁ..

1021.

bhagavā tamhi samaye, bhikkhusaṅghapurakkhato.

bhikkhūnaṁ dhammaṁ deseti, sīhova nadatī vane..

1022.

ajito addasa buddhaṁ, sataraṁsiṁ {vītaraṁsiṁva (syā0), sataraṁsīva (ka0), pītaraṁsīva (niddesa)} va bhāṇumaṁ.

candaṁ yathā pannarase, pāripūriṁ upāgataṁ..

1023.

athassa gatte disvāna, paripūrañca byañjanaṁ.

ekamantaṁ ṭhito haṭṭho, manopañhe apucchatha..

1024.

“ādissa jammanaṁ {jappanaṁ (ka0)} brūhi, gottaṁ brūhi salakkhaṇaṁ {brūhissa lakkhaṇaṁ (niddesa)}.

mantesu pāramiṁ brūhi, kati vāceti brāhmaṇo”..

1025.

“vīsaṁ vassasataṁ āyu, so ca gottena bāvarī.

tīṇissa lakkhaṇā gatte, tiṇṇaṁ vedāna pāragū..

1026.

“lakkhaṇe itihāse ca, sanighaṇḍusakeṭubhe.

pañcasatāni vāceti, sadhamme pāramiṁ gato”..

1027.

“lakkhaṇānaṁ pavicayaṁ, bāvarissa naruttama.

kaṅkhacchida {taṇhacchida (bahūsu)} pakāsehi, mā no kaṅkhāyitaṁ ahu”..

1028.

“mukhaṁ jivhāya chādeti, uṇṇassa bhamukantare.

kosohitaṁ vatthaguyhaṁ, evaṁ jānāhi māṇava”..

1029.

pucchañhi kiñci asuṇanto, sutvā pañhe viyākate.

vicinteti jano sabbo, vedajāto katañjalī..

1030.

“ko nu devo vā brahmā vā, indo vāpi sujampati.

manasā pucchite pañhe, kametaṁ paṭibhāsati..

1031.

“muddhaṁ muddhādhipātañca, bāvarī paripucchati.

taṁ byākarohi bhagavā, kaṅkhaṁ vinaya no ise”..

1032.

“avijjā muddhāti jānāhi, vijjā muddhādhipātinī.

saddhāsatisamādhīhi, chandavīriyena saṁyutā”..

1033.

tato vedena mahatā, santhambhitvāna māṇavo.

ekaṁsaṁ ajinaṁ katvā, pādesu sirasā pati..

1034.

“bāvarī brāhmaṇo bhoto, saha sissehi mārisa.

udaggacitto sumano, pāde vandati cakkhuma”..

1035.

“sukhito bāvarī hotu, saha sissehi brāhmaṇo.

tvañcāpi sukhito hohi, ciraṁ jīvāhi māṇava..

1036.

“bāvarissa ca tuyhaṁ vā, sabbesaṁ sabbasaṁsayaṁ.

katāvakāsā pucchavho, yaṁ kiñci manasicchatha”..

1037.

sambuddhena katokāso, nisīditvāna pañjalī.

ajito paṭhamaṁ pañhaṁ, tattha pucchi tathāgataṁ..

vatthugāthā niṭṭhitā.

1. ajitamāṇavapucchā

1038.

“kenassu nivuto loko, (iccāyasmā ajito)

kenassu nappakāsati.

kissābhilepanaṁ brūsi, kiṁsu tassa mahabbhayaṁ”..

1039.

“avijjāya nivuto loko, (ajitāti bhagavā)

vevicchā pamādā nappakāsati.

jappābhilepanaṁ brūmi, dukkhamassa mahabbhayaṁ”..

1040.

“savanti sabbadhi sotā, (iccāyasmā ajito)

sotānaṁ kiṁ nivāraṇaṁ.

sotānaṁ saṁvaraṁ brūhi, kena sotā pidhiyyare” {pithiyyare (sī0 syā0 pī0), pithīyare (sī0 aṭṭha0), pidhīyare (?)}..

1041.

“yāni sotāni lokasmiṁ, (ajitāti bhagavā)

sati tesaṁ nivāraṇaṁ.

sotānaṁ saṁvaraṁ brūmi, paññāyete pidhiyyare”..

1042.

“paññā ceva sati yañca {satī ceva (sī0), satī ca (syā0), satī cāpi (pī0 niddesa), sati cāpi (niddesa)}, (iccāyasmā ajito)

nāmarūpañca mārisa.

etaṁ me puṭṭho pabrūhi, katthetaṁ uparujjhati”..

1043.

“yametaṁ pañhaṁ apucchi, ajita taṁ vadāmi te.

yattha nāmañca rūpañca, asesaṁ uparujjhati.

viññāṇassa nirodhena, etthetaṁ uparujjhati”..

1044.

“ye ca saṅkhātadhammāse, ye ca sekhā puthū idha.

tesaṁ me nipako iriyaṁ, puṭṭho pabrūhi mārisa”..

1045.

“kāmesu nābhigijjheyya, manasānāvilo siyā.

kusalo sabbadhammānaṁ, sato bhikkhu paribbaje” ti..

ajitamāṇavapucchā paṭhamā niṭṭhitā.

2. tissametteyyamāṇavapucchā

1046.

“kodha santusito loke, (iccāyasmā tissametteyyo)

kassa no santi iñjitā.

ko ubhantamabhiññāya, majjhe mantā na lippati {limpati (ka0)}.

kaṁ brūsi mahāpurisoti, ko idha sibbinimaccagā”..

1047.

“kāmesu brahmacariyavā, (metteyyāti bhagavā)

vītataṇho sadā sato.

saṅkhāya nibbuto bhikkhu, tassa no santi iñjitā..

1048.

“so ubhantamabhiññāya, majjhe mantā na lippati.

taṁ brūmi mahāpurisoti, so idha sibbinimaccagā” ti..

tissametteyyamāṇavapucchā dutiyā niṭṭhitā.

3. puṇṇakamāṇavapucchā

1049.

“anejaṁ mūladassāviṁ, (iccāyasmā puṇṇako)

atthi {atthī (syā0)} pañhena āgamaṁ.

kiṁ nissitā isayo manujā, khattiyā brāhmaṇā devatānaṁ.

yaññamakappayiṁsu puthūdha loke, pucchāmi taṁ bhagavā brūhi me taṁ”..

1050.

“ye kecime isayo manujā, (puṇṇakāti bhagavā)

khattiyā brāhmaṇā devatānaṁ.

yaññamakappayiṁsu puthūdha loke, āsīsamānā puṇṇaka itthattaṁ {itthabhāvaṁ (sī0 syā0)}.

jaraṁ sitā yaññamakappayiṁsu”..

1051.

“ye kecime isayo manujā, (iccāyasmā puṇṇako)

khattiyā brāhmaṇā devatānaṁ.

yaññamakappayiṁsu puthūdha loke, kaccissu te bhagavā yaññapathe appamattā.

atāruṁ jātiñca jarañca mārisa, pucchāmi taṁ bhagavā brūhi me taṁ”..

1052.

“āsīsanti thomayanti, abhijappanti juhanti. (puṇṇakāti bhagavā)

kāmābhijappanti paṭicca lābhaṁ, te yājayogā bhavarāgarattā.

nātariṁsu jātijaranti brūmi”..

1053.

“te ce nātariṁsu yājayogā, (iccāyasmā puṇṇako)

yaññehi jātiñca jarañca mārisa.

atha ko carahi devamanussaloke, atāri jātiñca jarañca mārisa.

pucchāmi taṁ bhagavā brūhi me taṁ”..

1054.

“saṅkhāya lokasmi paroparāni {parovarāni (sī0 syā0)}, (puṇṇakāti bhagavā)

yassiñjitaṁ natthi kuhiñci loke.

santo vidhūmo anīgho nirāso, atāri so jātijaranti brūmī” ti..

puṇṇakamāṇavapucchā tatiyā niṭṭhitā.

4. mettagūmāṇavapucchā

1055.

“pucchāmi taṁ bhagavā brūhi me taṁ, (iccāyasmā mettagū)

maññāmi taṁ vedaguṁ bhāvitattaṁ.

kuto nu dukkhā samudāgatā ime, ye keci lokasmimanekarūpā”..

1056.

“dukkhassa ve maṁ pabhavaṁ apucchasi, (mettagūti bhagavā)

taṁ te pavakkhāmi yathā pajānaṁ.

upadhinidānā pabhavanti dukkhā, ye keci lokasmimanekarūpā..

1057.

“yo ve avidvā upadhiṁ karoti, punappunaṁ dukkhamupeti mando.

tasmā pajānaṁ upadhiṁ na kayirā, dukkhassa jātippabhavānupassī”..

1058.

“yaṁ taṁ apucchimha akittayī no, aññaṁ taṁ pucchāma {pucchāmi (sī0 pī0)} tadiṅgha brūhi.

kathaṁ nu dhīrā vitaranti oghaṁ, jātiṁ jaraṁ sokapariddavañca.

taṁ me muni sādhu viyākarohi, tathā hi te vidito esa dhammo”..

1059.

“kittayissāmi te dhammaṁ, (mettagūti bhagavā)

diṭṭhe dhamme anītihaṁ.

yaṁ viditvā sato caraṁ, tare loke visattikaṁ”..

1060.

“tañcāhaṁ abhinandāmi, mahesi dhammamuttamaṁ.

yaṁ viditvā sato caraṁ, tare loke visattikaṁ”..

1061.

“yaṁ kiñci sampajānāsi, (mettagūti bhagavā)

uddhaṁ adho tiriyañcāpi majjhe.

etesu nandiñca nivesanañca, panujja viññāṇaṁ bhave na tiṭṭhe..

1062.

“evaṁvihārī sato appamatto, bhikkhu caraṁ hitvā mamāyitāni.

jātiṁ jaraṁ sokapariddavañca, idheva vidvā pajaheyya dukkhaṁ”..

1063.

“etābhinandāmi vaco mahesino, sukittitaṁ gotamanūpadhīkaṁ.

addhā hi bhagavā pahāsi dukkhaṁ, tathā hi te vidito esa dhammo..

1064.

“te cāpi nūnappajaheyyu dukkhaṁ, ye tvaṁ muni aṭṭhitaṁ ovadeyya.

taṁ taṁ namassāmi samecca nāga, appeva maṁ bhagavā aṭṭhitaṁ ovadeyya”..

1065.

“yaṁ brāhmaṇaṁ vedagumābhijaññā, akiñcanaṁ kāmabhave asattaṁ.

addhā hi so oghamimaṁ atāri, tiṇṇo ca pāraṁ akhilo akaṅkho..

1066.

“vidvā ca yo {so (sī0 syā0 pī0)} vedagū naro idha, bhavābhave saṅgamimaṁ visajja.

so vītataṇho anīgho nirāso, atāri so jātijaranti brūmī” ti..

mettagūmāṇavapucchā catutthī niṭṭhitā.

5. dhotakamāṇavapucchā

1067.

“pucchāmi taṁ bhagavā brūhi me taṁ, (iccāyasmā dhotako)

vācābhikaṅkhāmi mahesi tuyhaṁ.

tava sutvāna nigghosaṁ, sikkhe nibbānamattano”..

1068.

“tenahātappaṁ karohi, (dhotakāti bhagavā) idheva nipako sato.

ito sutvāna nigghosaṁ, sikkhe nibbānamattano”..

1069.

“passāmahaṁ devamanussaloke, akiñcanaṁ brāhmaṇamiriyamānaṁ.

taṁ taṁ namassāmi samantacakkhu, pamuñca maṁ sakka kathaṁkathāhi”..

1070.

“nāhaṁ sahissāmi {samissāmi (syā0), gamissāmi (sī0), samīhāmi (pī0)} pamocanāya, kathaṁkathiṁ dhotaka kañci loke.

dhammañca seṭṭhaṁ abhijānamāno {ājānamāno (sī0 syā0 pī0)}, evaṁ tuvaṁ oghamimaṁ taresi”..

1071.

“anusāsa brahme karuṇāyamāno, vivekadhammaṁ yamahaṁ vijaññaṁ.

yathāhaṁ ākāsova abyāpajjamāno, idheva santo asito careyyaṁ”..

1072.

“kittayissāmi te santiṁ, (dhotakāti bhagavā) diṭṭhe dhamme anītihaṁ.

yaṁ viditvā sato caraṁ, tare loke visattikaṁ”..

1073.

“tañcāhaṁ abhinandāmi, mahesi santimuttamaṁ.

yaṁ viditvā sato caraṁ, tare loke visattikaṁ”..

1074.

“yaṁ kiñci sampajānāsi, (dhotakāti bhagavā)

uddhaṁ adho tiriyañcāpi majjhe.

etaṁ viditvā saṅgoti loke, bhavābhavāya mākāsi taṇhan”-ti..

dhotakamāṇavapucchā pañcamī niṭṭhitā.

6. upasīvamāṇavapucchā

1075.

“eko ahaṁ sakka mahantamoghaṁ, (iccāyasmā upasīvo)

anissito no visahāmi tārituṁ.

ārammaṇaṁ brūhi samantacakkhu, yaṁ nissito oghamimaṁ tareyyaṁ”..

1076.

“ākiñcaññaṁ pekkhamāno satimā, (upasīvāti bhagavā)

natthīti nissāya tarassu oghaṁ.

kāme pahāya virato kathāhi, taṇhakkhayaṁ nattamahābhipassa” {rattamahābhipassa (syā0), rattamahaṁ vipassa (ka0)}..

1077.

“sabbesu kāmesu yo vītarāgo, (iccāyasmā upasīvo)

ākiñcaññaṁ nissito hitvā maññaṁ.

saññāvimokkhe parame vimutto {dhimutto (ka0)}, tiṭṭhe nu so tattha anānuyāyī” {anānuvāyī (syā0 ka0)}..

1078.

“sabbesu kāmesu yo vītarāgo, (upasīvāti bhagavā)

ākiñcaññaṁ nissito hitvā maññaṁ.

saññāvimokkhe parame vimutto, tiṭṭheyya so tattha anānuyāyī”..

1079.

“tiṭṭhe ce so tattha anānuyāyī, pūgampi vassānaṁ samantacakkhu.

tattheva so sītisiyā vimutto, cavetha viññāṇaṁ tathāvidhassa”..

1080.

“accī yathā vātavegena khittā {khittaṁ (syā0), khitto (pī0)}, (upasīvāti bhagavā)

atthaṁ paleti na upeti saṅkhaṁ.

evaṁ munī nāmakāyā vimutto, atthaṁ paleti na upeti saṅkhaṁ”..

1081.

“atthaṅgato so uda vā so natthi, udāhu ve sassatiyā arogo.

taṁ me munī sādhu viyākarohi, tathā hi te vidito esa dhammo”..

1082.

“atthaṅgatassa na pamāṇamatthi, (upasīvāti bhagavā)

yena naṁ vajjuṁ taṁ tassa natthi.

sabbesu dhammesu samohatesu, samūhatā vādapathāpi sabbe” ti..

upasīvamāṇavapucchā chaṭṭhī niṭṭhitā.

7. nandamāṇavapucchā

1083.

“santi loke munayo, (iccāyasmā nando)

janā vadanti tayidaṁ kathaṁsu.

ñāṇūpapannaṁ no muniṁ {muni no (syā0 ka0)} vadanti, udāhu ve jīvitenūpapannaṁ”..

1084.

“na diṭṭhiyā na sutiyā na ñāṇena, (na sīlabbatena) {( ) natthi sī0-pī potthakesu}

munīdha nanda kusalā vadanti.

visenikatvā anīghā nirāsā, caranti ye te munayoti brūmi”..

1085.

“ye kecime samaṇabrāhmaṇāse, (iccāyasmā nando)

diṭṭhassutenāpi {diṭṭhena sutenāpi (sī0), diṭṭhe sutenāpi (syā0 pī0 ka0)} vadanti suddhiṁ.

sīlabbatenāpi vadanti suddhiṁ, anekarūpena vadanti suddhiṁ.

kaccissu te bhagavā tattha yatā carantā, atāru jātiñca jarañca mārisa.

pucchāmi taṁ bhagavā brūhi me taṁ”..

1086.

“ye kecime samaṇabrāhmaṇāse, (nandāti bhagavā)

diṭṭhassutenāpi vadanti suddhiṁ.

sīlabbatenāpi vadanti suddhiṁ, anekarūpena vadanti suddhiṁ.

kiñcāpi te tattha yatā caranti, nāriṁsu jātijaranti brūmi”..

1087.

“ye kecime samaṇabrāhmaṇāse, (iccāyasmā nando)

diṭṭhassutenāpi vadanti suddhiṁ.

sīlabbatenāpi vadanti suddhiṁ, anekarūpena vadanti suddhiṁ.

te ce muni {sace muni (sī0)} brūsi anoghatiṇṇe, atha ko carahi devamanussaloke.

atāri jātiñca jarañca mārisa, pucchāmi taṁ bhagavā brūhi me taṁ”..

1088.

“nāhaṁ sabbe samaṇabrāhmaṇāse, (nandāti bhagavā)

jātijarāya nivutāti brūmi.

ye sīdha diṭṭhaṁva sutaṁ mutaṁ vā, sīlabbataṁ vāpi pahāya sabbaṁ.

anekarūpampi pahāya sabbaṁ, taṇhaṁ pariññāya anāsavāse.

te ve narā oghatiṇṇāti brūmi”..

1089.

“etābhinandāmi vaco mahesino, sukittitaṁ gotamanūpadhīkaṁ.

ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbaṁ.

anekarūpampi pahāya sabbaṁ, taṇhaṁ pariññāya anāsavāse.

ahampi te oghatiṇṇāti brūmī” ti..

nandamāṇavapucchā sattamā niṭṭhitā.

8. hemakamāṇavapucchā

1090.

“ye me pubbe viyākaṁsu, (iccāyasmā hemako)

huraṁ gotamasāsanā.

iccāsi iti bhavissati, sabbaṁ taṁ itihītihaṁ.

sabbaṁ taṁ takkavaḍḍhanaṁ, nāhaṁ tattha abhiramiṁ..

1091.

“tvañca me dhammamakkhāhi, taṇhānigghātanaṁ muni.

yaṁ viditvā sato caraṁ, tare loke visattikaṁ”..

1092.

“idha diṭṭhasutamutaviññātesu, piyarūpesu hemaka.

chandarāgavinodanaṁ, nibbānapadamaccutaṁ..

1093.

“etadaññāya ye satā, diṭṭhadhammābhinibbutā.

upasantā ca te sadā, tiṇṇā loke visattikan”-ti..

hemakamāṇavapucchā aṭṭhamā niṭṭhitā.

9. todeyyamāṇavapucchā

1094.

“yasmiṁ kāmā na vasanti, (iccāyasmā todeyyo)

taṇhā yassa na vijjati.

kathaṁkathā ca yo tiṇṇo, vimokkho tassa kīdiso”..

1095.

“yasmiṁ kāmā na vasanti, (todeyyāti bhagavā)

taṇhā yassa na vijjati.

kathaṁkathā ca yo tiṇṇo, vimokkho tassa nāparo”..

1096.

“nirāsaso so uda āsasāno, paññāṇavā so uda paññakappī.

muniṁ ahaṁ sakka yathā vijaññaṁ, taṁ me viyācikkha samantacakkhu”..

1097.

“nirāsaso so na ca āsasāno, paññāṇavā so na ca paññakappī.

evampi todeyya muniṁ vijāna, akiñcanaṁ kāmabhave asattan”-ti..

todeyyamāṇavapucchā navamā niṭṭhitā.

10. kappamāṇavapucchā

1098.

“majjhe sarasmiṁ tiṭṭhataṁ, (iccāyasmā kappo)

oghe jāte mahabbhaye.

jarāmaccuparetānaṁ, dīpaṁ pabrūhi mārisa.

tvañca me dīpamakkhāhi, yathāyidaṁ nāparaṁ siyā”..

1099.

“majjhe sarasmiṁ tiṭṭhataṁ, (kappāti bhagavā)

oghe jāte mahabbhaye.

jarāmaccuparetānaṁ, dīpaṁ pabrūmi kappa te..

1100.

“akiñcanaṁ anādānaṁ, etaṁ dīpaṁ anāparaṁ.

nibbānaṁ iti {nibbānamīti (sī0)} naṁ brūmi, jarāmaccuparikkhayaṁ..

1101.

“etadaññāya ye satā, diṭṭhadhammābhinibbutā.

na te māravasānugā, na te mārassa paddhagū” ti {paṭṭhagūti (syā0 ka0)}..

kappamāṇavapucchā dasamā niṭṭhitā.

11. jatukaṇṇimāṇavapucchā

1102.

“sutvānahaṁ vīramakāmakāmiṁ, (iccāyasmā jatukaṇṇi)

oghātigaṁ puṭṭhumakāmamāgamaṁ.

santipadaṁ brūhi sahajanetta, yathātacchaṁ bhagavā brūhi me taṁ..

1103.

“bhagavā hi kāme abhibhuyya iriyati, ādiccova pathaviṁ tejī tejasā.

parittapaññassa me bhūripañña, ācikkha dhammaṁ yamahaṁ vijaññaṁ.

jātijarāya idha vippahānaṁ”..

1104.

“kāmesu vinaya gedhaṁ, (jatukaṇṇīti bhagavā) nekkhammaṁ daṭṭhu khemato.

uggahītaṁ nirattaṁ vā, mā te vijjittha kiñcanaṁ..

1105.

“yaṁ pubbe taṁ visosehi, pacchā te māhu kiñcanaṁ.

majjhe ce no gahessasi, upasanto carissasi..

1106.

“sabbaso nāmarūpasmiṁ, vītagedhassa brāhmaṇa.

āsavāssa na vijjanti, yehi maccuvasaṁ vaje” ti..

jatukaṇṇimāṇavapucchā ekādasamā niṭṭhitā.

12. bhadrāvudhamāṇavapucchā

1107.

“okañjahaṁ taṇhacchidaṁ anejaṁ, (iccāyasmā bhadrāvudho)

nandiñjahaṁ oghatiṇṇaṁ vimuttaṁ.

kappañjahaṁ abhiyāce sumedhaṁ, sutvāna nāgassa apanamissanti ito..

1108.

“nānājanā janapadehi saṅgatā, tava vīra vākyaṁ abhikaṅkhamānā.

tesaṁ tuvaṁ sādhu viyākarohi, tathā hi te vidito esa dhammo”..

1109.

“ādānataṇhaṁ vinayetha sabbaṁ, (bhadrāvudhāti bhagavā)

uddhaṁ adho tiriyañcāpi majjhe.

yaṁ yañhi lokasmimupādiyanti, teneva māro anveti jantuṁ..

1110.

“tasmā pajānaṁ na upādiyetha, bhikkhu sato kiñcanaṁ sabbaloke.

ādānasatte iti pekkhamāno, pajaṁ imaṁ maccudheyye visattan”-ti..

bhadrāvudhamāṇavapucchā dvādasamā niṭṭhitā.

13. udayamāṇavapucchā

1111.

“jhāyiṁ virajamāsīnaṁ, (iccāyasmā udayo) katakiccaṁ anāsavaṁ.

pāraguṁ sabbadhammānaṁ, atthi pañhena āgamaṁ.

aññāvimokkhaṁ pabrūhi, avijjāya pabhedanaṁ”..

1112.

“pahānaṁ kāmacchandānaṁ, (udayāti bhagavā) domanassāna cūbhayaṁ.

thinassa ca panūdanaṁ, kukkuccānaṁ nivāraṇaṁ..

1113.

“upekkhāsatisaṁsuddhaṁ, dhammatakkapurejavaṁ.

aññāvimokkhaṁ pabrūmi, avijjāya pabhedanaṁ”..

1114.

“kiṁsu saṁyojano loko, kiṁsu tassa vicāraṇaṁ.

kissassa vippahānena, nibbānaṁ iti vuccati”..

1115.

“nandisaṁyojano loko, vitakkassa vicāraṇaṁ.

taṇhāya vippahānena, nibbānaṁ iti vuccati”..

1116.

“kathaṁ satassa carato, viññāṇaṁ uparujjhati.

bhagavantaṁ puṭṭhumāgamma, taṁ suṇoma vaco tava”..

1117.

“ajjhattañca bahiddhā ca, vedanaṁ nābhinandato.

evaṁ satassa carato, viññāṇaṁ uparujjhatī” ti..

udayamāṇavapucchā terasamā niṭṭhitā.

14. posālamāṇavapucchā

1118.

“yo atītaṁ ādisati, (iccāyasmā posālo) anejo chinnasaṁsayo.

pāraguṁ sabbadhammānaṁ, atthi pañhena āgamaṁ..

1119.

“vibhūtarūpasaññissa, sabbakāyappahāyino.

ajjhattañca bahiddhā ca, natthi kiñcīti passato.

ñāṇaṁ sakkānupucchāmi, kathaṁ neyyo tathāvidho”..

1120.

“viññāṇaṭṭhitiyo sabbā, (posālāti bhagavā) abhijānaṁ tathāgato.

tiṭṭhantamenaṁ jānāti, vimuttaṁ tapparāyaṇaṁ..

1121.

“ākiñcaññasambhavaṁ ñatvā, nandī saṁyojanaṁ iti.

evametaṁ abhiññāya, tato tattha vipassati.

etaṁ {evaṁ (syā0 ka0)} ñāṇaṁ tathaṁ tassa, brāhmaṇassa vusīmato” ti..

posālamāṇavapucchā cuddasamā niṭṭhitā.

15. mogharājamāṇavapucchā

1122.

“dvāhaṁ sakkaṁ apucchissaṁ, (iccāyasmā mogharājā)

na me byākāsi cakkhumā.

yāvatatiyañca devīsi, byākarotīti me sutaṁ..

1123.

“ayaṁ loko paro loko, brahmaloko sadevako.

diṭṭhiṁ te nābhijānāti, gotamassa yasassino..

1124.

“evaṁ abhikkantadassāviṁ, atthi pañhena āgamaṁ.

kathaṁ lokaṁ avekkhantaṁ, maccurājā na passati”..

1125.

“suññato lokaṁ avekkhassu, mogharāja sadā sato.

attānudiṭṭhiṁ ūhacca, evaṁ maccutaro siyā.

evaṁ lokaṁ avekkhantaṁ, maccurājā na passatī” ti..

mogharājamāṇavapucchā pannarasamā niṭṭhitā.

16. piṅgiyamāṇavapucchā

1126.

“jiṇṇohamasmi abalo vītavaṇṇo, (iccāyasmā piṅgiyo)

nettā na suddhā savanaṁ na phāsu.

māhaṁ nassaṁ momuho antarāva

ācikkha dhammaṁ yamahaṁ vijaññaṁ.

jātijarāya idha vippahānaṁ”..

1127.

“disvāna rūpesu vihaññamāne, (piṅgiyāti bhagavā)

ruppanti rūpesu janā pamattā.

tasmā tuvaṁ piṅgiya appamatto,

jahassu rūpaṁ apunabbhavāya”..

1128.

“disā catasso vidisā catasso, uddhaṁ adho dasa disā imāyo.

na tuyhaṁ adiṭṭhaṁ asutaṁ amutaṁ {asutaṁ amutaṁ vā (sī0), asutāmutaṁ vā (syā0), asutaṁ'mutaṁ vā (pī0)}, atho aviññātaṁ kiñcanamatthi {kiñci matthi (syā0), kiñci natthi (pī0), kiñcinamatthi (ka0)} loke.

ācikkha dhammaṁ yamahaṁ vijaññaṁ, jātijarāya idha vippahānaṁ”..

1129.

“taṇhādhipanne manuje pekkhamāno, (piṅgiyāti bhagavā)

santāpajāte jarasā parete.

tasmā tuvaṁ piṅgiya appamatto, jahassu taṇhaṁ apunabbhavāyā” ti..

piṅgiyamāṇavapucchā soḷasamā niṭṭhitā.

pārāyanatthutigāthā

idamavoca bhagavā magadhesu viharanto pāsāṇake cetiye, paricārakasoḷasānaṁ {paricārakasoḷasannaṁ (syā0 ka0)} brāhmaṇānaṁ ajjhiṭṭho puṭṭho puṭṭho pañhaṁ {pañhe (sī0 pī0)} byākāsi. ekamekassa cepi pañhassa atthamaññāya dhammamaññāya dhammānudhammaṁ paṭipajjeyya, gaccheyyeva jarāmaraṇassa pāraṁ. pāraṅgamanīyā ime dhammāti, tasmā imassa dhammapariyāyassa pārāyananteva {pārāyaṇaṁtveva (sī0 aṭṭha0)} adhivacanaṁ.

1130.

ajito tissametteyyo, puṇṇako atha mettagū.

dhotako upasīvo ca, nando ca atha hemako..

1131.

todeyya-kappā dubhayo, jatukaṇṇī ca paṇḍito.

bhadrāvudho udayo ca, posālo cāpi brāhmaṇo.

mogharājā ca medhāvī, piṅgiyo ca mahāisi..

1132.

ete buddhaṁ upāgacchuṁ, sampannacaraṇaṁ isiṁ.

pucchantā nipuṇe pañhe, buddhaseṭṭhaṁ upāgamuṁ..

1133.

tesaṁ buddho pabyākāsi, pañhe puṭṭho yathātathaṁ.

pañhānaṁ veyyākaraṇena, tosesi brāhmaṇe muni..

1134.

te tositā cakkhumatā, buddhenādiccabandhunā.

brahmacariyamacariṁsu, varapaññassa santike..

1135.

ekamekassa pañhassa, yathā buddhena desitaṁ.

tathā yo paṭipajjeyya, gacche pāraṁ apārato..

1136.

apārā pāraṁ gaccheyya, bhāvento maggamuttamaṁ.

maggo so pāraṁ gamanāya, tasmā pārāyanaṁ iti..

pārāyanānugītigāthā

1137.

“pārāyanamanugāyissaṁ, (iccāyasmā piṅgiyo)

yathāddakkhi tathākkhāsi, vimalo bhūrimedhaso.

nikkāmo nibbano {nibbuto (syā0)} nāgo, kissa hetu musā bhaṇe..

1138.

“pahīnamalamohassa, mānamakkhappahāyino.

handāhaṁ kittayissāmi, giraṁ vaṇṇūpasañhitaṁ..

1139.

“tamonudo buddho samantacakkhu, lokantagū sabbabhavātivatto.

anāsavo sabbadukkhapahīno, saccavhayo brahme upāsito me..

1140.

“dijo yathā kubbanakaṁ pahāya, bahupphalaṁ kānanamāvaseyya.

evaṁ pahaṁ appadasse pahāya, mahodadhiṁ haṁsoriva ajjhapatto..

1141.

“yeme pubbe viyākaṁsu, huraṁ gotamasāsanā.

iccāsi iti bhavissati.

sabbaṁ taṁ itihitihaṁ, sabbaṁ taṁ takkavaḍḍhanaṁ..

1142.

“eko tamanudāsino, jutimā so pabhaṅkaro.

gotamo bhūripaññāṇo, gotamo bhūrimedhaso..

1143.

“yo me dhammamadesesi, sandiṭṭhikamakālikaṁ.

taṇhakkhayamanītikaṁ, yassa natthi upamā kvaci”..

1144.

“kiṁnu tamhā vippavasasi, muhuttamapi piṅgiya.

gotamā bhūripaññāṇā, gotamā bhūrimedhasā..

1145.

“yo te dhammamadesesi, sandiṭṭhikamakālikaṁ.

taṇhakkhayamanītikaṁ, yassa natthi upamā kvaci”..

1146.

“nāhaṁ tamhā vippavasāmi, muhuttamapi brāhmaṇa.

gotamā bhūripaññāṇā, gotamā bhūrimedhasā..

1147.

“yo me dhammamadesesi, sandiṭṭhikamakālikaṁ.

taṇhakkhayamanītikaṁ, yassa natthi upamā kvaci..

1148.

“passāmi naṁ manasā cakkhunāva, rattindivaṁ brāhmaṇa appamatto.

namassamāno vivasemi rattiṁ, teneva maññāmi avippavāsaṁ..

1149.

“saddhā ca pīti ca mano sati ca, nāpenti me gotamasāsanamhā.

yaṁ yaṁ disaṁ vajati bhūripañño, sa tena teneva natohamasmi..

1150.

“jiṇṇassa me dubbalathāmakassa, teneva kāyo na paleti tattha.

saṁkappayantāya {saṁkappayattāya (sī0)} vajāmi niccaṁ, mano hi me brāhmaṇa tena yutto..

1151.

“paṅke sayāno pariphandamāno, dīpā dīpaṁ upaplaviṁ {upallaviṁ (syā0 niddesa)}.

athaddasāsiṁ sambuddhaṁ, oghatiṇṇamanāsavaṁ”..

1152.

“yathā ahū vakkali muttasaddho, bhadrāvudho āḷavi gotamo ca.

evameva tvampi pamuñcassu saddhaṁ,

gamissasi tvaṁ piṅgiya maccudheyyassa pāraṁ” {maccudheyyapāraṁ (sī0)}..

1153.

“esa bhiyyo pasīdāmi, sutvāna munino vaco.

vivaṭṭacchado sambuddho, akhilo paṭibhānavā..

1154.

“adhideve abhiññāya, sabbaṁ vedi varovaraṁ {paro varaṁ (sī0 syā0), paro paraṁ (niddesa)}.

pañhānantakaro satthā, kaṅkhīnaṁ paṭijānataṁ..

1155.

“asaṁhīraṁ asaṅkuppaṁ, yassa natthi upamā kvaci.

addhā gamissāmi na mettha kaṅkhā, evaṁ maṁ dhārehi adhimuttacittan”-ti..

pārāyanavaggo pañcamo niṭṭhito.

suttuddānaṁ --

1.

urago {imā uddānagāthāyo sī0 pī0 potthakesu na santi} dhaniyopi ca, khaggavisāṇo kasi ca.

cundo bhavo punadeva, vasalo ca karaṇīyañca.

hemavato atha yakkho, vijayasuttaṁ munisuttavaranti..

2.

paṭhamakaṭṭhavaro varavaggo, dvādasasuttadharo suvibhatto.

desito cakkhumatā vimalena, suyyati vaggavaro uragoti..

3.

ratanāmagandho hirimaṅgalanāmo, sucilomakapilo ca brāhmaṇadhammo.

nāvā {nātha (ka0)} kiṁsīlauṭṭhahano ca, rāhulo ca punapi vaṅgīso..

4.

sammāparibbājanīyopi cettha, dhammikasuttavaro suvibhatto.

cuddasasuttadharo dutiyamhi, cūḷakavaggavaroti tamāhu..

5.

pabbajjapadhānasubhāsitanāmo, pūraḷāso punadeva māgho ca.

sabhiyaṁ keṇiyameva sallanāmo, vāseṭṭhavaro kālikopi ca..

6.

nālakasuttavaro suvibhatto, taṁ anupassī tathā punadeva.

dvādasasuttadharo tatiyamhi, suyyati vaggavaro mahānāmo..

7.

kāmaguhaṭṭhakaduṭṭhakanāmā, suddhavaro paramaṭṭhakanāmo.

jarā mettiyavaro suvibhatto, pasūramāgaṇḍiyā purābhedo..

8.

kalahavivādo ubho viyuhā ca, tuvaṭakaattadaṇḍasāriputtā.

soḷasasuttadharo catutthamhi, aṭṭhakavaggavaroti tamāhu..

9.

magadhe janapade ramaṇīye, desavare katapuññanivese.

pāsāṇakacetiyavare suvibhatte, vasi bhagavā gaṇaseṭṭho..

10.

ubhayavāsamāgatiyamhi {ubhayaṁ vā puṇṇasamāgataṁ yamhi (syā0)}, dvādasayojaniyā parisāya.

soḷasabrāhmaṇānaṁ kira puṭṭho, pucchāya soḷasapañhakammiyā.

nippakāsayi dhammamadāsi..

11.

atthapakāsakabyañjanapuṇṇaṁ, dhammamadesesi parakhemajaniyaṁ {varaṁ khamanīyaṁ (ka0)}.

lokahitāya jino dvipadaggo, suttavaraṁ bahudhammavicitraṁ.

sabbakilesapamocanahetuṁ, desayi suttavaraṁ dvipadaggo..

12.

byañjanamatthapadaṁ samayuttaṁ {byañjanamatthapadasamayuttaṁ (syā0)}, akkharasaññitaopamagāḷhaṁ.

lokavicāraṇañāṇapabhaggaṁ, desayi suttavaraṁ dvipadaggo..

13.

rāgamale amalaṁ vimalaggaṁ, dosamale amalaṁ vimalaggaṁ.

mohamale amalaṁ vimalaggaṁ, lokavicāraṇañāṇapabhaggaṁ.

desayi suttavaraṁ dvipadaggo..

14.

klesamale amalaṁ vimalaggaṁ, duccaritamale amalaṁ vimalaggaṁ.

lokavicāraṇañāṇapabhaggaṁ, desayi suttavaraṁ dvipadaggo..

15.

āsavabandhanayogākilesaṁ, nīvaraṇāni ca tīṇi malāni.

tassa kilesapamocanahetuṁ, desayi suttavaraṁ dvipadaggo..

16.

nimmalasabbakilesapanūdaṁ, rāgavirāgamanejamasokaṁ.

santapaṇītasududdasadhammaṁ, desayi suttavaraṁ dvipadaggo..

17.

rāgañca dosakamabhañjitasantaṁ {dosañca bhañjitasantaṁ (syā0)}, yonicatuggatipañcaviññāṇaṁ.

taṇhāratacchadanatāṇalatāpamokkhaṁ {taṇhātalaratacchedanatāṇapamokkhaṁ (syā0)}, desayi suttavaraṁ dvipadaggo..

18.

gambhīraduddasasaṇhanipuṇaṁ, paṇḍitavedaniyaṁ nipuṇatthaṁ.

lokavicāraṇañāṇapabhaggaṁ, desayi suttavaraṁ dvipadaggo..

19.

navaṅgakusumamālagīveyyaṁ, indriyajhānavimokkhavibhattaṁ.

aṭṭhaṅgamaggadharaṁ varayānaṁ, desayi suttavaraṁ dvipadaggo..

20.

somupamaṁ vimalaṁ parisuddhaṁ, aṇṇavamūpamaratanasucittaṁ.

pupphasamaṁ ravimūpamatejaṁ, desayi suttavaraṁ dvipadaggo..

21.

khemasivaṁ sukhasītalasantaṁ, maccutatāṇaparaṁ paramatthaṁ.

tassa sunibbutadassanahetuṁ, desayi suttavaraṁ dvipadaggoti..

suttanipātapāḷi niṭṭhitā. 