.. namo tassa bhagavato arahato sammāsambuddhassa..

khuddakanikāye

vimānavatthupāḷi

1. itthivimānaṁ

1. pīṭhavaggo

1. paṭhamapīṭhavimānavatthu

1.

“pīṭhaṁ te sovaṇṇamayaṁ uḷāraṁ, manojavaṁ gacchati yenakāmaṁ.

alaṅkate malyadhare {mālyadhare (syā0)} suvatthe, obhāsasi vijjurivabbhakūṭaṁ..

2.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

3.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

4.

sā devatā attamanā, moggallānena {moggalānena (ka0) evamuparipi} pucchitā.

pañhaṁ puṭṭhā viyākāsi, yassa kammassidaṁ phalaṁ..

5.

“ahaṁ manussesu manussabhūtā, abbhāgatānāsanakaṁ adāsiṁ.

abhivādayiṁ añjalikaṁ akāsiṁ, yathānubhāvañca adāsi dānaṁ..

6.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

7.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

paṭhamapīṭhavimānaṁ paṭhamaṁ.

2. dutiyapīṭhavimānavatthu

8.

“pīṭhaṁ te veḷuriyamayaṁ uḷāraṁ, manojavaṁ gacchati yenakāmaṁ.

alaṅkate malyadhare suvatthe, obhāsasi vijjurivabbhakūṭaṁ..

9.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

10.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

11.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

12.

“ahaṁ manussesu manussabhūtā, abbhāgatānāsanakaṁ adāsiṁ.

abhivādayiṁ añjalikaṁ akāsiṁ, yathānubhāvañca adāsi dānaṁ..

13.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

14.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

dutiyapīṭhavimānaṁ dutiyaṁ.

3. tatiyapīṭhavimānavatthu

15.

“pīṭhaṁ te sovaṇṇamayaṁ uḷāraṁ, manojavaṁ gacchati yenakāmaṁ.

alaṅkate malyadhare suvatthe, obhāsasi vijjurivabbhakūṭaṁ..

16.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

17.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

18.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

19.

“appassa kammassa phalaṁ mamedaṁ {mametaṁ (ka0)}, yenamhi {tenamhi (ka0)} evaṁ jalitānubhāvā.

ahaṁ manussesu manussabhūtā, purimāya jātiyā manussaloke..

20.

“addasaṁ virajaṁ bhikkhuṁ, vippasannamanāvilaṁ.

tassa adāsahaṁ pīṭhaṁ, pasannā sehi pāṇibhi..

21.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

22.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

tatiyapīṭhavimānaṁ tatiyaṁ.

4. catutthapīṭhavimānavatthu

23.

“pīṭhaṁ te veḷuriyamayaṁ uḷāraṁ, manojavaṁ gacchati yenakāmaṁ.

alaṅkate malyadhare suvatthe, obhāsasi vijjurivabbhakūṭaṁ..

24.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

25.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

26.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

27.

“appassa kammassa phalaṁ mamedaṁ, yenamhi evaṁ jalitānubhāvā.

ahaṁ manussesu manussabhūtā, purimāya jātiyā manussaloke..

28.

“addasaṁ virajaṁ bhikkhuṁ, vippasannamanāvilaṁ.

tassa adāsahaṁ pīṭhaṁ, pasannā sehi pāṇibhi..

29.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

30.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

catutthapīṭhavimānaṁ catutthaṁ.

5. kuñjaravimānavatthu

31.

“kuñjaro te varāroho, nānāratanakappano.

ruciro thāmavā javasampanno, ākāsamhi samīhati..

32.

“padumi padma {paduma ... (sī0 syā0) evamuparipi} pattakkhi, padmuppalajutindharo.

padmacuṇṇābhikiṇṇaṅgo, soṇṇapokkharamāladhā { ... mālavā (sī0 syā0)}..

33.

“padumānusaṭaṁ maggaṁ, padmapattavibhūsitaṁ..

ṭhitaṁ vaggumanugghātī, mitaṁ gacchati vāraṇo..

34.

“tassa pakkamamānassa, soṇṇakaṁsā ratissarā.

tesaṁ suyyati nigghoso, turiye pañcaṅgike yathā..

35.

“tassa nāgassa khandhamhi, sucivatthā alaṅkatā.

mahantaṁ accharāsaṅghaṁ, vaṇṇena atirocasi..

36.

“dānassa te idaṁ phalaṁ, atho sīlassa vā pana.

atho añjalikammassa, taṁ me akkhāhi pucchitā” ti.

37.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

38.

“disvāna guṇasampannaṁ, jhāyiṁ jhānarataṁ sataṁ.

adāsiṁ pupphābhikiṇṇaṁ, āsanaṁ dussasanthataṁ..

39.

“upaḍḍhaṁ padmamālāhaṁ, āsanassa samantato.

abbhokirissaṁ pattehi, pasannā sehi pāṇibhi..

40.

“tassa kammakusalassa {kammassa kusalassa (sī0 pī0)}, idaṁ me īdisaṁ phalaṁ.

sakkāro garukāro ca, devānaṁ apacitā ahaṁ..

41.

“yo ve sammāvimuttānaṁ, santānaṁ brahmacārinaṁ.

pasanno āsanaṁ dajjā, evaṁ nande yathā ahaṁ..

42.

“tasmā hi attakāmena {atthakāmena (ka0)}, mahattamabhikaṅkhatā.

āsanaṁ dātabbaṁ hoti, sarīrantimadhārinan”-ti..

kuñjaravimānaṁ pañcamaṁ.

6. paṭhamanāvāvimānavatthu

43.

“suvaṇṇacchadanaṁ nāvaṁ, nāri āruyha tiṭṭhasi.

ogāhasi pokkharaṇiṁ, padmaṁ {padumaṁ (sī0 syā0)} chindasi pāṇinā..

44.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

45.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

46.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

47.

“ahaṁ manussesu manussabhūtā, purimāya jātiyā manussaloke.

disvāna bhikkhū tasite kilante, uṭṭhāya pātuṁ udakaṁ adāsiṁ..

48.

“yo ve kilantāna pipāsitānaṁ, uṭṭhāya pātuṁ udakaṁ dadāti.

sītodakā {sītodikā (sī0)} tassa bhavanti najjo, pahūtamalyā bahupuṇḍarīkā..

49.

“taṁ āpagā {tamāpagā (sī0 ka0)} anupariyanti sabbadā, sītodakā vālukasanthatā nadī.

ambā ca sālā tilakā ca jambuyo, uddālakā pāṭaliyo ca phullā..

50.

“taṁ bhūmibhāgehi upetarūpaṁ, vimānaseṭṭhaṁ bhusasobhamānaṁ.

tassīdha {tasseva (syā0)} kammassa ayaṁ vipāko, etādisaṁ puññakatā {katapuññā (sī0)} labhanti..

51.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

52.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

paṭhamanāvāvimānaṁ chaṭṭhaṁ.

7. dutiyanāvāvimānavatthu

53.

“suvaṇṇacchadanaṁ nāvaṁ, nāri āruyha tiṭṭhasi.

ogāhasi pokkharaṇiṁ, padmaṁ chindasi pāṇinā..

54.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

55.

“pucchāmi taṁ devi mahānubhāve, manussabhutā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

56.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

57.

“ahaṁ manussesu manussabhūtā, purimāya jātiyā manussaloke.

disvāna bhikkhuṁ tasitaṁ kilantaṁ, uṭṭhāya pātuṁ udakaṁ adāsiṁ..

58.

“yo ve kilantassa pipāsitassa, uṭṭhāya pātuṁ udakaṁ dadāti.

sītodakā tassa bhavanti najjo, pahūtamalyā bahupuṇḍarīkā..

59.

“taṁ āpagā anupariyanti sabbadā, sītodakā vālukasanthatā nadī.

ambā ca sālā tilakā ca jambuyo, uddālakā pāṭaliyo ca phullā..

60.

“taṁ bhūmibhāgehi upetarūpaṁ, vimānaseṭṭhaṁ bhusasobhamānaṁ.

tassīdha kammassa ayaṁ vipāko, etādisaṁ puññakatā labhanti..

61.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

62.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

dutiyanāvāvimānaṁ sattamaṁ.

8. tatiyanāvāvimānavatthu

63.

“suvaṇṇacchadanaṁ nāvaṁ, nāri āruyha tiṭṭhasi.

ogāhasi pokkharaṇiṁ, padmaṁ chindasi pāṇinā..

64.

“kūṭāgārā nivesā te, vibhattā bhāgaso mitā.

daddallamānā {daddaḷhamānā (ka0)} ābhanti, samantā caturo disā..

65.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

66.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

67.

sā devatā attamanā, sambuddheneva pucchitā.

pañhaṁ puṭṭhā viyākāsi, yassa kammassidaṁ phalaṁ..

68.

“ahaṁ manussesu manussabhūtā, purimāya jātiyā manussaloke.

disvāna bhikkhū tasite kilante, uṭṭhāya pātuṁ udakaṁ adāsiṁ..

69.

“yo ve kilantāna pipāsitānaṁ, uṭṭhāya pātuṁ udakaṁ dadāti.

sītodakā tassa bhavanti najjo, pahūtamalyā bahupuṇḍarīkā..

70.

“taṁ āpagā anupariyanti sabbadā, sītodakā vālukasanthatā nadī.

ambā ca sālā tilakā ca jambuyo, uddālakā pāṭaliyo ca phullā..

71.

“taṁ bhūmibhāgehi upetarūpaṁ, vimānaseṭṭhaṁ bhusasobhamānaṁ.

tassīdha kammassa ayaṁ vipāko, etādisaṁ puññakatā labhanti..

72.

“kūṭāgārā nivesā me, vibhattā bhāgaso mitā.

daddallamānā ābhanti, samantā caturo disā..

73.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

74.

“akkhāmi te buddha mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsati.

etassa kammassa phalaṁ mamedaṁ, atthāya buddho udakaṁ apāyī” ti {apāsīti (sī0 syā0 pī0)}..

tatiyanāvāvimānaṁ aṭṭhamaṁ.

9. dīpavimānavatthu

75.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

76.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

77.

“kena tvaṁ vimalobhāsā, atirocasi devatā {devate (bahūsu) 83 vissajjanagāthāya saṁsandetabbaṁ}.

kena te sabbagattehi, sabbā obhāsate disā..

78.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

79.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

80.

“ahaṁ manussesu manussabhūtā, purimāya jātiyā manussaloke.

tamandhakāramhi timīsikāyaṁ, padīpakālamhi adāsi dīpaṁ {adaṁ padīpaṁ (sī0 syā0 pī0)}..

81.

“yo andhakāramhi timīsikāyaṁ, padīpakālamhi dadāti dīpaṁ.

uppajjati jotirasaṁ vimānaṁ, pahūtamalyaṁ bahupuṇḍarīkaṁ..

82.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

83.

“tenāhaṁ vimalobhāsā, atirocāmi devatā.

tena me sabbagattehi, sabbā obhāsate disā..

84.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

dīpavimānaṁ navamaṁ.

10. tiladakkhiṇavimānavatthu

85.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

86.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

87.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

88.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

89.

`ahaṁ manussesu manussabhūtā, purimāya jātiyā manussaloke..

90.

“addasaṁ virajaṁ buddhaṁ, vippasannamanāvilaṁ.

āsajja dānaṁ adāsiṁ, akāmā tiladakkhiṇaṁ.

dakkhiṇeyyassa buddhassa, pasannā sehi pāṇibhi..

91.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

92.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

tiladakkhiṇavimānaṁ dasamaṁ.

11. paṭhamapatibbatāvimānavatthu

93.

“koñcā mayūrā diviyā ca haṁsā, vaggussarā kokilā sampatanti.

pupphābhikiṇṇaṁ rammamidaṁ vimānaṁ, anekacittaṁ naranārisevitaṁ {naranārībhi sevitaṁ (ka0)}..

94.

“tatthacchasi devi mahānubhāve, iddhī vikubbanti anekarūpā.

imā ca te accharāyo samantato, naccanti gāyanti pamodayanti ca..

95.

“deviddhipattāsi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

96.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

97.

“ahaṁ manussesu manussabhūtā, patibbatānaññamanā ahosiṁ.

mātāva puttaṁ anurakkhamānā, kuddhāpihaṁ {kuddhāpahaṁ (sī0)} nappharusaṁ avocaṁ..

98.

“sacce ṭhitā mosavajjaṁ pahāya, dāne ratā saṅgahitattabhāvā.

annañca pānañca pasannacittā, sakkacca dānaṁ vipulaṁ adāsiṁ..

99.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

100.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

paṭhamapatibbatāvimānaṁ ekādasamaṁ.

12. dutiyapatibbatāvimānavatthu

101.

“veḷuriyathambhaṁ ruciraṁ pabhassaraṁ, vimānamāruyha anekacittaṁ.

tatthacchasi devi mahānubhāve, uccāvacā iddhi vikubbamānā.

imā ca te accharāyo samantato, naccanti gāyanti pamodayanti ca..

102.

“deviddhipattāsi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

103.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

104.

“ahaṁ manussesu manussabhūtā, upāsikā cakkhumato ahosiṁ.

pāṇātipātā viratā ahosiṁ, loke adinnaṁ parivajjayissaṁ..

105.

“amajjapā no ca {nāpi (syā0)} musā abhāṇiṁ {abhāsiṁ (ka0)}, sakena sāminā {sāmināva (sī0)} ahosiṁ tuṭṭhā.

annañca pānañca pasannacittā, sakkacca dānaṁ vipulaṁ adāsiṁ..

106.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

107.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

dutiyapatibbatāvimānaṁ dvādasamaṁ.

13. paṭhamasuṇisāvimānavatthu

108.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

109.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

110.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

111.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

112.

“ahaṁ manussesu manussabhūtā, suṇisā ahosiṁ sasurassa gehe {ghare (syā0 ka0)}..

113.

“addasaṁ virajaṁ bhikkhuṁ, vippasannamanāvilaṁ.

tassa adāsahaṁ pūvaṁ, pasannā sehi pāṇibhi.

bhāgaḍḍhabhāgaṁ datvāna, modāmi nandane vane..

114.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

115.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

paṭhamasuṇisāvimānaṁ terasamaṁ.

14. dutiyasuṇisāvimānavatthu

116.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

117.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

118.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

119.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

120.

“ahaṁ manussesu manussabhūtā, suṇisā ahosiṁ sasurassa gehe..

121.

“addasaṁ virajaṁ bhikkhuṁ, vippasannamanāvilaṁ.

tassa adāsahaṁ bhāgaṁ, pasannā sehi pāṇibhi.

kummāsapiṇḍaṁ datvāna, modāmi nandane vane..

122.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

123.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

dutiyasuṇisāvimānaṁ cuddasamaṁ.

15. uttarāvimānavatthu

124.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

125.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

126.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

127.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

128.

“issā ca maccheramatho {macchariyamatho ca (ka0)} paḷāso, nāhosi mayhaṁ gharamāvasantiyā.

akkodhanā bhattuvasānuvattinī, uposathe niccahamappamattā..

129.

“cātuddasiṁ pañcadasiṁ, yā ca {yāva (sī0 aṭṭha0, ka0 aṭṭha0) therīgāthāaṭṭhakathā passitabbā} pakkhassa aṭṭhamī.

pāṭihāriyapakkhañca, aṭṭhaṅgasusamāgataṁ..

130.

“uposathaṁ upavasissaṁ, sadā sīlesu saṁvutā.

saññamā saṁvibhāgā ca, vimānaṁ āvasāmahaṁ {āvasāmimaṁ (sī0 aṭṭha0, ka0) parato pana sabbatthapi “āvasāmahaṁ” icceva dissati}..

131.

“pāṇātipātā viratā, musāvādā ca saññatā.

theyyā ca aticārā ca, majjapānā ca ārakā {āratā (?)}..

132.

“pañcasikkhāpade ratā, ariyasaccāna kovidā.

upāsikā cakkhumato, gotamassa yasassino..

133.

“sāhaṁ sakena sīlena, yasasā ca yasassinī.

anubhomi sakaṁ puññaṁ, sukhitā camhināmayā..

134.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

135.

“akkhāmi te bhikkhu mahānubhāva, manussabhūtā yamahaṁ akāsiṁ.

tenamhi evaṁ jalitānubhāvā, vaṇṇo ca me sabbadisā pabhāsatīti..

136. “mama ca, bhante, vacanena bhagavato pāde sirasā vandeyyāsi -- `uttarā nāma, bhante, upāsikā bhagavato pāde sirasā vandatī'ti. anacchariyaṁ kho panetaṁ, bhante, yaṁ maṁ bhagavā aññatarasmiṁ sāmaññaphale byākareyya {byākareyyāti (?)}, taṁ bhagavā sakadāgāmiphale byākāsī” ti.

uttarāvimānaṁ pannarasamaṁ.

16. sirimāvimānavatthu

137.

“yuttā ca te paramaalaṅkatā hayā, adhomukhā aghasigamā balī javā.

abhinimmitā pañcarathāsatā ca te, anventi taṁ sārathicoditā hayā..

138.

“sā tiṭṭhasi rathavare alaṅkatā, obhāsayaṁ jalamiva joti pāvako.

pucchāmi taṁ varatanu {varacāru (katthaci)} anomadassane, kasmā nu kāyā anadhivaraṁ upāgami..

139.

“kāmaggapattānaṁ yamāhunuttaraṁ { ... nuttarā (ka0), anuttarā (syā0)}, nimmāya nimmāya ramanti devatā.

tasmā kāyā accharā kāmavaṇṇinī, idhāgatā anadhivaraṁ namassituṁ..

140.

“kiṁ tvaṁ pure sucaritamācarīdha {sucaritaṁ acāridha (pī0)},

kenacchasi tvaṁ amitayasā sukhedhitā.

iddhī ca te anadhivarā vihaṅgamā,

vaṇṇo ca te dasa disā virocati..

141.

“devehi tvaṁ parivutā sakkatā casi,

kuto cutā sugatigatāsi devate.

kassa vā tvaṁ vacanakarānusāsaniṁ,

ācikkha me tvaṁ yadi buddhasāvikā” ti..

142.

“nagantare nagaravare sumāpite, paricārikā rājavarassa sirimato.

nacce gīte paramasusikkhitā ahuṁ, sirimāti maṁ rājagahe avediṁsu {avedisuṁ (?)}..

143.

“buddho ca me isinisabho vināyako, adesayī samudayadukkhaniccataṁ.

asaṅkhataṁ dukkhanirodhasassataṁ, maggañcimaṁ akuṭilamañjasaṁ sivaṁ..

144.

“sutvānahaṁ amatapadaṁ asaṅkhataṁ, tathāgatassanadhivarassa sāsanaṁ.

sīlesvahaṁ paramasusaṁvutā ahuṁ, dhamme ṭhitā naravarabuddhadesite {bhāsite (sī0)}..

145.

“ñatvānahaṁ virajapadaṁ asaṅkhataṁ, tathāgatenanadhivarena desitaṁ.

tatthevahaṁ samathasamādhimāphusiṁ, sāyeva me paramaniyāmatā ahu..

146.

“laddhānahaṁ amatavaraṁ visesanaṁ, ekaṁsikā abhisamaye visesiya.

asaṁsayā bahujanapūjitā ahaṁ, khiḍḍāratiṁ {khiḍḍaṁ ratiṁ (syā0 pī0)} paccanubhomanappakaṁ..

147.

“evaṁ ahaṁ amatadasamhi {amatarasamhi (ka0)} devatā, tathāgatassanadhivarassa sāvikā.

dhammaddasā paṭhamaphale patiṭṭhitā, sotāpannā na ca pana matthi duggati..

148.

“sā vandituṁ anadhivaraṁ upāgamiṁ, pāsādike kusalarate ca bhikkhavo.

namassituṁ samaṇasamāgamaṁ sivaṁ, sagāravā sirimato dhammarājino..

149.

“disvā muniṁ muditamanamhi pīṇitā, tathāgataṁ naravaradammasārathiṁ.

taṇhacchidaṁ kusalarataṁ vināyakaṁ, vandāmahaṁ paramahitānukampakan”-ti..

sirimāvimānaṁ soḷasamaṁ.

17. kesakārīvimānavatthu

150.

“idaṁ vimānaṁ ruciraṁ pabhassaraṁ, veḷuriyathambhaṁ satataṁ sunimmitaṁ.

suvaṇṇarukkhehi samantamotthataṁ, ṭhānaṁ mamaṁ kammavipākasambhavaṁ..

151.

“tatrūpapannā purimaccharā imā, sataṁ sahassāni sakena kammunā.

tuvaṁsi ajjhupagatā yasassinī, obhāsayaṁ tiṭṭhasi pubbadevatā..

152.

“sasī adhiggayha yathā virocati, nakkhattarājāriva tārakāgaṇaṁ.

tatheva tvaṁ accharāsaṅgaṇaṁ {accharāsaṅgamaṁ (sī0)} imaṁ, daddallamānā yasasā virocasi..

153.

“kuto nu āgamma anomadassane, upapannā tvaṁ bhavanaṁ mamaṁ idaṁ.

brahmaṁva devā tidasā sahindakā, sabbe na tappāmase dassanena tan”-ti..

154.

“yametaṁ sakka anupucchase mamaṁ, `kuto cutā tvaṁ idha āgatā'ti {kuto cutā idha āgatā tuvaṁ (syā0), kuto cutāya āgati tava (pī0)}.

bārāṇasī nāma puratthi kāsinaṁ, tattha ahosiṁ pure kesakārikā..

155.

“buddhe ca dhamme ca pasannamānasā, saṅghe ca ekantagatā asaṁsayā.

akhaṇḍasikkhāpadā āgatapphalā, sambodhidhamme niyatā anāmayā” ti..

156.

“tantyābhinandāmase svāgatañca {sāgatañca (sī0)} te, dhammena ca tvaṁ yasasā virocasi.

buddhe ca dhamme ca pasannamānase, saṅghe ca ekantagate asaṁsaye.

akhaṇḍasikkhāpade āgatapphale, sambodhidhamme niyate anāmaye” ti..

kesakārīvimānaṁ sattarasamaṁ.

pīṭhavaggo paṭhamo niṭṭhito.

tassuddānaṁ --

pañca pīṭhā tayo nāvā, dīpatiladakkhiṇā dve.

pati dve suṇisā uttarā, sirimā kesakārikā.

vaggo tena pavuccatīti..

2. cittalatāvaggo

1. dāsivimānavatthu

157.

“api sakkova devindo, ramme cittalatāvane.

samantā anupariyāsi, nārīgaṇapurakkhatā.

obhāsentī disā sabbā, osadhī viya tārakā..

158.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

159.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

160.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

161.

“ahaṁ manussesu manussabhūtā, dāsī ahosiṁ parapessiyā {parapesiyā (ka0)} kule..

162.

“upāsikā cakkhumato, gotamassa yasassino.

tassā me nikkamo āsi, sāsane tassa tādino..

163.

“kāmaṁ bhijjatuyaṁ kāyo, neva atthettha saṇṭhanaṁ {santhanaṁ (sī0 syā0 pī0)}.

sikkhāpadānaṁ pañcannaṁ, maggo sovatthiko sivo..

164.

“akaṇṭako agahano, uju sabbhi pavedito.

nikkamassa phalaṁ passa, yathidaṁ pāpuṇitthikā..

165.

“āmantanikā raññomhi, sakkassa vasavattino.

saṭṭhi turiya {turiya (sī0 syā0 pī0)} sahassāni, paṭibodhaṁ karonti me..

166.

“ālambo gaggaro {gaggamo (syā0), bhaggaro (ka0)} bhīmo {bhimmo (ka0)}, sādhuvādī ca saṁsayo.

pokkharo ca suphasso ca, viṇāmokkhā {vilāmokkhā (ka0)} ca nāriyo..

167.

“nandā ceva sunandā ca, soṇadinnā sucimhitā {sucimbhikā (syā0)}.

alambusā missakesī ca, puṇḍarīkāti dāruṇī..

168.

“eṇīphassā suphassā ca, subhaddā muduvādinī.

etā caññā ca seyyāse, accharānaṁ pabodhikā..

169.

“tā maṁ kālenupāgantvā, abhibhāsanti devatā.

handa naccāma gāyāma, handa taṁ ramayāmase..

170.

“nayidaṁ akatapuññānaṁ, katapuññānamevidaṁ.

asokaṁ nandanaṁ rammaṁ, tidasānaṁ mahāvanaṁ..

171.

“sukhaṁ akatapuññānaṁ, idha natthi parattha ca.

sukhañca katapuññānaṁ, idha ceva parattha ca..

172.

“tesaṁ sahabyakāmānaṁ, kattabbaṁ kusalaṁ bahuṁ.

katapuññā hi modanti, sagge bhogasamaṅgino” ti..

dāsivimānaṁ paṭhamaṁ.

2. lakhumāvimānavatthu

173.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

174.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

175.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

176.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

177.

“kevaṭṭadvārā nikkhamma, ahu mayhaṁ nivesanaṁ.

tattha sañcaramānānaṁ, sāvakānaṁ mahesinaṁ..

178.

“odanaṁ kummāsaṁ {sākaṁ (sī0)} ḍākaṁ, loṇasovīrakañcahaṁ.

adāsiṁ ujubhūtesu, vippasannena cetasā..

179.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāgataṁ..

180.

“uposathaṁ upavasissaṁ, sadā sīlesu saṁvutā.

saññamā saṁvibhāgā ca, vimānaṁ āvasāmahaṁ..

181.

“pāṇātipātā viratā, musāvādā ca saññatā.

theyyā ca aticārā ca, majjapānā ca ārakā..

182.

“pañcasikkhāpade ratā, ariyasaccāna kovidā.

upāsikā cakkhumato, gotamassa yasassino..

183.

“tena metādiso vaṇṇo ...pe0 ... vaṇṇo ca me sabbadisā pabhāsatīti..

“mama ca, bhante, vacanena bhagavato pāde sirasā vandeyyāsi -- `lakhumā nāma,bhante,upāsikā bhagavato pāde sirasā vandatī'ti. anacchariyaṁ kho panetaṁ, bhante, yaṁ maṁ bhagavā aññatarasmiṁ sāmaññaphale byākareyya {byākareyyāti (?)}. taṁ bhagavā sakadāgāmiphale byākāsī” ti.

lakhumāvimānaṁ dutiyaṁ.

3. ācāmadāyikāvimānavatthu

185.

“piṇḍāya te carantassa, tuṇhībhūtassa tiṭṭhato.

daliddā kapaṇā nārī, parāgāraṁ apassitā {avassitā (sī0)}..

186.

“yā te adāsi ācāmaṁ, pasannā sehi pāṇibhi.

sā hitvā mānusaṁ dehaṁ, kaṁ nu sā disataṁ gatā” ti..

187.

“piṇḍāya me carantassa, tuṇhībhūtassa tiṭṭhato.

daliddā kapaṇā nārī, parāgāraṁ apassitā..

188.

“yā me adāsi ācāmaṁ, pasannā sehi pāṇibhi.

sā hitvā mānusaṁ dehaṁ, vippamuttā ito cutā..

189.

“nimmānaratino nāma, santi devā mahiddhikā.

tattha sā sukhitā nārī, modatācāmadāyikā” ti..

190.

“aho dānaṁ varākiyā, kassape suppatiṭṭhitaṁ.

parābhatena dānena, ijjhittha vata dakkhiṇā..

191.

“yā mahesittaṁ kāreyya, cakkavattissa rājino.

nārī sabbaṅgakalyāṇī, bhattu cānomadassikā.

etassācāmadānassa, kalaṁ nāgghati soḷasiṁ..

192.

“sataṁ nikkhā sataṁ assā, sataṁ assatarīrathā.

sataṁ kaññāsahassāni, āmuttamaṇikuṇḍalā.

etassācāmadānassa, kalaṁ nāgghanti soḷasiṁ..

193.

“sataṁ hemavatā nāgā, īsādantā urūḷhavā.

suvaṇṇakacchā mātaṅgā, hemakappanavāsasā {hemakappanivāsasā (syā0 ka0)}.

etassācāmadānassa, kalaṁ nāgghati soḷasiṁ..

194.

“catunnamapi dīpānaṁ, issaraṁ yodha kāraye.

etassācāmadānassa, kalaṁ nāgghati soḷasi” nti..

ācāmadāyikāvimānaṁ tatiyaṁ.

4. caṇḍālivimānavatthu

195.

“caṇḍāli vanda pādāni, gotamassa yasassino.

tameva {taveva (sī0)} anukampāya, aṭṭhāsi isisattamo {isisuttamo (sī0)}..

196.

“abhippasādehi manaṁ, arahantamhi tādini {tādine (syā0 ka0)}.

khippaṁ pañjalikā vanda, parittaṁ tava jīvitan”-ti..

197.

coditā bhāvitattena, sarīrantimadhārinā.

caṇḍālī vandi pādāni, gotamassa yasassino..

198.

tamenaṁ avadhī gāvī, caṇḍāliṁ pañjaliṁ ṭhitaṁ.

namassamānaṁ sambuddhaṁ, andhakāre pabhaṅkaranti..

199.

“khīṇāsavaṁ vigatarajaṁ anejaṁ, ekaṁ araññamhi raho nisinnaṁ.

deviddhipattā upasaṅkamitvā, vandāmi taṁ vīra mahānubhāvan”-ti..

200.

“suvaṇṇavaṇṇā jalitā mahāyasā, vimānamoruyha anekacittā.

parivāritā accharāsaṅgaṇena {accharānaṁ gaṇena (sī0)}, kā tvaṁ subhe devate vandase maman”-ti..

201.

“ahaṁ bhaddante caṇḍālī, tayā vīrena {therena (ka0)} pesitā.

vandiṁ arahato pāde, gotamassa yasassino..

202.

“sāhaṁ vanditvā {vanditva (sī0)} pādāni, cutā caṇḍālayoniyā.

vimānaṁ sabbato bhaddaṁ, upapannamhi nandane..

203.

“accharānaṁ satasahassaṁ, purakkhatvāna {purakkhitvā maṁ (syā0 ka0)} tiṭṭhati.

tāsāhaṁ pavarā seṭṭhā, vaṇṇena yasasāyunā..

204.

“pahūtakatakalyāṇā, sampajānā paṭissatā {patissatā (sī0 syā0)}.

muniṁ kāruṇikaṁ loke, taṁ bhante vanditumāgatā” ti..

205.

idaṁ vatvāna caṇḍālī, kataññū katavedinī.

vanditvā arahato pāde, tatthevantaradhāyathāti {tatthevantaradhāyatīti (syā0 ka0)}..

caṇḍālivimānaṁ catutthaṁ.

5. bhadditthivimānavatthu

206.

“nīlā pītā ca kāḷā ca, mañjiṭṭhā {mañjeṭṭhā (sī0), mañjaṭṭhā (pī0)} atha lohitā.

uccāvacānaṁ vaṇṇānaṁ, kiñjakkhaparivāritā..

207.

“mandāravānaṁ pupphānaṁ, mālaṁ dhāresi muddhani.

nayime aññesu kāyesu, rukkhā santi sumedhase..

208.

“kena kāyaṁ upapannā, tāvatiṁsaṁ yasassinī.

devate pucchitācikkha, kissa kammassidaṁ phalan”-ti..

209.

“bhadditthikāti {bhadditthīti (sī0)} maṁ aññaṁsu, kimilāyaṁ upāsikā.

saddhā sīlena sampannā, saṁvibhāgaratā sadā..

210.

“acchādanañca bhattañca, senāsanaṁ padīpiyaṁ.

adāsiṁ ujubhūtesu, vippasannena cetasā..

211.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāgataṁ..

212.

“uposathaṁ upavasissaṁ, sadā sīlesu saṁvutā.

saññamā saṁvibhāgā ca, vimānaṁ āvasāmahaṁ..

213.

“pāṇātipātā viratā, musāvādā ca saññatā.

theyyā ca aticārā ca, majjapānā ca ārakā..

214.

“pañcasikkhāpade ratā, ariyasaccāna kovidā.

upāsikā cakkhumato, appamādavihārinī..

katāvāsā katakusalā tato cutā {katāvakāsā katakusalā (ka0)},

sayaṁ pabhā anuvicarāmi nandanaṁ..

215.

“bhikkhū cāhaṁ paramahitānukampake, abhojayiṁ tapassiyugaṁ mahāmuniṁ.

katāvāsā katakusalā tato cutā {katāvakāsā katakusalā (ka0)}, sayaṁ pabhā anuvicarāmi nandanaṁ..

216.

“aṭṭhaṅgikaṁ aparimitaṁ sukhāvahaṁ, uposathaṁ satatamupāvasiṁ ahaṁ.

katāvāsā katakusalā tato cutā {katāvakāsā katakusalā (ka0)}, sayaṁ pabhā anuvicarāmi nandanan”-ti..

bhadditthivimānaṁ {bhadditthikāvimānaṁ (syā0)} pañcamaṁ.

6. soṇadinnāvimānavatthu

217.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

218.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

219.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

220.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

221.

“soṇadinnāti maṁ aññaṁsu, nāḷandāyaṁ upāsikā.

saddhā sīlena sampannā, saṁvibhāgaratā sadā..

222.

“acchādanañca bhattañca, senāsanaṁ padīpiyaṁ.

adāsiṁ ujubhūtesu, vippasannena cetasā..

223.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāgataṁ..

224.

“uposathaṁ upavasissaṁ, sadā sīlesu saṁvutā.

saññamā saṁvibhāgā ca, vimānaṁ āvasāmahaṁ..

225.

“pāṇātipātā viratā, musāvādā ca saññatā.

theyyā ca aticārā ca, majjapānā ca ārakā..

226.

“pañcasikkhāpade ratā, ariyasaccāna kovidā.

upāsikā cakkhumato, gotamassa yasassino..

227.

“tena metādiso vaṇṇo ...pe0 ...

vaṇṇo ca me sabbadisā pabhāsatī” ti..

soṇadinnāvimānaṁ chaṭṭhaṁ.

7. uposathāvimānavatthu

229.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

230.

“kena tetādiso vaṇṇo ...pe0 ...

vaṇṇo ca te sabbadisā pabhāsatī” ti..

232.

sā devatā attamanā ...pe0 ... yassa kammassidaṁ phalaṁ..

233.

“uposathāti maṁ aññaṁsu, sāketāyaṁ upāsikā.

saddhā sīlena sampannā, saṁvibhāgaratā sadā..

234.

“acchādanañca bhattañca, senāsanaṁ padīpiyaṁ.

adāsiṁ ujubhūtesu, vippasannena cetasā..

235.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāgataṁ..

236.

“uposathaṁ upavasissaṁ, sadā sīlesu saṁvutā.

saññamā saṁvibhāgā ca, vimānaṁ āvasāmahaṁ..

237.

“pāṇātipātā viratā, musāvādā ca saññatā.

theyyā ca aticārā ca, majjapānā ca ārakā..

238.

“pañcasikkhāpade ratā, ariyasaccāna kovidā.

upāsikā cakkhumato, gotamassa yasassino..

239.

“tena metādiso vaṇṇo ...pe0 ...

vaṇṇo ca me sabbadisā pabhāsatī” ti..

241.

“abhikkhaṇaṁ nandanaṁ sutvā, chando me udapajjatha {upapajjatha (bahūsu)}.

tattha cittaṁ paṇidhāya, upapannamhi nandanaṁ..

242.

“nākāsiṁ satthu vacanaṁ, buddhassādiccabandhuno.

hīne cittaṁ paṇidhāya, sāmhi pacchānutāpinī” ti..

243.

“kīva ciraṁ vimānamhi, idha vacchasuposathe {vassasuposathe (sī0)}.

devate pucchitācikkha, yadi jānāsi āyuno” ti..

244.

“saṭṭhivassasahassāni {saṭṭhi satasahassāni (?)}, tisso ca vassakoṭiyo.

idha ṭhatvā mahāmuni, ito cutā gamissāmi.

manussānaṁ sahabyatan”-ti..

245.

“mā tvaṁ uposathe bhāyi, sambuddhenāsi byākatā.

sotāpannā visesayi, pahīnā tava duggatī” ti..

uposathāvimānaṁ sattamaṁ.

8. niddāvimānavatthu

246.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

247.

“kena tetādiso vaṇṇo ...pe0 ...

vaṇṇo ca te sabbadisā pabhāsatī” ti..

249.

sā devatā attamanā ...pe0 ... yassa kammassidaṁ phalaṁ..

250.

“niddāti {saddhāti (sī0)} mamaṁ aññaṁsu, rājagahasmiṁ upāsikā.

saddhā sīlena sampannā, saṁvibhāgaratā sadā..

251.

“acchādanañca bhattañca, senāsanaṁ padīpiyaṁ.

adāsiṁ ujubhūtesu, vippasannena cetasā..

252.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāgataṁ..

253.

“uposathaṁ upavasissaṁ, sadā sīlesu saṁvutā.

saññamā saṁvibhāgā ca, vimānaṁ āvasāmahaṁ..

254.

“pāṇātipātā viratā, musāvādā ca saññatā.

theyyā ca aticārā ca, majjapānā ca ārakā..

255.

“pañcasikkhāpade ratā, ariyasaccāna kovidā.

upāsikā cakkhumato, gotamassa yasassino..

256.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

niddāvimānaṁ {saddhāvimānaṁ (sī0)} aṭṭhamaṁ.

9. suniddāvimānavatthu

258.

“abhikkantena vaṇṇena ...pe0 ... osadhī viya tārakā..

259.

“kena tetādiso vaṇṇo ...pe0 ... vaṇṇo ca te sabbadisā pabhāsatī” ti..

261.

sā devatā attamanā ...pe0 ... yassa kammassidaṁ phalaṁ..

262.

“suniddāti {sunandāti (sī0)} maṁ aññaṁsu, rājagahasmiṁ upāsikā.

saddhā sīlena sampannā, saṁvibhāgaratā sadā..

266.

(yathā niddāvimānaṁ tathā vitthāretabbaṁ..)

267.

“pañcasikkhāpade ratā, ariyasaccāna kovidā.

upāsikā cakkhumato, gotamassa yasassino..

268.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

suniddāvimānaṁ navamaṁ.

10. paṭhamabhikkhādāyikāvimānavatthu

270.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

271.

“kena tetādiso vaṇṇo ...pe0 ...vaṇṇo ca te sabbadisā pabhāsatī” ti..

273.

sā devatā attamanā ...pe0 ... yassa kammassidaṁ phalaṁ..

274.

“ahaṁ manussesu manussabhūtā, purimāya jātiyā manussaloke..

275.

“addasaṁ virajaṁ buddhaṁ, vippasannamanāvilaṁ.

tassa adāsahaṁ bhikkhaṁ, pasannā sehi pāṇibhi..

276.

“tena metādiso vaṇṇo ...pe0 ...

vaṇṇo ca me sabbadisā pabhāsatī” ti..

paṭhamabhikkhādāyikāvimānaṁ dasamaṁ.

11. dutiyabhikkhādāyikāvimānavatthu

278.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

279.

“kena tetādiso vaṇṇo ...pe0 ... vaṇṇo ca te sabbadisā pabhāsatī” ti..

281.

sā devatā attamanā ...pe0 ... yassa kammassidaṁ phalaṁ..

282.

“ahaṁ manussesu manussabhūtā, purimāya jātiyā manussaloke..

283.

“addasaṁ virajaṁ bhikkhuṁ, vippasannamanāvilaṁ.

tassa adāsahaṁ bhikkhaṁ, pasannā sehi pāṇibhi..

284.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

dutiyabhikkhādāyikāvimānaṁ ekādasamaṁ.

cittalatāvaggo dutiyo niṭṭhito.

tassuddānaṁ --

dāsī ceva lakhumā ca, atha ācāmadāyikā.

caṇḍālī bhadditthī ceva {bhadditthikā ca (syā0)}, soṇadinnā uposathā.

niddā ceva suniddā ca {nandā ceva sunandā ca (sī0)}, dve ca bhikkhāya dāyikā.

vaggo tena pavuccatīti..

bhāṇavāraṁ paṭhamaṁ niṭṭhitaṁ.

3. pāricchattakavaggo

1. uḷāravimānavatthu

286.

“uḷāro te yaso vaṇṇo, sabbā obhāsate disā.

nāriyo naccanti gāyanti, devaputtā alaṅkatā..

287.

“modenti parivārenti, tava pūjāya devate.

sovaṇṇāni vimānāni, tavimāni sudassane..

288.

“tuvaṁsi issarā tesaṁ, sabbakāmasamiddhinī.

abhijātā mahantāsi, devakāye pamodasi.

devate pucchitācikkha, kissa kammassidaṁ phalan”-ti..

289.

“ahaṁ manussesu manussabhūtā, purimāya jātiyā manussaloke.

dussīlakule suṇisā ahosiṁ, assaddhesu kadariyesu ahaṁ..

290.

“saddhā sīlena sampannā, saṁvibhāgaratā sadā.

piṇḍāya caramānassa, apūvaṁ te adāsahaṁ..

291.

“tadāhaṁ sassuyācikkhiṁ, samaṇo āgato idha.

tassa adāsahaṁ pūvaṁ, pasannā sehi pāṇibhi..

292.

“itissā sassu paribhāsi, avinītāsi tvaṁ {avinītā tuvaṁ (sī0)} vadhu.

na maṁ sampucchituṁ icchi, samaṇassa dadāmahaṁ..

293.

“tato me sassu kupitā, pahāsi musalena maṁ.

kūṭaṅgacchi avadhi maṁ, nāsakkhiṁ jīvituṁ ciraṁ..

294.

“sā ahaṁ kāyassa bhedā, vippamuttā tato cutā.

devānaṁ tāvatiṁsānaṁ, upapannā sahabyataṁ..

295.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

uḷāravimānaṁ paṭhamaṁ.

2. ucchudāyikāvimānavatthu

296.

“obhāsayitvā pathaviṁ {paṭhaviṁ (sī0 syā0)} sadevakaṁ, atirocasi candimasūriyā viya.

siriyā ca vaṇṇena yasena tejasā, brahmāva deve tidase sahindake {saindake (sī0)}..

297.

“pucchāmi taṁ uppalamāladhārinī, āveḷinī kañcanasannibhattace.

alaṅkate uttamavatthadhārinī, kā tvaṁ subhe devate vandase mamaṁ..

298.

“kiṁ tvaṁ pure kammamakāsi attanā, manussabhūtā purimāya jātiyā.

dānaṁ suciṇṇaṁ atha sīlasaṁyamaṁ {saññamaṁ (sī0)}, kenūpapannā sugatiṁ yasassinī.

devate pucchitācikkha, kissa kammassidaṁ phalan”-ti..

299.

“idāni bhante imameva gāmaṁ {gāme (syā0 ka0)}, piṇḍāya amhākaṁ gharaṁ upāgami.

tato te ucchussa adāsi khaṇḍikaṁ, pasannacittā atulāya pītiyā..

300.

“sassu ca pacchā anuyuñjate mamaṁ, kahaṁ {kahaṁ me (pī0)} nu ucchuṁ vadhuke avākiri {avākari (syā0 ka0)}.

na chaḍḍitaṁ no pana khāditaṁ mayā, santassa bhikkhussa sayaṁ adāsahaṁ..

301.

“tuyhaṁnvidaṁ {tuyhaṁ nu idaṁ (syā0)} issariyaṁ atho mama, itissā sassu paribhāsate mamaṁ.

pīṭhaṁ gahetvā pahāraṁ adāsi me, tato cutā kālakatāmhi devatā..

302.

“tadeva kammaṁ kusalaṁ kataṁ mayā, sukhañca kammaṁ anubhomi attanā.

devehi saddhiṁ paricārayāmahaṁ, modāmahaṁ kāmaguṇehi pañcahi..

303.

“tadeva kammaṁ kusalaṁ kataṁ mayā, sukhañca kammaṁ anubhomi attanā.

devindaguttā tidasehi rakkhitā, samappitā kāmaguṇehi pañcahi..

304.

“etādisaṁ puññaphalaṁ anappakaṁ, mahāvipākā mama ucchudakkhiṇā.

devehi saddhiṁ paricārayāmahaṁ, modāmahaṁ kāmaguṇehi pañcahi..

305.

“etādisaṁ puññaphalaṁ anappakaṁ, mahājutikā mama ucchudakkhiṇā.

devindaguttā tidasehi rakkhitā, sahassanettoriva nandane vane..

306.

“tuvañca bhante anukampakaṁ viduṁ, upecca vandiṁ kusalañca pucchisaṁ.

tato te ucchussa adāsi khaṇḍikaṁ, pasannacitā atulāya pītiyā” ti..

ucchudāyikāvimānaṁ dutiyaṁ.

3. pallaṅkavimānavatthu

307.

“pallaṅkaseṭṭhe maṇisoṇṇacitte, pupphābhikiṇṇe sayane uḷāre.

tatthacchasi devi mahānubhāve, uccāvacā iddhi vikubbamānā..

308.

“imā ca te accharāyo samantato, naccanti gāyanti pamodayanti.

deviddhipattāsi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

309.

“ahaṁ manussesu manussabhūtā, aḍḍhe kule suṇisā ahosiṁ.

akkodhanā bhattuvasānuvattinī, uposathe appamattā ahosiṁ {appamattā uposathe (syā0 ka0)}..

310.

“manussabhūtā daharā apāpikā {daharāsa'pāpikā (sī0)}, pasannacittā patimābhirādhayiṁ.

divā ca ratto ca manāpacārinī, ahaṁ pure sīlavatī ahosiṁ..

311.

“pāṇātipātā viratā acorikā, saṁsuddhakāyā sucibrahmacārinī.

amajjapā no ca musā abhāṇiṁ, sikkhāpadesu paripūrakārinī..

312.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, pasannamānasā ahaṁ {atipasannamānasā (ka0)}..

313.

“aṭṭhaṅgupetaṁ anudhammacārinī, uposathaṁ pītimanā upāvasiṁ.

imañca ariyaṁ aṭṭhaṅgavarehupetaṁ, samādiyitvā kusalaṁ sukhudrayaṁ.

patimhi kalyāṇī vasānuvattinī, ahosiṁ pubbe sugatassa sāvikā..

314.

“etādisaṁ kusalaṁ jīvaloke, kammaṁ karitvāna visesabhāginī.

kāyassa bhedā abhisamparāyaṁ, deviddhipattā sugatimhi āgatā..

315.

“vimānapāsādavare manorame, parivāritā accharāsaṅgaṇena.

sayaṁpabhā devagaṇā ramenti maṁ, dīghāyukiṁ devavimānamāgatan”-ti.

pallaṅkavimānaṁ tatiyaṁ.

4. latāvimānavatthu

316.

latā ca sajjā pavarā ca devatā, accimatī {accimukhī (sī0), acchimatī (pī0 ka0) acchimutī (syā0)} rājavarassa sirīmato.

sutā ca rañño vessavaṇassa dhītā, rājīmatī dhammaguṇehi sobhatha..

317.

pañcettha nāriyo āgamaṁsu nhāyituṁ, sītodakaṁ uppaliniṁ sivaṁ nadiṁ.

tā tattha nhāyitvā rametvā devatā, naccitvā gāyitvā sutā lataṁ bravi {bruvī (sī0)}..

318.

“pucchāmi taṁ uppalamāladhārini, āveḷini kañcanasannibhattace.

timiratambakkhi nabheva sobhane, dīghāyukī kena kato yaso tava..

319.

“kenāsi bhadde patino piyatarā, visiṭṭhakalyāṇitarassu rūpato.

padakkhiṇā naccagītavādite, ācikkha no tvaṁ naranāripucchitā” ti..

320.

“ahaṁ manussesu manussabhūtā, uḷārabhoge kule suṇisā ahosiṁ.

akkodhanā bhattuvasānuvattinī, uposathe appamattā ahosiṁ..

321.

“manussabhūtā daharā apāpikā {daharāsa'pāpikā (sī0)}, pasannacittā patimābhirādhayiṁ.

sadevaraṁ sassasuraṁ sadāsakaṁ, abhirādhayiṁ tamhi kato yaso mama..

322.

“sāhaṁ tena kusalena kammunā, catubbhi ṭhānehi visesamajjhagā.

āyuñca vaṇṇañca sukhaṁ balañca, khiḍḍāratiṁ paccanubhomanappakaṁ..

323.

“sutaṁ nu taṁ bhāsati yaṁ ayaṁ latā, yaṁ no apucchimha akittayī no.

patino kiramhākaṁ visiṭṭha nārīnaṁ, gatī ca tāsaṁ pavarā ca devatā..

324.

“patīsu dhammaṁ pacarāma sabbā, patibbatā yattha bhavanti itthiyo.

patīsu dhammaṁ pacaritva {pacaritvāna (ka0)} sabbā, lacchāmase bhāsati yaṁ ayaṁ latā..

325.

“sīho yathā pabbatasānugocaro, mahindharaṁ pabbatamāvasitvā.

pasayha hantvā itare catuppade, khudde mige khādati maṁsabhojano..

326.

“tatheva saddhā idha ariyasāvikā, bhattāraṁ nissāya patiṁ anubbatā.

kodhaṁ vadhitvā abhibhuyya maccharaṁ, saggamhi sā modati dhammacārinī” ti..

latāvimānaṁ catutthaṁ.

5. guttilavimānaṁ

1. vatthuttamadāyikāvimānavatthu

327.

“sattatantiṁ sumadhuraṁ, rāmaṇeyyaṁ avācayiṁ.

so maṁ raṅgamhi avheti, `saraṇaṁ me hohi kosiyā'ti..

328.

“ahaṁ te saraṇaṁ homi, ahamācariyapūjako.

na taṁ jayissati sisso, sissamācariya jessasī” ti..

329.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

330.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

331.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

332.

sā devatā attamanā, moggallānena pucchitā.

pañhaṁ puṭṭhā viyākāsi, yassa kammassidaṁ phalaṁ..

333.

“vatthuttamadāyikā nārī, pavarā hoti naresu nārīsu.

evaṁ piyarūpadāyikā manāpaṁ, dibbaṁ sā labhate upecca ṭhānaṁ..

334.

“tassā me passa vimānaṁ, accharā kāmavaṇṇinīhamasmi.

accharāsahassassāhaṁ, pavarā {accharāsahassassāhaṁ pavarā, (syā0)} passa puññānaṁ vipākaṁ..

335.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

336.

“akkhāmi te bhikkhu mahānubhāva, manussabhūtā yamakāsi puññaṁ.

tenamhi evaṁ jalitānubhāvā, vaṇṇo ca me sabbadisā pabhāsatī” ti..

(anantaraṁ caturavimānaṁ yathā vatthudāyikāvimānaṁ tathā vitthāretabbaṁ {( ) natthi sī0 potthake})

2. pupphuttamadāyikāvimānavatthu (1)

337.

“abhikkantena vaṇṇena ...pe0 ... osadhī viya tārakā..

338.

“kena tetādiso vaṇṇo ...pe0 ... ye keci manaso piyā..

339.

“pucchāmi taṁ devi mahānubhāve ...pe0 ...

vaṇṇo ca te sabbadisā pabhāsatī” ti..

340.

sā devatā attamanā ...pe0 ... yassa kammassidaṁ phalaṁ..

341.

“pupphuttamadāyikā nārī, pavarā hoti naresu nārīsu.

evaṁ piyarūpadāyikā manāpaṁ, dibbaṁ sā labhate upecca ṭhānaṁ..

342.

“tassā me passa vimānaṁ, accharā kāmavaṇṇinīhamasmi.

accharāsahassassāhaṁ, pavarā passa puññānaṁ vipākaṁ..

343.

“tena metādiso vaṇṇo ...pe0 ...

vaṇṇo ca me sabbadisā pabhāsatī” ti..

3. gandhuttamadāyikāvimānavatthu (2)

345.

“abhikkantena vaṇṇena ...pe0 ... osadhī viya tārakā..

346.

“kena tetādiso vaṇṇo ...pe0 ... ye keci manaso piyā..

347.

“pucchāmi taṁ devi mahānubhāve ...pe0 ...

vaṇṇo ca te sabbadisā pabhāsatī” ti..

348.

“sā devatā attamanā ...pe0 ... yassa kammassidaṁ phalaṁ..

349.

“gandhuttamadāyikā nārī, pavarā hoti naresu nārīsu.

evaṁ piyarūpadāyikā manāpaṁ, dibbaṁ sā labhate upecca ṭhānaṁ..

350.

“tassā me passa vimānaṁ, accharā kāmavaṇṇinīhamasmi.

accharāsahassassāhaṁ, pavarā passa puññānaṁ vipākaṁ..

351.

“tena metādiso vaṇṇo ...pe0 ...

vaṇṇo ca me sabbadisā pabhāsatī” ti..

4. phaluttamadāyikāvimānavatthu (3)

353.

“abhikkantena vaṇṇena ...pe0 ... osadhī viya tārakā..

354.

“kena tetādiso vaṇṇo ...pe0 ... ye keci manaso piyā..

355.

“pucchāmi taṁ devi mahānubhāve ...pe0 ...

vaṇṇo ca te sabbadisā pabhāsatī” ti..

356.

sā devatā attamanā ...pe0 ... yassa kammassidaṁ phalaṁ..

357.

“phaluttamadāyikā nārī, pavarā hoti naresu nārīsu.

evaṁ piyarūpadāyikā manāpaṁ, dibbaṁ sā labhate upecca ṭhānaṁ..

358.

“tassā me passa vimānaṁ, accharā kāmavaṇṇinīhamasmi.

accharāsahassassāhaṁ, pavarā passa puññānaṁ vipākaṁ..

359.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

5. rasuttamadāyikāvimānavatthu (4)

361.

“abhikkantena vaṇṇena ...pe0 ... osadhī viya tārakā..

362.

“kena tetādiso vaṇṇo ...pe0 ... ye keci manaso piyā..

363.

“pucchāmi taṁ devi mahānubhāve ...pe0 ...

vaṇṇo ca te sabbadisā pabhāsatī” ti..

364.

sā devatā attamanā ...pe0 ... yassa kammassidaṁ phalaṁ..

365.

“rasuttamadāyikā nārī, pavarā hoti naresu nārīsu.

evaṁ piyarūpadāyikā manāpaṁ, dibbaṁ sā labhate upecca ṭhānaṁ..

366.

“tassā me passa vimānaṁ, accharā kāmavaṇṇinīhamasmi.

accharāsahassassāhaṁ, pavarā passa puññānaṁ vipākaṁ..

367.

“tena metādiso vaṇṇo ...pe0 ...

vaṇṇo ca me sabbadisā pabhāsatī” ti..

6. gandhapañcaṅgulikadāyikāvimānavatthu

369.

“abhikkantena vaṇṇena ...pe0 ... osadhī viya tārakā..

370.

“kena tetādiso vaṇṇo ...pe0 ...

vaṇṇo ca te sabbadisā pabhāsatī” ti..

372.

sā devatā attamanā ...pe0 ... yassa kammassidaṁ phalaṁ..

373.

“gandhapañcaṅgulikaṁ ahamadāsiṁ, kassapassa bhagavato thūpamhi.

evaṁ piyarūpadāyikā manāpaṁ, dibbaṁ sā labhate upecca ṭhānaṁ..

374.

“tassā me passa vimānaṁ, accharā kāmavaṇṇinīhamasmi.

accharāsahassassāhaṁ, pavarā passa puññānaṁ vipākaṁ..

375.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

(anantaraṁ caturavimānaṁ yathā gandhapañcaṅgulikadāyikāvimānaṁ tathā vitthāretabbaṁ {( ) natthi sī0 potthake} )

7. ekūposathavimānavatthu (1)

377.

“abhikkantena vaṇṇena ...pe0 ...vaṇṇo ca te sabbadisā pabhāsatī” ti..

380.

sā devatā attamanā ...pe0 ...yassa kammassidaṁ phalaṁ..

381.

“bhikkhū ca ahaṁ bhikkhuniyo ca, addasāsiṁ panthapaṭipanne.

tesāhaṁ dhammaṁ sutvāna, ekūposathaṁ upavasissaṁ..

382.

“tassā me passa vimānaṁ, accharā kāmavaṇṇinīhamasmi.

accharāsahassassāhaṁ, pavarā passa puññānaṁ vipākaṁ..

383.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

8. udakadāyikāvimānavatthu (2)

385.

“abhikkantena vaṇṇena ...pe0 ...vaṇṇo ca te sabbadisā pabhāsatī” ti..

388.

sā devatā attamanā ...pe0 ... yassa kammassidaṁ phalaṁ..

389.

“udake ṭhitā udakamadāsiṁ, bhikkhuno cittena vippasannena.

evaṁ piyarūpadāyikā manāpaṁ, dibbaṁ sā labhate upecca ṭhānaṁ..

390.

“tassā me passa vimānaṁ, accharā kāmavaṇṇinīhamasmi.

accharāsahassassāhaṁ, pavarā passa puññānaṁ vipākaṁ..

391.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

9. upaṭṭhānavimānavatthu (3)

393.

“abhikkantena vaṇṇena ...pe0 ... vaṇṇo ca te sabbadisā pabhāsatī” ti..

396.

sā devatā attamanā ...pe0 ... yassa kammassidaṁ phalaṁ..

397.

“sassuñcāhaṁ sasurañca, caṇḍike kodhane ca pharuse ca.

anusūyikā upaṭṭhāsiṁ {sūpaṭṭhāsiṁ (sī0)}, appamattā sakena sīlena..

398.

“tassā me passa vimānaṁ, accharā kāmavaṇṇinīhamasmi.

accharāsahassassāhaṁ, pavarā passa puññānaṁ vipākaṁ..

399.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

10. aparakammakārinīvimānavatthu (4)

401.

“abhikkantena vaṇṇena ...pe0 ... vaṇṇo ca te sabbadisā pabhāsatī” ti..

404.

sā devatā attamanā ...pe0 ... yassa kammassidaṁ phalaṁ..

405.

“parakammakarī {parakammakārinī (syā0) parakammakārī (pī0) aparakammakārinī (ka0)} āsiṁ, atthenātanditā dāsī.

akkodhanānatimāninī {anatimānī (sī0 syā0)}, saṁvibhāginī sakassa bhāgassa..

406.

“tassā me passa vimānaṁ, accharā kāmavaṇṇinīhamasmi.

accharāsahassassāhaṁ, pavarā passa puññānaṁ vipākaṁ..

407.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

11. khīrodanadāyikāvimānavatthu

409.

“abhikkantena vaṇṇena ...pe0 ... osadhī viya tārakā..

410.

“kena tetādiso vaṇṇo ...pe0 ...vaṇṇo ca te sabbadisā pabhāsatī” ti..

412.

sā devatā attamanā ...pe0 ... yassa kammassidaṁ phalaṁ..

413.

“khīrodanaṁ ahamadāsiṁ, bhikkhuno piṇḍāya carantassa.

evaṁ karitvā kammaṁ, sugatiṁ upapajja modāmi..

414.

“tassā me passa vimānaṁ, accharā kāmavaṇṇinīhamasmi.

accharāsahassassāhaṁ, pavarā passa puññānaṁ vipākaṁ..

415.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

(anantaraṁ pañcavīsativimānaṁ yathā khīrodanadāyikāvimānaṁ tathā vitthāretabbaṁ) {( ) natthi sī0 potthake}

12. phāṇitadāyikāvimānavatthu (1)

417.

“abhikkantena vaṇṇena ...pe0 ... sabbadisā pabhāsatī” ti..

420.

sā devatā attamanā ...pe0 ... yassa kammassidaṁ phalaṁ..

421.

“phāṇitaṁ ahamadāsiṁ, bhikkhuno piṇḍāya carantassa ...pe0 ...”..

13. ucchukhaṇḍikadāyikāvatthu (2)

429.

ucchukhaṇḍikaṁ ahamadāsiṁ, bhikkhuno piṇḍāya carantassa ...pe0 .....

14. timbarusakadāyikāvimānavatthu (3)

437.

timbarusakaṁ ahamadāsiṁ, bhikkhuno piṇḍāya carantassa ...pe0 .....

15. kakkārikadāyikāvimānavatthu (4)

445.

kakkārikaṁ ahamadāsiṁ, bhikkhuno piṇḍāya carantassa ...pe0 .....

16. eḷālukadāyikāvimānavatthu (5)

453.

eḷālukaṁ ahamadāsiṁ, bhikkhuno piṇḍāya carantassa ...pe0 .....

17. valliphaladāyikāvimānavatthu(6)

461.

valliphalaṁ ahamadāsiṁ, bhikkhuno piṇḍāya carantassa ...pe0 .....

18. phārusakadāyikāvimānavatthu (7)

469.

phārusakaṁ ahamadāsiṁ, bhikkhuno piṇḍāya carantassa ...pe0 .....

19. hatthappatāpakadāyikāvimānavatthu (8)

477.

hatthappatāpakaṁ ahamadāsiṁ, bhikkhuno piṇḍāya carantassa ...pe0 .....

20. sākamuṭṭhidāyikāvimānavatthu (9)

485.

sākamuṭṭhiṁ ahamadāsiṁ, bhikkhuno panthapaṭipannassa ...pe0 .....

21. pupphakamuṭṭhidāyikāvimānavatthu (10)

493.

pupphakamuṭṭhiṁ ahamadāsiṁ, bhikkhuno piṇḍāya carantassa ...pe0 .....

22. mūlakadāyikāvimānavatthu (11)

501.

mūlakaṁ ahamadāsiṁ, bhikkhuno piṇḍāya carantassa ...pe0 .....

23. nimbamuṭṭhidāyikāvimānavatthu (12)

506.

nimbamuṭṭhiṁ ahamadāsiṁ, bhikkhuno piṇḍāya carantassa ...pe0 .....

24. ambakañjikadāyikāvimānavatthu (13)

517.

ambakañjikaṁ ahamadāsiṁ, bhikkhuno piṇḍāya carantassa ...pe0 .....

25. doṇinimmajjanidāyikāvimānavatthu (14)

525.

doṇinimmajjaniṁ {doṇinimmujjanaṁ (syā0)} ahamadāsiṁ, bhikkhuno piṇḍāya carantassa ...pe0 .....

26. kāyabandhanadāyikāvimānavatthu (15)

533.

kāyabandhanaṁ ahamadāsiṁ, bhikkhuno piṇḍāya carantassa ...pe0 .....

27. aṁsabaddhakadāyikāvimānavatthu (16)

541.

aṁsabaddhakaṁ {aṁsavaṭṭakaṁ (sī0), aṁsabandhanaṁ (ka0)} ahamadāsiṁ, bhikkhuno piṇḍāya carantassa ...pe0 .....

28. āyogapaṭṭadāyikāvimānavatthu (17)

546.

āyogapaṭṭaṁ ahamadāsiṁ, bhikkhuno piṇḍāya carantassa ...pe0 .....

29. vidhūpanadāyikāvimānavatthu (18)

557.

vidhūpanaṁ ahamadāsiṁ, bhikkhuno piṇḍāya carantassa ...pe0 .....

30. tālavaṇṭadāyikāvimānavatthu (19)

565.

tālavaṇṭaṁ ahamadāsiṁ, bhikkhuno piṇḍāya carantassa ...pe0 .....

31. morahatthadāyikāvimānavatthu (20)

573.

morahatthaṁ ahamadāsiṁ, bhikkhuno piṇḍāya carantassa ...pe0 .....

32. chattadāyikāvimānavatthu (21)

581.

chattaṁ {chattañca (ka0)} ahamadāsiṁ, bhikkhuno piṇḍāya carantassa ...pe0 .....

33. upāhanadāyikāvimānavatthu (22)

586.

upāhanaṁ ahamadāsiṁ, bhikkhuno piṇḍāya carantassa ...pe0 .....

34. pūvadāyikāvimānavatthu (23)

597.

pūvaṁ ahamadāsiṁ, bhikkhuno piṇḍāya carantassa ...pe0 .....

35. modakadāyikāvimānavatthu (24)

605.

modakaṁ ahamadāsiṁ, bhikkhuno piṇḍāya carantassa ...pe0 .....

36. sakkhalikadāyikāvimānavatthu (25)

613.

“sakkhalikaṁ {sakkhaliṁ (sī0 syā0)} ahamadāsiṁ, bhikkhuno piṇḍāya carantassa ...pe0 .....

614.

“tassā me passa vimānaṁ, accharā kāmavaṇṇinīhamasmi.

accharāsahassassāhaṁ, pavarā passa puññānaṁ vipākaṁ..

615.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

617.

“svāgataṁ vata me ajja, suppabhātaṁ suhuṭṭhitaṁ {suvuṭṭhitaṁ (sī0)}.

yaṁ addasāmi {addasaṁ (sī0 syā0), addasāsiṁ (pī0)} devatāyo, accharā kāmavaṇṇiniyo {kāmavaṇṇiyo (sī0)}..

618.

“imāsāhaṁ {tāsāhaṁ (syā0 ka0)} dhammaṁ sutvā {sutvāna (syā0 ka0)}, kāhāmi kusalaṁ bahuṁ..

dānena samacariyāya, saññamena damena ca.

svāhaṁ tattha gamissāmi {tattheva gacchāmi (ka0)}, yattha gantvā na socare” ti..

guttilavimānaṁ pañcamaṁ.

6. daddallavimānavatthu

619.

“daddallamānā {daddaḷhamānā (ka0)} vaṇṇena, yasasā ca yasassinī.

sabbe deve tāvatiṁse, vaṇṇena atirocasi..

620.

“dassanaṁ nābhijānāmi, idaṁ paṭhamadassanaṁ.

kasmā kāyā nu āgamma, nāmena bhāsase maman”-ti..

621.

“ahaṁ bhadde subhaddāsiṁ, pubbe mānusake bhave.

sahabhariyā ca te āsiṁ, bhaginī ca kaniṭṭhikā..

622.

“sā ahaṁ kāyassa bhedā, vippamuttā tato cutā.

nimmānaratīnaṁ devānaṁ, upapannā sahabyatan”-ti..

623.

“pahūtakatakalyāṇā, te deve yanti pāṇino.

yesaṁ tvaṁ kittayissasi, subhadde jātimattano..

624.

“atha {kathaṁ (sī0 syā0)} tvaṁ kena vaṇṇena, kena vā anusāsitā.

kīdiseneva dānena, subbatena yasassinī..

625.

“yasaṁ etādisaṁ pattā, visesaṁ vipulamajjhagā.

devate pucchitācikkha, kissa kammassidaṁ phalan”-ti..

626.

“aṭṭheva piṇḍapātāni, yaṁ dānaṁ adadaṁ pure.

dakkhiṇeyyassa saṅghassa, pasannā sehi pāṇibhi..

627.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

629.

“ahaṁ tayā bahutare bhikkhū, saññate brahmacārayo {brahmacarino (syā0), brahmacāriye (pī0 ka0)}.

tappesiṁ annapānena, pasannā sehi pāṇibhi..

630.

“tayā bahutaraṁ datvā, hīnakāyūpagā ahaṁ {ahuṁ (ka0 sī0)}.

kathaṁ tvaṁ appataraṁ datvā, visesaṁ vipulamajjhagā.

devate pucchitācikkha, kissa kammassidaṁ phalan”-ti..

631.

“manobhāvanīyo bhikkhu, sandiṭṭho me pure ahu.

tāhaṁ bhattena {bhadde (ka0)} nimantesiṁ, revataṁ attanaṭṭhamaṁ..

632.

“so me atthapurekkhāro, anukampāya revato.

saṅghe dehīti maṁvoca, tassāhaṁ vacanaṁ kariṁ..

633.

“sā dakkhiṇā saṅghagatā, appameyye patiṭṭhitā.

puggalesu tayā dinnaṁ, na taṁ tava mahapphalan”-ti..

634.

“idānevāhaṁ jānāmi, saṅghe dinnaṁ mahapphalaṁ.

sāhaṁ gantvā manussattaṁ, vadaññū vītamaccharā.

saṅghe dānāni dassāmi {saṅghe dānaṁ dassāmihaṁ (syā0)}, appamattā punappunan”-ti..

635.

“kā esā devatā bhadde, tayā mantayate saha.

sabbe deve tāvatiṁse, vaṇṇena atirocatī” ti..

636.

“manussabhūtā devinda, pubbe mānusake bhave.

sahabhariyā ca me āsi, bhaginī ca kaniṭṭhikā.

saṅghe dānāni datvāna, katapuññā virocatī” ti..

637.

“dhammena pubbe bhaginī, tayā bhadde virocati.

yaṁ saṅghamhi appameyye, patiṭṭhāpesi dakkhiṇaṁ..

638.

“pucchito hi mayā buddho, gijjhakūṭamhi pabbate.

vipākaṁ saṁvibhāgassa, yattha dinnaṁ mahapphalaṁ..

639.

“yajamānānaṁ manussānaṁ, puññapekkhāna pāṇinaṁ.

karotaṁ opadhikaṁ puññaṁ, yattha dinnaṁ mahapphalaṁ..

640.

“taṁ me buddho viyākāsi, jānaṁ kammaphalaṁ sakaṁ.

vipākaṁ saṁvibhāgassa, yattha dinnaṁ mahapphalaṁ..

641.

{vi0 va0 750; kathā0 798} “cattāro ca paṭipannā, cattāro ca phale ṭhitā.

esa saṅgho ujubhūto, paññāsīlasamāhito..

642.

{vi0 va0 751; kathā0 798} “yajamānānaṁ manussānaṁ, puññapekkhāna pāṇinaṁ.

karotaṁ opadhikaṁ puññaṁ, saṅghe dinnaṁ mahapphalaṁ..

643.

{vi0 va0 752; kathā0 798} “eso hi saṅgho vipulo mahaggato, esappameyyo udadhīva sāgaro.

ete hi seṭṭhā naravīrasāvakā, pabhaṅkarā dhammamudīrayanti {dhammakathaṁ udīrayanti (syā0)}..

644.

{vi0 va0 753; kathā0 798} “tesaṁ sudinnaṁ suhutaṁ suyiṭṭhaṁ, ye saṅghamuddissa dadanti dānaṁ.

sā dakkhiṇā saṅghagatā patiṭṭhitā, mahapphalā lokavidūna {lokavidūhi (syā0 ka0)} vaṇṇitā..

645.

{vi0 va0 754; kathā0 798} “etādisaṁ yaññamanussarantā {puññamanussarantā (syā0 ka0)}, ye vedajātā vicaranti loke.

vineyya maccheramalaṁ samūlaṁ, aninditā saggamupenti ṭhānan”-ti..

daddallavimānaṁ {daddaḷhavimānaṁ (ka0)} chaṭṭhaṁ.

7. pesavatīvimānavatthu

646.

“phalikarajatahemajālachannaṁ, vividhacitratalamaddasaṁ surammaṁ.

byamhaṁ sunimmitaṁ toraṇūpapannaṁ, rucakupakiṇṇamidaṁ subhaṁ vimānaṁ..

647.

“bhāti ca dasa disā nabheva suriyo, sarade tamonudo sahassaraṁsī.

tathā tapatimidaṁ tava vimānaṁ, jalamiva dhūmasikho nise nabhagge..

648.

“musatīva nayanaṁ sateratāva {sateritāva (syā0 ka0)}, ākāse ṭhapitamidaṁ manuññaṁ.

vīṇāmurajasammatāḷaghuṭṭhaṁ, iddhaṁ indapuraṁ yathā tavedaṁ..

649.

“padumakumuduppalakuvalayaṁ, yodhika {yūdhika (sī0)} bandhukanojakā {yothikā bhaṇḍikā nojakā (syā0)} ca santi.

sālakusumitapupphitā asokā, vividhadumaggasugandhasevitamidaṁ..

650.

“saḷalalabujabhujaka {sujaka (sī0 syā0)} saṁyuttā {saññatā (sī0)}, kusakasuphullitalatāvalambinīhi.

maṇijālasadisā yasassinī, rammā pokkharaṇī upaṭṭhitā te..

651.

“udakaruhā ca yetthi pupphajātā, thalajā ye ca santi rukkhajātā.

mānusakāmānussakā ca dibbā, sabbe tuyhaṁ nivesanamhi jātā..

652.

“kissa saṁyamadamassayaṁ vipāko, kenāsi kammaphalenidhūpapannā.

yathā ca te adhigatamidaṁ vimānaṁ, tadanupadaṁ avacāsiḷārapamhe” ti {pakhumeti (sī0)}..

653.

“yathā ca me adhigatamidaṁ vimānaṁ, koñcamayūracakora {caṅkora (ka0)} saṅghacaritaṁ.

dibya {dibba (sī0 pī0)} pilavahaṁsarājaciṇṇaṁ, dijakāraṇḍavakokilābhinaditaṁ..

654.

“nānāsantānakapuppharukkhavividhā, pāṭalijambuasokarukkhavantaṁ.

yathā ca me adhigatamidaṁ vimānaṁ, taṁ te pavedayāmi {pavadissāmi (sī0), pavedissāmi (pī0)} suṇohi bhante..

655.

“magadhavarapuratthimena, nāḷakagāmo nāma atthi bhante.

tattha ahosiṁ pure suṇisā, pesavatīti {sesavatīti (sī0 syā0)} tattha jāniṁsu mamaṁ..

656.

“sāhamapacitatthadhammakusalaṁ, devamanussapūjitaṁ mahantaṁ.

upatissaṁ nibbutamappameyyaṁ, muditamanā kusumehi abbhukiriṁ {abbhokiriṁ (sī0 syā0 pī0 ka0)}..

657.

“paramagatigatañca pūjayitvā, antimadehadharaṁ isiṁ uḷāraṁ.

pahāya mānusakaṁ samussayaṁ, tidasagatā idha māvasāmi ṭhānan”-ti..

pesavatīvimānaṁ sattamaṁ.

8. mallikāvimānavatthu

658.

“pītavatthe pītadhaje, pītālaṅkārabhūsite.

pītantarāhi vaggūhi, apiḷandhāva sobhasi..

659.

“kā kambukāyūradhare {kakambukāyuradhare (syā0)}, kañcanāveḷabhūsite.

hemajālakasañchanne {pacchanne (sī0)}, nānāratanamālinī..

660.

“sovaṇṇamayā lohitaṅgamayā {lohitaṅkamayā (sī0 syā0)} ca, muttāmayā veḷuriyamayā ca.

masāragallā sahalohitaṅgā {sahalohitaṅkā (sī0), sahalohitakā (syā0)}, pārevatakkhīhi maṇīhi cittatā..

661.

“koci koci ettha mayūrasussaro, haṁsassa rañño karavīkasussaro.

tesaṁ saro suyyati vaggurūpo, pañcaṅgikaṁ tūriyamivappavāditaṁ..

662.

“ratho ca te subho vaggu {vaggū (syā0)}, nānāratanacittito {nānāratanacittaṅgo (syā0)}.

nānāvaṇṇāhi dhātūhi, suvibhattova sobhati..

663.

“tasmiṁ rathe kañcanabimbavaṇṇe, yā tvaṁ {yattha (ka0 sī0 syā0 ka0)} ṭhitā bhāsasi maṁ padesaṁ.

devate pucchitācikkha, kissa kammassidaṁ phalan”-ti..

664.

“sovaṇṇajālaṁ maṇisoṇṇacittitaṁ {vicittaṁ (ka0), cittaṁ (sī0 syā0)}, muttācitaṁ hemajālena channaṁ {sañchannaṁ (ka0)}.

parinibbute gotame appameyye, pasannacittā ahamābhiropayiṁ..

665.

“tāhaṁ kammaṁ karitvāna, kusalaṁ buddhavaṇṇitaṁ.

apetasokā sukhitā, sampamodāmanāmayā” ti..

mallikāvimānaṁ aṭṭhamaṁ.

9. visālakkhivimānavatthu

666.

“kā nāma tvaṁ visālakkhi {visālakkhī (syā0)}, ramme cittalatāvane.

samantā anupariyāsi, nārīgaṇapurakkhatā {purakkhitā (syā0 ka0)}..

667.

“yadā devā tāvatiṁsā, pavisanti imaṁ vanaṁ.

sayoggā sarathā sabbe, citrā honti idhāgatā..

668.

“tuyhañca idha pattāya, uyyāne vicarantiyā.

kāye na dissatī cittaṁ, kena rūpaṁ tavedisaṁ.

devate pucchitācikkha, kissa kammassidaṁ phalan”-ti..

669.

“yena kammena devinda, rūpaṁ mayhaṁ gatī ca me.

iddhi ca ānubhāvo ca, taṁ suṇohi purindada..

670.

“ahaṁ rājagahe ramme, sunandā nāmupāsikā.

saddhā sīlena sampannā, saṁvibhāgaratā sadā..

671.

“acchādanañca bhattañca, senāsanaṁ padīpiyaṁ.

adāsiṁ ujubhūtesu, vippasannena cetasā..

672.

“cātuddasiṁ {catuddasiṁ (pī0 ka0)} pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāgataṁ..

673.

“uposathaṁ upavasissaṁ, sadā sīlesu saṁvutā.

saññamā saṁvibhāgā ca, vimānaṁ āvasāmahaṁ..

674.

“pāṇātipātā viratā, musāvādā ca saññatā.

theyyā ca aticārā ca, majjapānā ca ārakā..

675.

“pañcasikkhāpade ratā, ariyasaccāna kovidā.

upāsikā cakkhumato, gotamassa yasassino..

676.

“tassā me ñātikulā dāsī {ñātikulaṁ āsī (syā0 ka0)}, sadā mālābhihārati.

tāhaṁ bhagavato thūpe, sabbamevābhiropayiṁ..

677.

“uposathe cahaṁ gantvā, mālāgandhavilepanaṁ.

thūpasmiṁ abhiropesiṁ, pasannā sehi pāṇibhi..

678.

“tena kammena devinda, rūpaṁ mayhaṁ gatī ca me.

iddhī ca ānubhāvo ca, yaṁ mālaṁ abhiropayiṁ..

679.

“yañca sīlavatī āsiṁ, na taṁ tāva vipaccati.

āsā ca pana me devinda, sakadāgāminī siyan”-ti..

visālakkhivimānaṁ navamaṁ.

10. pāricchattakavimānavatthu

680.

“pāricchattake koviḷāre, ramaṇīye manorame.

dibbamālaṁ ganthamānā, gāyantī sampamodasi..

681.

“tassā te naccamānāya, aṅgamaṅgehi sabbaso.

dibbā saddā niccharanti, savanīyā manoramā..

682.

“tassā te naccamānāya, aṅgamaṅgehi sabbaso.

dibbā gandhā pavāyanti, sucigandhā manoramā..

683.

“vivattamānā kāyena, yā veṇīsu piḷandhanā..

tesaṁ suyyati nigghoso, tūriye pañcaṅgike yathā..

684.

“vaṭaṁsakā vātadhutā {vātadhūtā (sī0 syā0)}, vātena sampakampitā.

tesaṁ suyyati nigghoso, tūriye pañcaṅgike yathā..

685.

“yāpi te sirasmiṁ mālā, sucigandhā manoramā.

vāti gandho disā sabbā, rukkho mañjūsako yathā..

686.

“ghāyase taṁ sucigandhaṁ {suciṁ gandhaṁ (sī0)}, rūpaṁ passasi amānusaṁ {mānusaṁ (pī0)}.

devate pucchitācikkha, kissa kammassidaṁ phalan”-ti..

687.

“pabhassaraṁ accimantaṁ, vaṇṇagandhena saṁyutaṁ.

asokapupphamālāhaṁ, buddhassa upanāmayiṁ..

688.

“tāhaṁ kammaṁ karitvāna, kusalaṁ buddhavaṇṇitaṁ.

apetasokā sukhitā, sampamodāmanāmayā” ti..

pāricchattakavimānaṁ dasamaṁ.

pāricchattakavaggo tatiyo niṭṭhito.

tassuddānaṁ --

uḷāro ucchu pallaṅko, latā ca guttilena ca.

daddallapesamallikā, visālakkhi pāricchattako.

vaggo tena pavuccatīti..

4. mañjiṭṭhakavaggo

1. mañjiṭṭhakavimānavatthu

689.

“mañjiṭṭhake {mañjeṭṭhake (sī0)} vimānasmiṁ, soṇṇavālukasanthate {sovaṇṇavālukasanthate (syā0 pī0), sovaṇṇavālikasanthate (ka0)}.

pañcaṅgike turiyena {turiyena (sī0 syā0 pī0)}, ramasi suppavādite..

690.

“tamhā vimānā oruyha, nimmitā ratanāmayā.

ogāhasi sālavanaṁ, pupphitaṁ sabbakālikaṁ..

691.

“yassa yasseva sālassa, mūle tiṭṭhasi devate.

so so muñcati pupphāni, onamitvā dumuttamo..

692.

“vāteritaṁ sālavanaṁ, ādhutaṁ {ādhūtaṁ (sī0)} dijasevitaṁ.

vāti gandho disā sabbā, rukkho mañjūsako yathā..

693.

“ghāyase taṁ sucigandhaṁ, rūpaṁ passasi amānusaṁ.

devate pucchitācikkha, kissa kammassidaṁ phalan”-ti..

694.

“ahaṁ manussesu manussabhūtā, dāsī ayirakule {ayyirakule (syā0 ka0)} ahuṁ.

buddhaṁ nisinnaṁ disvāna, sālapupphehi okiriṁ..

695.

“vaṭaṁsakañca sukataṁ, sālapupphamayaṁ ahaṁ.

buddhassa upanāmesiṁ, pasannā sehi pāṇibhi..

696.

“tāhaṁ kammaṁ karitvāna, kusalaṁ buddhavaṇṇitaṁ.

apetasokā sukhitā, sampamodāmanāmayā” ti..

mañjiṭṭhakavimānaṁ paṭhamaṁ.

2. pabhassaravimānavatthu

697.

“pabhassaravaravaṇṇanibhe, surattavatthavasane {vatthanivāsane (sī0 syā0)}.

mahiddhike candanaruciragatte, kā tvaṁ subhe devate vandase mamaṁ..

698.

“pallaṅko ca te mahaggho, nānāratanacittito ruciro.

yattha tvaṁ nisinnā virocasi, devarājāriva nandane vane..

699.

“kiṁ tvaṁ pure sucaritamācarī bhadde, kissa kammassa vipākaṁ.

anubhosi devalokasmiṁ, devate pucchitācikkha.

kissa kammassidaṁ phalan”-ti..

700.

“piṇḍāya te carantassa, mālaṁ phāṇitañca adadaṁ bhante.

tassa kammassidaṁ vipākaṁ, anubhomi devalokasmiṁ..

701.

“hoti ca me anutāpo, aparaddhaṁ {aparādhaṁ (syā0)} dukkhitañca {dukkaṭañca (sī0)} me bhante.

sāhaṁ dhammaṁ nāssosiṁ, sudesitaṁ dhammarājena..

702.

“taṁ taṁ vadāmi bhaddante, `yassa me anukampiyo koci.

dhammesu taṁ samādapetha', sudesitaṁ dhammarājena..

703.

“yesaṁ atthi saddhā buddhe, dhamme ca saṅgharatane.

te maṁ ativirocanti, āyunā yasasā siriyā..

704.

“patāpena vaṇṇena uttaritarā,

aññe mahiddhikatarā mayā devā” ti.

pabhassaravimānaṁ dutiyaṁ.

3. nāgavimānavatthu

705.

“alaṅkatā maṇikañcanācitaṁ, sovaṇṇajālacitaṁ mahantaṁ.

abhiruyha gajavaraṁ sukappitaṁ, idhāgamā vehāyasaṁ {vehāsayaṁ (sī0)} antalikkhe..

706.

“nāgassa dantesu duvesu nimmitā, acchodakā {acchodikā (sī0 ka0)} paduminiyo suphullā.

padumesu ca turiyagaṇā pabhijjare, imā ca naccanti manoharāyo..

707.

“deviddhipattāsi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

708.

“bārāṇasiyaṁ upasaṅkamitvā, buddhassahaṁ vatthayugaṁ adāsiṁ.

pādāni vanditvā {vanditva (sī0)} chamā nisīdiṁ, vittā cahaṁ añjalikaṁ akāsiṁ..

709.

“buddho ca me kañcanasannibhattaco, adesayi samudayadukkhaniccataṁ.

asaṅkhataṁ dukkhanirodhasassataṁ, maggaṁ adesayi {adesesi (sī0)} yato vijānisaṁ.

710.

“appāyukī kālakatā tato cutā, upapannā tidasagaṇaṁ yasassinī.

sakkassahaṁ aññatarā pajāpati, yasuttarā nāma disāsu vissutā” ti..

nāgavimānaṁ tatiyaṁ.

4. alomavimānavatthu

711.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

712.

“kena tetādiso vaṇṇo ...pe0 ...

vaṇṇo ca te sabbadisā pabhāsatī” ti..

714.

sā devatā attamanā ...pe0 ... yassa kammassidaṁ phalaṁ..

715.

“ahañca bārāṇasiyaṁ, buddhassādiccabandhuno.

adāsiṁ sukkhakummāsaṁ, pasannā sehi pāṇibhi..

716.

“sukkhāya aloṇikāya ca, passa phalaṁ kummāsapiṇḍiyā.

alomaṁ sukhitaṁ disvā, ko puññaṁ na karissati..

717.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

alomavimānaṁ catutthaṁ.

5. kañjikadāyikāvimānavatthu

719.

“abhikkantena vaṇṇena ...pe0 ... osadhī viya tārakā..

720.

“kena tetādiso vaṇṇo ...pe0 ...vaṇṇo ca me sabbadisā pabhāsatī” ti..

722.

sā devatā attamanā ...pe0 ... yassa kammassidaṁ phalaṁ..

723.

“ahaṁ andhakavindamhi, buddhassādiccabandhuno.

adāsiṁ kolasampākaṁ, kañjikaṁ teladhūpitaṁ..

724.

“pipphalyā lasuṇena ca, missaṁ lāmañjakena ca.

adāsiṁ ujubhūtasmiṁ {ujubhūtesu (ka0)}, vippasannena cetasā..

725.

“yā mahesittaṁ kāreyya, cakkavattissa rājino.

nārī sabbaṅgakalyāṇī, bhattu cānomadassikā.

ekassa kañjikadānassa, kalaṁ nāgghati soḷasiṁ..

726.

“sataṁ nikkhā sataṁ assā, sataṁ assatarīrathā.

sataṁ kaññāsahassāni, āmuttamaṇikuṇḍalā.

ekassa kañjikadānassa, kalaṁ nāgghanti soḷasiṁ..

727.

“sataṁ hemavatā nāgā, īsādantā urūḷhavā.

suvaṇṇakacchā mātaṅgā, hemakappanavāsasā.

ekassa kañjikadānassa, kalaṁ nāgghanti soḷasiṁ..

728.

“catunnamapi dīpānaṁ, issaraṁ yodha kāraye.

ekassa kañjikadānassa, kalaṁ nāgghati soḷasi” nti..

kañjikadāyikāvimānaṁ pañcamaṁ.

6. vihāravimānavatthu

729.

“abhikkantena vaṇṇena ...pe0 ... osadhī viya tārakā..

730.

“tassā te naccamānāya, aṅgamaṅgehi sabbaso.

dibbā saddā niccharanti, savanīyā manoramā..

731.

“tassā te naccamānāya, aṅgamaṅgehi sabbaso.

dibbā gandhā pavāyanti, sucigandhā manoramā..

732.

“vivattamānā kāyena, yā veṇīsu piḷandhanā.

tesaṁ suyyati nigghoso, turiye pañcaṅgike yathā..

733.

“vaṭaṁsakā vātadhutā, vātena sampakampitā.

tesaṁ suyyati nigghoso, turiye pañcaṅgike yathā..

734.

“yāpi te sirasmiṁ mālā, sucigandhā manoramā.

vāti gandho disā sabbā, rukkho mañjūsako yathā..

735.

“ghāyase taṁ sucigandhaṁ, rūpaṁ passasi amānusaṁ.

devate pucchitācikkha, kissa kammassidaṁ phalan”-ti..

736.

“sāvatthiyaṁ mayhaṁ sakhī bhadante, saṅghassa kāresi mahāvihāraṁ.

tatthappasannā ahamānumodiṁ, disvā agārañca piyañca metaṁ..

737.

“tāyeva me suddhanumodanāya, laddhaṁ vimānabbhutadassaneyyaṁ.

samantato soḷasayojanāni, vehāyasaṁ gacchati iddhiyā mama..

738.

“kūṭāgārā nivesā me, vibhattā bhāgaso mitā.

daddallamānā ābhanti, samantā satayojanaṁ..

739.

“pokkharañño ca me ettha, puthulomanisevitā.

acchodakā {acchodikā (sī0)} vippasannā, soṇṇavālukasanthatā..

740.

“nānāpadumasañchannā, puṇḍarīkasamotatā {paṇḍarīkasamonatā (sī0)}.

surabhī sampavāyanti, manuññā māluteritā..

741.

“jambuyo panasā tālā, nāḷikeravanāni ca.

antonivesane jātā, nānārukkhā aropimā..

742.

“nānātūriyasaṅghuṭṭhaṁ, accharāgaṇaghositaṁ.

yopi maṁ supine passe, sopi vitto siyā naro..

743.

“etādisaṁ abbhutadassaneyyaṁ, vimānaṁ sabbasopabhaṁ.

mama kammehi nibbattaṁ, alaṁ puññāni kātave” ti..

744.

“tāyeva te suddhanumodanāya, laddhaṁ vimānabbhutadassaneyyaṁ.

yā ceva sā dānamadāsi nārī, tassā gatiṁ brūhi kuhiṁ uppannā {upapannā (ka0)} sā” ti..

745.

“yā sā ahu mayhaṁ sakhī bhadante, saṅghassa kāresi mahāvihāraṁ.

viññātadhammā sā adāsi dānaṁ, uppannā nimmānaratīsu devesu..

746.

“pajāpatī tassa sunimmitassa, acintiyā kammavipākā tassa.

yametaṁ pucchasi kuhiṁ uppannā {upapannā (ka0)} sāti, taṁ te viyākāsiṁ anaññathā ahaṁ..

747.

“tenahaññepi samādapetha, saṅghassa dānāni dadātha vittā.

dhammañca suṇātha pasannamānasā, sudullabho laddho manussalābho..

748.

“yaṁ maggaṁ maggādhipatī adesayi {maggādhipatyadesayi (sī0)}, brahmassaro kañcanasannibhattaco.

saṅghassa dānāni dadātha vittā, mahapphalā yattha bhavanti dakkhiṇā..

749.

{khu0 pā0 6.6; su0 ni0 229} “ye puggalā aṭṭha sataṁ pasatthā, cattāri etāni yugāni honti.

te dakkhiṇeyyā sugatassa sāvakā, etesu dinnāni mahapphalāni..

750.

{vi0 va0 641} “cattāro ca paṭipannā, cattāro ca phale ṭhitā.

esa saṅgho ujubhūto, paññāsīlasamāhito..

751.

{vi0 va0 642} “yajamānānaṁ manussānaṁ, puññapekkhāna pāṇinaṁ.

karotaṁ opadhikaṁ puññaṁ, saṅghe dinnaṁ mahapphalaṁ..

752.

{vi0 va0 643} “eso hi saṅgho vipulo mahaggato, esappameyyo udadhīva sāgaro.

etehi seṭṭhā naravīrasāvakā, pabhaṅkarā dhammamudīrayanti {natthettha pāṭhabhedo}..

753.

{vi0 va0 644} “tesaṁ sudinnaṁ suhutaṁ suyiṭṭhaṁ, ye saṅghamuddissa dadanti dānaṁ.

sā dakkhiṇā saṅghagatā patiṭṭhitā, mahapphalā lokavidūna {lokavidūhi (ka0)} vaṇṇitā..

754.

“etādisaṁ yaññamanussarantā, ye vedajātā vicaranti loke.

vineyya maccheramalaṁ samūlaṁ, aninditā saggamupenti ṭhānan”-ti..

vihāravimānaṁ chaṭṭhaṁ.

bhāṇavāraṁ dutiyaṁ niṭṭhitaṁ.

7. caturitthivimānavatthu

755.

“abhikkantena vaṇṇena ...pe0 ...vaṇṇo ca te sabbadisā pabhāsatī” ti..

758.

sā devatā attamanā ...pe0 ... yassa kammassidaṁ phalaṁ..

759.

“indīvarānaṁ hatthakaṁ ahamadāsiṁ, bhikkhuno piṇḍāya carantassa.

esikānaṁ uṇṇatasmiṁ, nagaravare paṇṇakate ramme..

760.

“tena metādiso vaṇṇo ...pe0 ...vaṇṇo ca me sabbadissā pabhāsatī” ti..

762.

“abhikkantena vaṇṇena ...pe0 ...vaṇṇo ca te sabbadisā pabhāsatī” ti..

765.

sā devatā attamanā ...pe0 ... yassa kammassidaṁ phalaṁ..

766.

“nīluppalahatthakaṁ ahamadāsiṁ, bhikkhuno piṇḍāya carantassa.

esikānaṁ uṇṇatasmiṁ, nagaravare paṇṇakate ramme..

767.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

769.

“abhikkantena vaṇṇena ...pe0 ...vaṇṇo ca te sabbadisā pabhāsatī” ti..

772.

sā devatā attamanā ...pe0 ... yassa kammassidaṁ phalaṁ..

773.

“odātamūlakaṁ haritapattaṁ, udakasmiṁ sare jātaṁ ahamadāsiṁ.

bhikkhuno piṇḍāya carantassa, esikānaṁ uṇṇatasmiṁ.

nagaravare paṇṇakate ramme..

774.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

776.

“abhikkantena vaṇṇena ...pe0 ...vaṇṇo ca te sabbadisā pabhāsatī” ti..

779.

sā devatā attamanā ...pe0 ... yassa kammassidaṁ phalaṁ..

780.

“ahaṁ sumanā sumanassa sumanamakuḷāni, dantavaṇṇāni ahamadāsiṁ.

bhikkhuno piṇḍāya carantassa, esikānaṁ uṇṇatasmiṁ.

nagaravare paṇṇakate ramme..

781.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

caturitthivimānaṁ sattamaṁ.

8. ambavimānavatthu

783.

“dibbaṁ te ambavanaṁ rammaṁ, pāsādettha mahallako.

nānāturiyasaṅghuṭṭho, accharāgaṇaghosito..

784.

“padīpo cettha jalati, niccaṁ sovaṇṇayo mahā.

dussaphalehi rukkhehi, samantā parivārito..

785.

“kena tetādiso vaṇṇo ...pe0 ...vaṇṇo ca te sabbadisā pabhāsatī” ti.

787.

sā devatā attamanā ...pe0 ... yassa kammassidaṁ phalaṁ..

788.

“ahaṁ manussesu manussabhūtā, purimāya jātiyā manussaloke.

vihāraṁ saṅghassa kāresiṁ, ambehi parivāritaṁ..

789.

“pariyosite vihāre, kārente niṭṭhite mahe.

ambehi chādayitvāna {ambe acchādayitvāna (sī0 syā0), ambehacchādayitvāna (pī0 ka0)}, katvā dussamaye phale..

790.

“padīpaṁ tattha jāletvā, bhojayitvā gaṇuttamaṁ.

niyyādesiṁ taṁ saṅghassa, pasannā sehi pāṇibhi..

791.

“tena me ambavanaṁ rammaṁ, pāsādettha mahallako.

nānāturiyasaṅghuṭṭho, accharāgaṇaghosito..

792.

“padīpo cettha jalati, niccaṁ sovaṇṇayo mahā.

dussaphalehi rukkhehi, samantā parivārito..

793.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

ambavimānaṁ aṭṭhamaṁ.

9. pītavimānavatthu

795.

“pītavatthe pītadhaje, pītālaṅkārabhūsite.

pītacandanalittaṅge, pītauppalamālinī {pītuppalamadhārinī (syā0 ka0), pītuppalamālinī (pī0)}..

796.

“pītapāsādasayane, pītāsane pītabhājane.

pītachatte pītarathe, pītasse pītabījane..

797.

“kiṁ kammamakarī bhadde, pubbe mānusake bhave.

devate pucchitācikkha, kissa kammassidaṁ phalan”-ti..

798.

“kosātakī nāma latatthi bhante, tittikā anabhicchitā.

tassā cattāri pupphāni, thūpaṁ abhihariṁ ahaṁ..

799.

“satthu sarīramuddissa, vippasannena cetasā.

nāssa maggaṁ avekkhissaṁ, na taggamanasā {tadaggamanasā (sī0), tadaṅgamanasā (syā0)} satī..

800.

“tato maṁ avadhī gāvī, thūpaṁ apattamānasaṁ.

tañcāhaṁ abhisañceyyaṁ, bhiyyo {bhīyo (sī0 aṭṭha0)} nūna ito siyā..

801.

“tena kammena devinda, maghavā devakuñjaro.

pahāya mānusaṁ dehaṁ, tava sahabya {sahabyata (sī0 syā0)} māgatā” ti..

802.

idaṁ sutvā tidasādhipati, maghavā devakuñjaro.

tāvatiṁse pasādento, mātaliṁ etadabravi {etadabrūvīti (sī0)}..

803.

“passa mātali accheraṁ, cittaṁ kammaphalaṁ idaṁ.

appakampi kataṁ deyyaṁ, puññaṁ hoti mahapphalaṁ..

804.

“natthi citte pasannamhi, appakā nāma dakkhiṇā.

tathāgate vā sambuddhe, atha vā tassa sāvake..

805.

“ehi mātali amhepi, bhiyyo bhiyyo mahemase.

tathāgatassa dhātuyo, sukho puññāna muccayo..

806.

“tiṭṭhante nibbute cāpi, same citte samaṁ phalaṁ.

cetopaṇidhihetu hi, sattā gacchanti suggatiṁ..

807.

“bahūnaṁ {bahunnaṁ (sī0 syā0)} vata atthāya, uppajjanti tathāgatā.

yattha kāraṁ karitvāna, saggaṁ gacchanti dāyakā” ti..

pītavimānaṁ navamaṁ.

10. ucchuvimānavatthu

808.

“obhāsayitvā pathaviṁ sadevakaṁ, atirocasi candimasūriyā viya.

siriyā ca vaṇṇena yasena tejasā, brahmāva deve tidase sahindake..

809.

“pucchāmi taṁ uppalamāladhārinī, āveḷinī kañcanasannibhattace.

alaṅkate uttamavatthadhārinī, kā tvaṁ subhe devate vandase mamaṁ..

810.

“kiṁ tvaṁ pure kammamakāsi attanā, manussabhūtā purimāya jātiyā.

dānaṁ suciṇṇaṁ atha sīlasaññamaṁ, kenupapannā sugatiṁ yasassinī.

devate pucchitācikkha, kissa kammassidaṁ phalan”-ti..

811.

“idāni bhante imameva gāmaṁ, piṇḍāya amhāka gharaṁ upāgami.

tato te ucchussa adāsi khaṇḍikaṁ, pasannacittā atulāya pītiyā.

812.

“sassu ca pacchā anuyuñjate mamaṁ, kahaṁ nu ucchuṁ vadhuke avākirī.

na chaḍḍitaṁ no pana khāditaṁ mayā, santassa bhikkhussa sayaṁ adāsahaṁ..

813.

“tuyhaṁnvidaṁ issariyaṁ atho mama, itissā sassu paribhāsate mamaṁ.

leḍḍuṁ gahetvā pahāraṁ adāsi me, tato cutā kālakatāmhi devatā..

814.

“tadeva kammaṁ kusalaṁ kataṁ mayā, sukhañca kammaṁ anubhomi attanā.

devehi saddhiṁ paricārayāmahaṁ, modāmahaṁ kāmaguṇehi pañcahi..

815.

“tadeva kammaṁ kusalaṁ kataṁ mayā, sukhañca kammaṁ anubhomi attanā.

devindaguttā tidasehi rakkhitā, samappitā kāmaguṇehi pañcahi..

816.

“etādisaṁ puññaphalaṁ anappakaṁ, mahāvipākā mama ucchudakkhiṇā.

devehi saddhiṁ paricārayāmahaṁ, modāmahaṁ kāmaguṇehi pañcahi..

817.

“etādisaṁ puññaphalaṁ anappakaṁ, mahājutikā mama ucchudakkhiṇā.

devindaguttā tidasehi rakkhitā, sahassanettoriva nandane vane..

818.

“tuvañca bhante anukampakaṁ viduṁ, upecca vandiṁ kusalañca pucchisaṁ.

tato te ucchussa adāsiṁ khaṇḍikaṁ, pasannacittā atulāya pītiyā” ti..

ucchuvimānaṁ dasamaṁ.

11. vandanavimānavatthu

819.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

820.

“kena tetādiso vaṇṇo ...pe0 ...

vaṇṇo ca te sabbadisā pabhāsatī” ti..

822.

sā devatā attamanā ...pe0 ... yassa kammassidaṁ phalaṁ..

823.

“ahaṁ manussesu manussabhūtā, disvāna samaṇe sīlavante.

pādāni vanditvā manaṁ pasādayiṁ, vittā cahaṁ añjalikaṁ akāsiṁ..

824.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

vandanavimānaṁ ekādasamaṁ.

12. rajjumālāvimānavatthu

826.

“abhikkantena vaṇṇena, yā tvaṁ tiṭṭhasi devate.

hatthapāde ca viggayha, naccasi suppavādite..

827.

“tassā te naccamānāya, aṅgamaṅgehi sabbaso.

dibbā saddā niccharanti, savanīyā manoramā..

828.

“tassā te naccamānāya, aṅgamaṅgehi sabbaso.

dibbā gandhā pavāyanti, sucigandhā manoramā..

829.

“vivattamānā kāyena, yā veṇīsu piḷandhanā.

tesaṁ suyyati nigghoso, turiye pañcaṅgike yathā..

830.

“vaṭaṁsakā vātadhutā, vātena sampakampitā.

tesaṁ suyyati nigghoso, turiye pañcaṅgike yathā..

831.

“yāpi te sirasmiṁ mālā, sucigandhā manoramā.

vāti gandho disā sabbā, rukkho mañjūsako yathā..

832.

“ghāyase taṁ sucigandhaṁ, rūpaṁ passasi amānusaṁ.

devate pucchitācikkha, kissa kammassidaṁ phalan”-ti..

833.

“dāsī ahaṁ pure āsiṁ, gayāyaṁ brāhmaṇassahaṁ.

appapuññā alakkhikā, rajjumālāti maṁ viduṁ {vidū (syā0 pī0 ka0)}..

834.

“akkosānaṁ vadhānañca, tajjanāya ca uggatā {ukkatā (sī0 syā0)}.

kuṭaṁ gahetvā nikkhamma, agañchiṁ {āgacchiṁ (syā0 ka0), agacchiṁ (pī0), gacchiṁ (sī0)} udahāriyā {udakahāriyā (sī0)}..

835.

“vipathe kuṭaṁ nikkhipitvā, vanasaṇḍaṁ upāgamiṁ.

idhevāhaṁ marissāmi, ko attho {kvatthosi (ka0), kīvatthopi (syā0)} jīvitena me..

836.

“daḷhaṁ pāsaṁ karitvāna, āsumbhitvāna pādape.

tato disā vilokesiṁ,ko nu kho vanamassito..

837.

“tatthaddasāsiṁ sambuddhaṁ, sabbalokahitaṁ muniṁ.

nisinnaṁ rukkhamūlasmiṁ, jhāyantaṁ akutobhayaṁ..

838.

“tassā me ahu saṁvego, abbhuto lomahaṁsano.

ko nu kho vanamassito, manusso udāhu devatā..

839.

“pāsādikaṁ pasādanīyaṁ, vanā nibbanamāgataṁ.

disvā mano me pasīdi, nāyaṁ yādisakīdiso..

840.

“guttindriyo jhānarato, abahiggatamānaso.

hito sabbassa lokassa, buddho ayaṁ {soyaṁ (sī0)} bhavissati..

841.

“bhayabheravo durāsado, sīhova guhamassito.

dullabhāyaṁ dassanāya, pupphaṁ odumbaraṁ yathā..

842.

“so maṁ mudūhi vācāhi, ālapitvā tathāgato.

rajjumāleti maṁvoca, saraṇaṁ gaccha tathāgataṁ..

843.

“tāhaṁ giraṁ suṇitvāna, nelaṁ atthavatiṁ suciṁ.

saṇhaṁ muduñca vagguñca, sabbasokāpanūdanaṁ..

844.

“kallacittañca maṁ ñatvā, pasannaṁ suddhamānasaṁ.

hito sabbassa lokassa, anusāsi tathāgato..

845.

“idaṁ dukkhanti maṁvoca, ayaṁ dukkhassa sambhavo.

dukkha {ayaṁ (sī0 syā0 pī0)} nirodho maggo ca {dukkhanirodho ca (syā0)}, añjaso amatogadho..

846.

“anukampakassa kusalassa, ovādamhi ahaṁ ṭhitā.

ajjhagā amataṁ santiṁ, nibbānaṁ padamaccutaṁ..

847.

“sāhaṁ avaṭṭhitāpemā, dassane avikampinī.

mūlajātāya saddhāya, dhītā buddhassa orasā..

848.

“sāhaṁ ramāmi kīḷāmi, modāmi akutobhayā.

dibbamālaṁ dhārayāmi, pivāmi madhumaddavaṁ..

849.

“saṭṭhituriyasahassāni, paṭibodhaṁ karonti me.

āḷambo gaggaro bhīmo, sādhuvādī ca saṁsayo..

850.

“pokkharo ca suphasso ca, vīṇāmokkhā ca nāriyo.

nandā ceva sunandā ca, soṇadinnā sucimhitā..

851.

“alambusā missakesī ca, puṇḍarīkātidāruṇī { ... ticāruṇī (sī0)}.

eṇīphassā suphassā {supassā (syā0 pī0 ka0)} ca, subhaddā {saṁbhaddā (ka0)} muduvādinī..

852.

“etā caññā ca seyyāse, accharānaṁ pabodhikā.

tā maṁ kālenupāgantvā, abhibhāsanti devatā..

853.

“handa naccāma gāyāma, handa taṁ ramayāmase.

nayidaṁ akatapuññānaṁ, katapuññānamevidaṁ..

854.

“asokaṁ nandanaṁ rammaṁ, tidasānaṁ mahāvanaṁ.

sukhaṁ akatapuññānaṁ, idha natthi parattha ca..

855.

“sukhañca katapuññānaṁ, idha ceva parattha ca.

tesaṁ sahabyakāmānaṁ, kattabbaṁ kusalaṁ bahuṁ.

katapuññā hi modanti, sagge bhogasamaṅgino..

856.

“bahūnaṁ vata atthāya, uppajjanti tathāgatā.

dakkhiṇeyyā manussānaṁ, puññakhettānamākarā.

yattha kāraṁ karitvāna, sagge modanti dāyakā” ti..

rajjumālāvimānaṁ dvādasamaṁ.

mañjiṭṭhakavaggo catuttho niṭṭhito.

tassuddānaṁ --

mañjiṭṭhā pabhassarā nāgā, alomākañjikadāyikā.

vihāracaturitthambā, pītā ucchuvandanarajjumālā ca.

vaggo tena pavuccatīti..

itthivimānaṁ samattaṁ.

2. purisavimānaṁ

5. mahārathavaggo

1. maṇḍūkadevaputtavimānavatthu

857.

“ko me vandati pādāni, iddhiyā yasasā jalaṁ.

abhikkantena vaṇṇena, sabbā obhāsayaṁ disā” ti..

858.

“maṇḍūkohaṁ pure āsiṁ, udake vārigocaro.

tava dhammaṁ suṇantassa, avadhī vacchapālako..

859.

“muhuttaṁ cittapasādassa, iddhiṁ passa yasañca me.

ānubhāvañca me passa, vaṇṇaṁ passa jutiñca me..

860.

“ye ca te dīghamaddhānaṁ, dhammaṁ assosuṁ gotama.

pattā te acalaṭṭhānaṁ, yattha gantvā na socare” ti..

maṇḍūkadevaputtavimānaṁ paṭhamaṁ.

2. revatīvimānavatthu

861.

{dha0 pa0 219 dhammapade} “cirappavāsiṁ purisaṁ, dūrato sotthimāgataṁ.

ñātimittā suhajjā ca, abhinandanti āgataṁ.

862.

{dha0 pa0 220 dhammapade} “tatheva katapuññampi, asmā lokā paraṁ gataṁ.

puññāni paṭigaṇhanti, piyaṁ ñātīva āgataṁ..

863.

{pe0 va0 714}“uṭṭhehi revate supāpadhamme, apārutadvāre {apārubhaṁ dvāraṁ (sī0 syā0), apārutadvāraṁ (pī0 ka0)} adānasīle.

nessāma taṁ yattha thunanti duggatā, samappitā nerayikā dukkhenā” ti..

864.

icceva {iccevaṁ (syā0 ka0)} vatvāna yamassa dūtā, te dve yakkhā lohitakkhā brahantā.

paccekabāhāsu gahetvā revataṁ, pakkāmayuṁ devagaṇassa santike..

865.

“ādiccavaṇṇaṁ ruciraṁ pabhassaraṁ, byamhaṁ subhaṁ kañcanajālachannaṁ.

kassetamākiṇṇajanaṁ vimānaṁ, sūriyassa raṁsīriva jotamānaṁ..

866.

“nārīgaṇā candanasāralittā {candanasārānulittā (syā0)}, ubhato vimānaṁ upasobhayanti.

taṁ dissati sūriyasamānavaṇṇaṁ, ko modati saggapatto vimāne” ti..

867.

“bārāṇasiyaṁ nandiyo nāmāsi, upāsako amaccharī dānapati vadaññū.

tassetamākiṇṇajanaṁ vimānaṁ, sūriyassa raṁsīriva jotamānaṁ..

868.

“nārīgaṇā candanasāralittā, ubhato vimānaṁ upasobhayanti.

taṁ dissati sūriyasamānavaṇṇaṁ, so modati saggapatto vimāne” ti..

869.

“nandiyassāhaṁ bhariyā, agārinī sabbakulassa issarā.

bhattu vimāne ramissāmi dānahaṁ, na patthaye nirayaṁ dassanāyā” ti..

870.

“eso te nirayo supāpadhamme, puññaṁ tayā akataṁ jīvaloke.

na hi maccharī rosako pāpadhammo, saggūpagānaṁ labhati sahabyatan”-ti..

871.

“kiṁ nu gūthañca muttañca, asucī paṭidissati.

duggandhaṁ kimidaṁ mīḷhaṁ, kimetaṁ upavāyatī” ti..

872.

“esa saṁsavako nāma, gambhīro sataporiso.

yattha vassasahassāni, tuvaṁ paccasi revate” ti..

873.

“kiṁ nu kāyena vācāya, manasā dukkaṭaṁ kataṁ.

kena saṁsavako laddho, gambhīro sataporiso” ti..

874.

“samaṇe brāhmaṇe cāpi, aññe vāpi vanibbake {vaṇibbake (syā0 ka0)}.

musāvādena vañcesi, taṁ pāpaṁ pakataṁ tayā..

875.

“tena saṁsavako laddho, gambhīro sataporiso.

tattha vassasahassāni, tuvaṁ paccasi revate..

876.

“hatthepi chindanti athopi pāde, kaṇṇepi chindanti athopi nāsaṁ.

athopi kākoḷagaṇā samecca, saṅgamma khādanti viphandamānan”-ti..

877.

“sādhu kho maṁ paṭinetha, kāhāmi kusalaṁ bahuṁ.

dānena samacariyāya, saṁyamena damena ca.

yaṁ katvā sukhitā honti, na ca pacchānutappare” ti..

878.

“pure tuvaṁ pamajjitvā, idāni paridevasi.

sayaṁ katānaṁ kammānaṁ, vipākaṁ anubhossasī” ti..

879.

“ko devalokato manussalokaṁ, gantvāna puṭṭho me evaṁ vadeyya.

`nikkhittadaṇḍesu dadātha dānaṁ, acchādanaṁ seyya {sayana (sī0)} mathannapānaṁ.

nahi maccharī rosako pāpadhammo, saggūpagānaṁ labhati sahabyataṁ'..

880.

“sāhaṁ nūna ito gantvā, yoniṁ laddhāna mānusiṁ.

vadaññū sīlasampannā, kāhāmi kusalaṁ bahuṁ.

dānena samacariyāya, saṁyamena damena ca..

881.

“ārāmāni ca ropissaṁ, dugge saṅkamanāni ca.

papañca udapānañca, vippasannena cetasā..

882.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāgataṁ..

883.

“uposathaṁ upavasissaṁ, sadā sīlesu saṁvutā.

na ca dāne pamajjissaṁ, sāmaṁ diṭṭhamidaṁ mayā” ti.

884.

iccevaṁ vippalapantiṁ, phandamānaṁ tato tato.

khipiṁsu niraye ghore, uddhapādaṁ avaṁsiraṁ..

885.

“ahaṁ pure maccharinī ahosiṁ, paribhāsikā samaṇabrāhmaṇānaṁ.

vitathena ca sāmikaṁ vañcayitvā, paccāmahaṁ niraye ghorarūpe” ti..

revatīvimānaṁ dutiyaṁ.

3. chattamāṇavakavimānavatthu

886.

“ye vadataṁ pavaro manujesu, sakyamunī bhagavā katakicco.

pāragato balavīriyasamaṅgī {balavīrasamaṅgī (ka0)}, taṁ sugataṁ saraṇatthamupehi..

887.

“rāgavirāgamanejamasokaṁ, dhammamasaṅkhatamappaṭikūlaṁ.

madhuramimaṁ paguṇaṁ suvibhattaṁ, dhammamimaṁ saraṇatthamupehi..

888.

“yattha ca dinna mahapphalamāhu, catūsu sucīsu purisayugesu.

aṭṭha ca puggaladhammadasā te, saṅghamimaṁ saraṇatthamupehi..

889.

“na tathā tapati nabhe sūriyo, cando ca na bhāsati na phusso.

yathā atulamidaṁ mahappabhāsaṁ, ko nu tvaṁ tidivā mahiṁ upāgā..

890.

“chindati raṁsī pabhaṅkarassa, sādhikavīsatiyojanāni ābhā.

rattimapi yathā divaṁ karoti, parisuddhaṁ vimalaṁ subhaṁ vimānaṁ..

891.

“bahupadumavicitrapuṇḍarīkaṁ, vokiṇṇaṁ kusumehi nekacittaṁ.

arajavirajahemajālachannaṁ, ākāse tapati yathāpi sūriyo..

892.

“rattambarapītavasasāhi, agarupiyaṅgucandanussadāhi.

kañcanatanusannibhattacāhi, paripūraṁ gaganaṁva tārakāhi..

893.

“naranāriyo {naranārī (ka0), nāriyo (?)} bahuketthanekavaṇṇā, kusumavibhūsitābharaṇettha sumanā.

anilapamuñcitā pavanti {pavāyanti (ka0)} surabhiṁ, tapaniyavitatā suvaṇṇachannā {suvaṇṇacchādanā (sī0)}..

894.

“kissa saṁyamassa {samadamassa (sī0)} ayaṁ vipāko, kenāsi kammaphalenidhūpapanno.

yathā ca te adhigatamidaṁ vimānaṁ, tadanupadaṁ avacāsi iṅgha puṭṭho” ti..

895.

“sayamidha {yamidha (sī0 syā0 pī0)} pathe samecca māṇavena, satthānusāsi anukampamāno.

tava ratanavarassa dhammaṁ sutvā, karissāmīti ca bravittha chatto..

896.

“jinavarapavaraṁ {jinapavaraṁ (syā0 ka0)} upehi {upemi (bahūsu)} saraṇaṁ, dhammañcāpi tatheva bhikkhusaṅghaṁ.

noti paṭhamaṁ avocahaṁ {avocāhaṁ (sī0 syā0 ka0)} bhante, pacchā te vacanaṁ tathevakāsiṁ..

897.

“mā ca pāṇavadhaṁ vividhaṁ carassu asuciṁ,

na hi pāṇesu asaññataṁ avaṇṇayiṁsu sappaññā.

noti paṭhamaṁ avocahaṁ bhante,

pacchā te vacanaṁ tathevakāsiṁ..

898.

“mā ca parajanassa rakkhitampi, ādātabbamamaññitho {mamaññittha (sī0 pī0)} adinnaṁ.

noti paṭhamaṁ avocahaṁ bhante, pacchā vacanaṁ tathevakāsiṁ..

899.

“mā ca parajanassa rakkhitāyo, parabhariyā agamā anariyametaṁ.

noti paṭhamaṁ avocahaṁ bhante, pacchā te vacanaṁ tathevakāsiṁ.

900.

“mā ca vitathaṁ aññathā abhāṇi,

na hi musāvādaṁ avaṇṇayiṁsu sappaññā.

noti paṭhamaṁ avocahaṁ bhante, pacchā te vacanaṁ tathevakāsiṁ..

901.

“yena ca purisassa apeti saññā, taṁ majjaṁ parivajjayassu sabbaṁ.

noti paṭhamaṁ avocahaṁ bhante, pacchā te vacanaṁ tathevakāsiṁ..

902.

“svāhaṁ idha pañca sikkhā karitvā, paṭipajjitvā tathāgatassa dhamme.

dvepathamagamāsiṁ coramajjhe, te maṁ tattha vadhiṁsu bhogahetu..

903.

“ettakamidaṁ anussarāmi kusalaṁ, tato paraṁ na me vijjati aññaṁ.

tena sucaritena kammunāhaṁ {kammanāhaṁ (sī0)}, uppanno {upapanno (bahūsu)} tidivesu kāmakāmī..

904.

“passa khaṇamuhuttasaññamassa, anudhammappaṭipattiyā vipākaṁ.

jalamiva yasasā samekkhamānā, bahukā maṁ pihayanti hīnakammā..

905.

“passa katipayāya desanāya, sugatiñcamhi gato sukhañca patto.

ye ca te satataṁ suṇanti dhammaṁ, maññe te amataṁ phusanti khemaṁ..

906.

“appampi kataṁ mahāvipākaṁ, vipulaṁ hoti {vipulaphalaṁ (ka0)} tathāgatassa dhamme.

passa katapuññatāya chatto, obhāseti pathaviṁ yathāpi sūriyo..

907.

“kimidaṁ kusalaṁ kimācarema, icceke hi samecca mantayanti.

te mayaṁ punareva {punapi (?)} laddha mānusattaṁ, paṭipannā viharemu sīlavanto..

908.

“bahukāro anukampako ca satthā, iti me sati agamā divā divassa.

svāhaṁ upagatomhi saccanāmaṁ, anukampassu punapi suṇemu {suṇoma (sī0), suṇomi (syā0)} dhammaṁ..

909.

“ye cidha {yedha (sī0 syā0 pī0), ye idha (ka0)} pajahanti kāmarāgaṁ, bhavarāgānusayañca pahāya mohaṁ.

na ca te punamupenti gabbhaseyyaṁ, parinibbānagatā hi sītibhūtā” ti..

chattamāṇavakavimānaṁ tatiyaṁ.

4. kakkaṭakarasadāyakavimānavatthu

910.

“uccamidaṁ maṇithūṇaṁ vimānaṁ, samantato dvādasa yojanāni.

kūṭāgārā sattasatā uḷārā, veḷuriyathambhā rucakatthatā {ruciratthatā (syā0 ka0) 646 gāthāyaṁ “rucakupakiṇṇaṁ” ti padassa saṁvaṇṇanā passitabbā} subhā..

911.

“tatthacchasi pivasi khādasi ca, dibbā ca vīṇā pavadanti vagguṁ {vaggu (sī0 ka0), vaggū (syā0)}.

dibbā rasā kāmaguṇettha pañca, nāriyo ca naccanti suvaṇṇachannā..

912.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

913.

“pucchāmi taṁ deva mahānubhāva, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

914.

so devaputto attamano, moggallānena pucchito.

pañhaṁ puṭṭho viyākāsi, yassa kammassidaṁ phalaṁ..

915.

“satisamuppādakaro, dvāre kakkaṭako ṭhito.

niṭṭhito jātarūpassa, sobhati dasapādako..

916.

“tena metādiso vaṇṇo, tena me idha mijjhati.

uppajjanti ca me bhogā, ye keci manaso piyā..

917.

“akkhāmi te bhikkhu mahānubhāva, manussabhūto yamakāsi puññaṁ.

tenamhi evaṁ jalitānubhāvo, vaṇṇo ca me sabbadisā pabhāsatī” ti..

kakkaṭakarasadāyakavimānaṁ catutthaṁ.

(anantaraṁ pañcavimānaṁ yathā kakkaṭakarasadāyakavimānaṁ tathā vitthāretabbaṁ)

5. dvārapālavimānavatthu

918.

“uccamidaṁ maṇithūṇaṁ vimānaṁ, samantato dvādasa yojanāni.

kūṭāgārā sattasatā uḷārā, veḷuriyathambhā rucakatthatā subhā..

919.

“tatthacchasi pivasi khādasi ca, dibbā ca vīṇā pavadanti vagguṁ.

dibbā rasā kāmaguṇettha pañca, nāriyo ca naccanti suvaṇṇachannā..

920.

“kena tetādiso vaṇṇo ...pe0 ... vaṇṇo ca te sabbadisā pabhāsatī” ti..

922.

so devaputto attamano, moggallānena pucchito.

pañhaṁ puṭṭho viyākāsi, yassa kammassidaṁ phalaṁ..

923.

“dibbaṁ mamaṁ vassasahassamāyu, vācābhigītaṁ manasā pavattitaṁ.

ettāvatā ṭhassati puññakammo, dibbehi kāmehi samaṅgibhūto..

924.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

dvārapālavimānaṁ pañcamaṁ.

6. paṭhamakaraṇīyavimānavatthu

926.

“uccamidaṁ maṇithūṇaṁ vimānaṁ, samantato dvādasa yojanāni.

kūṭāgārā sattasatā uḷārā, veḷuriyathambhā rucakatthatā subhā..

927.

“tatthacchasi pivasi khādasi ca, dibbā ca vīṇā pavadanti vagguṁ.

dibbā rasā kāmaguṇettha pañca, nāriyo ca naccanti suvaṇṇachannā..

928.

“kena tetādiso vaṇṇo ...pe0 ...

vaṇṇo ca te sabbadisā pabhāsatī” ti..

930.

so devaputto attamano ...pe0 ...yassa kammassidaṁ phalaṁ..

931.

“karaṇīyāni puññāni, paṇḍitena vijānatā.

sammaggatesu buddhesu, yattha dinnaṁ mahapphalaṁ..

932.

“atthāya vata me buddho, araññā gāmamāgato.

tattha cittaṁ pasādetvā, tāvatiṁsūpago ahaṁ {ahuṁ (sī0)}..

933.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

paṭhamakaraṇīyavimānaṁ chaṭṭhaṁ.

7. dutiyakaraṇīyavimānavatthu

935.

“uccamidaṁ maṇithūṇaṁ vimānaṁ, samantato dvādasa yojanāni.

kūṭāgārā sattasatā uḷārā, veḷuriyathambhā rucakatthatā subhā..

936.

“tatthacchasi pivasi khādasi ca, dibbā ca vīṇā pavadanti vagguṁ.

dibbā rasā kāmaguṇettha pañca, nāriyo ca naccanti suvaṇṇachannā..

937.

“kena tetādiso vaṇṇo ...pe0 ... vaṇṇo ca te sabbadisā pabhāsatī” ti..

939.

so devaputto attamano ...pe0 ... yassa kammassidaṁ phalaṁ..

940.

“karaṇīyāni puññāni, paṇḍitena vijānatā.

sammaggatesu bhikkhūsu, yattha dinnaṁ mahapphalaṁ..

941.

“atthāya vata me bhikkhu, araññā gāmamāgato.

tattha cittaṁ pasādetvā, tāvatiṁsūpago ahaṁ..

942.

“tena metādiso vaṇṇo ...pe0 ...

vaṇṇo ca me sabbadisā pabhāsatī” ti..

dutiyakaraṇīyavimānaṁ sattamaṁ.

8. paṭhamasūcivimānavatthu

944.

“uccamidaṁ maṇithūṇaṁ vimānaṁ, samantato dvādasa yojanāni.

kūṭāgārā sattasatā uḷārā, veḷuriyathambhā rucakatthatā subhā..

945.

“tatthacchasi pivasi khādasi ca, dibbā ca vīṇā pavadanti vagguṁ.

dibbā rasā kāmaguṇettha pañca, nāriyo ca naccanti suvaṇṇachannā..

946.

“kena tetādiso vaṇṇo ...pe0 ... vaṇṇo ca te sabbadisā pabhāsatī” ti..

948.

so devaputto attamano ...pe0 ... yassa kammassidaṁ phalaṁ..

949.

“yaṁ dadāti na taṁ hoti,

yañceva dajjā tañceva seyyo.

sūci dinnā sūcimeva seyyo..

950.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

paṭhamasūcivimānaṁ aṭṭhamaṁ.

9. dutiyasūcivimānavatthu

952.

“uccamidaṁ maṇithūṇaṁ vimānaṁ, samantato dvādasa yojanāni.

kūṭāgārā sattasatā uḷārā, veḷuriyathambhā rucakatthatā subhā..

953.

“tatthacchasi pivasi khādasi ca, dibbā ca vīṇā pavadanti vagguṁ.

dibbā rasā kāmaguṇettha pañca, nāriyo ca naccanti suvaṇṇachannā..

954.

“kena tetādiso vaṇṇo ...pe0 ... vaṇṇo ca te sabbadisā pabhāsatī” ti..

956.

so devaputto attamano ...pe0 ... yassa kammassidaṁ phalaṁ..

957.

“ahaṁ manussesu manussabhūto,purimajātiyā manussaloke..

958.

“addasaṁ virajaṁ bhikkhuṁ, vippasannamanāvilaṁ.

tassa adāsahaṁ sūciṁ, pasanno sehi pāṇibhi..

959.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

dutiyasūcivimānaṁ navamaṁ.

10. paṭhamanāgavimānavatthu

961.

“susukkakhandhaṁ abhiruyha nāgaṁ, akācinaṁ dantiṁ baliṁ mahājavaṁ.

abhiruyha gajavaraṁ {gajaṁ varaṁ (syā0)} sukappitaṁ, idhāgamā vehāyasaṁ antalikkhe..

962.

“nāgassa dantesu duvesu nimmitā, acchodakā paduminiyo suphullā.

padumesu ca turiyagaṇā pavajjare, imā ca naccanti manoharāyo..

963.

“deviddhipattosi mahānubhāvo, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

964.

so devaputto attamano, moggallānena pucchito.

pañhaṁ puṭṭho viyākāsi, yassa kammassidaṁ phalaṁ..

965.

“aṭṭheva muttapupphāni, kassapassa mahesino {bhagavato (syā0 ka0)}.

thūpasmiṁ abhiropesiṁ, pasanno sehi pāṇibhi..

966.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

paṭhamanāgavimānaṁ dasamaṁ.

11. dutiyanāgavimānavatthu

968.

“mahantaṁ nāgaṁ abhiruyha, sabbasetaṁ gajuttamaṁ.

vanā vanaṁ anupariyāsi, nārīgaṇapurakkhato.

obhāsento disā sabbā, osadhī viya tārakā..

969.

“kena tetādiso vaṇṇo ...pe0 ...vaṇṇo ca te sabbadisā pabhāsatī” ti..

971.

so devaputto attamano, vaṅgīseneva pucchito.

pañhaṁ puṭṭho viyākāsi, yassa kammassidaṁ phalaṁ..

972.

“ahaṁ manussesu manussabhūto, upāsako cakkhumato ahosiṁ.

pāṇātipātā virato ahosiṁ, loke adinnaṁ parivajjayissaṁ..

973.

“amajjapo no ca musā abhāṇiṁ {abhāsiṁ (sī0 ka0)}, sakena dārena ca tuṭṭho ahosiṁ.

annañca pānañca pasannacitto, sakkacca dānaṁ vipulaṁ adāsiṁ..

974.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

dutiyanāgavimānaṁ ekādasamaṁ.

12. tatiyanāgavimānavatthu

976.

“ko nu dibbena yānena, sabbasetena hatthinā.

turiyatāḷitanigghoso, antalikkhe mahīyati..

977.

“devatā nusi gandhabbo, adu {ādu (sī0 syā0)} sakko purindado.

ajānantā taṁ pucchāma, kathaṁ jānemu taṁ mayan”-ti..

978.

“namhi devo na gandhabbo, nāpi {nāmhi (ka0)} sakko purindado.

sudhammā nāma ye devā, tesaṁ aññataro ahan”-ti..

979.

“pucchāma devaṁ sudhammaṁ {deva sudhamma (syā0), deva sudhammaṁ (ka0)}, puthuṁ katvāna añjaliṁ.

kiṁ katvā mānuse kammaṁ, sudhammaṁ upapajjatī” ti..

980.

“ucchāgāraṁ tiṇāgāraṁ, vatthāgārañca yo dade.

tiṇṇaṁ aññataraṁ datvā, sudhammaṁ upapajjatī” ti..

tatiyanāgavimānaṁ dvādasamaṁ.

13. cūḷarathavimānavatthu

981.

“daḷhadhammā nisārassa, dhanuṁ olubbha tiṭṭhasi.

khattiyo nusi rājañño, adu luddo vanecaro” ti {vanācaroti (syā0 ka0)}..

982.

“assakādhipatissāhaṁ, bhante putto vanecaro.

nāmaṁ me bhikkhu te brūmi, sujāto iti maṁ vidū {viduṁ (sī0)}..

983.

“mige gavesamānohaṁ, ogāhanto brahāvanaṁ.

migaṁ tañceva {migaṁ gantveva (syā0), migavadhañca (ka0)} nāddakkhiṁ, tañca disvā ṭhito ahan”-ti..

984.

“svāgataṁ te mahāpuñña, atho te adurāgataṁ.

etto udakamādāya, pāde pakkhālayassu te..

985.

“idampi pānīyaṁ sītaṁ, ābhataṁ girigabbharā.

rājaputta tato pitvā {pītvā (sī0 syā0)}, santhatasmiṁ upāvisā” ti..

986.

“kalyāṇī vata te vācā, savanīyā mahāmuni.

nelā atthavatī {catthavatī (sī0)} vaggu, mantvā {mantā (syā0 pī0 ka0)} atthañca bhāsasi {bhāsase (sī0)}..

987.

“kā te rati vane viharato, isinisabha vadehi puṭṭho.

tava vacanapathaṁ nisāmayitvā, atthadhammapadaṁ samācaremase” ti..

988.

“ahiṁsā sabbapāṇīnaṁ, kumāramhāka ruccati.

theyyā ca aticārā ca, majjapānā ca ārati..

989.

“ārati samacariyā ca, bāhusaccaṁ kataññutā.

diṭṭheva dhamme pāsaṁsā, dhammā ete pasaṁsiyāti..

990.

“santike maraṇaṁ tuyhaṁ, oraṁ māsehi pañcahi.

rājaputta vijānāhi, attānaṁ parimocayā” ti..

991.

“katamaṁ svāhaṁ janapadaṁ gantvā, kiṁ kammaṁ kiñca porisaṁ.

kāya vā pana vijjāya, bhaveyyaṁ ajarāmaro” ti..

992.

“na vijjate so padeso, kammaṁ vijjā ca porisaṁ.

yattha gantvā bhave macco, rājaputtājarāmaro..

993.

“mahaddhanā mahābhogā, raṭṭhavantopi khattiyā.

pahūtadhanadhaññāse, tepi no {tepi na (bahūsu)} ajarāmarā..

994.

“yadi te sutā andhakaveṇḍuputtā {andhakaveṇhuputtā (sī0), aṇḍakaveṇḍaputtā (syā0 ka0)}, sūrā vīrā vikkantappahārino.

tepi āyukkhayaṁ pattā, viddhastā sassatīsamā..

995.

“khattiyā brāhmaṇā vessā, suddā caṇḍālapukkusā.

ete caññe ca jātiyā, tepi no ajarāmarā..

996.

“ye mantaṁ parivattenti, chaḷaṅgaṁ brahmacintitaṁ.

ete caññe ca vijjāya, tepi no ajarāmarā..

997.

“isayo cāpi ye santā, saññatattā tapassino.

sarīraṁ tepi kālena, vijahanti tapassino..

998.

“bhāvitattāpi arahanto, katakiccā anāsavā.

nikkhipanti imaṁ dehaṁ, puññapāpaparikkhayā” ti..

999.

“subhāsitā atthavatī, gāthāyo te mahāmuni.

nijjhattomhi subhaṭṭhena, tvañca me saraṇaṁ bhavā” ti..

1000.

“mā maṁ tvaṁ saraṇaṁ gaccha, tameva saraṇaṁ vaja {bhaja (ka0)}.

sakyaputtaṁ mahāvīraṁ, yamahaṁ saraṇaṁ gato” ti..

1001.

“katarasmiṁ so janapade, satthā tumhāka mārisa.

ahampi daṭṭhuṁ gacchissaṁ, jinaṁ appaṭipuggalan”-ti..

1002.

“puratthimasmiṁ janapade, okkākakulasambhavo.

tatthāsi purisājañño, so ca kho parinibbuto” ti..

1003.

“sace hi buddho tiṭṭheyya, satthā tumhāka mārisa.

yojanāni sahassāni, gaccheyyaṁ {gacche (syā0 pī0 ka0)} payirupāsituṁ..

1004.

“yato ca kho {yatā kho (pī0 ka0)} parinibbuto, satthā tumhāka mārisa.

nibbutampi {parinibbutaṁ (syā0 ka0)} mahāvīraṁ, gacchāmi saraṇaṁ ahaṁ..

1005.

“upemi saraṇaṁ buddhaṁ, dhammañcāpi anuttaraṁ.

saṅghañca naradevassa, gacchāmi saraṇaṁ ahaṁ..

1006.

“pāṇātipātā viramāmi khippaṁ, loke adinnaṁ parivajjayāmi.

amajjapo no ca musā bhaṇāmi, sakena dārena ca homi tuṭṭho” ti..

1007.

“sahassaraṁsīva yathā mahappabho, disaṁ yathā bhāti nabhe anukkamaṁ.

tathāpakāro {tathappakāro (sī0 syā0)} tavāyaṁ {tavayaṁ (sī0 pī0)} mahāratho, samantato yojanasattamāyato..

1008.

“suvaṇṇapaṭṭehi samantamotthaṭo, urassa muttāhi maṇīhi cittito.

lekhā suvaṇṇassa ca rūpiyassa ca, sobhenti veḷuriyamayā sunimmitā..

1009.

“sīsañcidaṁ veḷuriyassa nimmitaṁ, yugañcidaṁ lohitakāya cittitaṁ.

yuttā suvaṇṇassa ca rūpiyassa ca, sobhanti assā ca ime manojavā..

1010.

“so tiṭṭhasi hemarathe adhiṭṭhito, devānamindova sahassavāhano.

pucchāmi tāhaṁ yasavanta kovidaṁ {kovida (ka0)}, kathaṁ tayā laddho ayaṁ uḷāro” ti..

1011.

“sujāto nāmahaṁ bhante, rājaputto pure ahuṁ.

tvañca maṁ anukampāya, saññamasmiṁ nivesayi..

1012.

“khīṇāyukañca maṁ ñatvā, sarīraṁ pādāsi satthuno.

imaṁ sujāta pūjehi, taṁ te atthāya hehiti..

1013.

“tāhaṁ gandhehi mālehi, pūjayitvā samuyyuto.

pahāya mānusaṁ dehaṁ, upapannomhi nandanaṁ..

1014.

“nandane ca vane {nandanopavane (sī0), nandane pavane (syā0 ka0)} ramme, nānādijagaṇāyute.

ramāmi naccagītehi, accharāhi purakkhato” ti..

cūḷarathavimānaṁ terasamaṁ.

14. mahārathavimānavatthu

1015.

“sahassayuttaṁ hayavāhanaṁ subhaṁ, āruyhimaṁ sandanaṁ nekacittaṁ.

uyyānabhūmiṁ abhito anukkamaṁ, purindado bhūtapatīva vāsavo..

1016.

“sovaṇṇamayā te rathakubbarā ubho, phalehi {thalehi (sī0)} aṁsehi atīva saṅgatā.

sujātagumbā naravīraniṭṭhitā, virocatī pannaraseva cando..

1017.

“suvaṇṇajālāvatato ratho ayaṁ, bahūhi nānāratanehi cittito.

sunandighoso ca subhassaro ca, virocatī cāmarahatthabāhubhi..

1018.

“imā ca nābhyo manasābhinimmitā, rathassa pādantaramajjhabhūsitā.

imā ca nābhyo satarājicittitā, sateratā vijjurivappabhāsare..

1019.

“anekacittāvatato ratho ayaṁ, puthū ca nemī ca sahassaraṁsiko.

tesaṁ saro suyyati {sūyati (sī0)} vaggurūpo, pañcaṅgikaṁ turiyamivappavāditaṁ..

1020.

“sirasmiṁ cittaṁ maṇicandakappitaṁ, sadā visuddhaṁ ruciraṁ pabhassaraṁ.

suvaṇṇarājīhi atīva saṅgataṁ, veḷuriyarājīva atīva sobhati..

1021.

“ime ca vāḷī maṇicandakappitā, ārohakambū sujavā brahūpamā..

brahā mahantā balino mahājavā, mano tavaññāya tatheva siṁsare {sabbare (ka0), sappare (?)}..

1022.

“ime ca sabbe sahitā catukkamā, mano tavaññāya tatheva siṁsare.

samaṁ vahantā mudukā anuddhatā, āmodamānā turagāna {turaṅgāna (ka0)} muttamā..

1023.

“dhunanti vagganti patanti {pavattanti (pī0 ka0)} cambare, abbhuddhunantā sukate piḷandhane.

tesaṁ saro suyyati vaggurūpo, pañcaṅgikaṁ turiyamivappavāditaṁ..

1024.

“rathassa ghoso apiḷandhanāna ca, khurassa nādo {nādī (syā0), nādi (pī0 ka0)} abhihiṁsanāya ca.

ghoso suvaggū samitassa suyyati, gandhabbatūriyāni vicitrasaṁvane..

1025.

“rathe ṭhitā tā migamandalocanā, āḷārapamhā hasitā piyaṁvadā.

veḷuriyajālāvatatā tanucchavā, sadeva gandhabbasūraggapūjitā..

1026.

“tā rattarattambarapītavāsasā, visālanettā abhirattalocanā.

kule sujātā sutanū sucimhitā, rathe ṭhitā pañjalikā upaṭṭhitā..

1027.

“tā kambukeyūradharā suvāsasā, sumajjhimā ūruthanūpapannā.

vaṭṭaṅguliyo sumukhā sudassanā, rathe ṭhitā pañjalikā upaṭṭhitā..

1028.

“aññā suveṇī susu missakesiyo, samaṁ vibhattāhi pabhassarāhi ca.

anubbatā tā tava mānase ratā, rathe ṭhitā pañjalikā upaṭṭhitā..

1029.

“āveḷiniyo padumuppalacchadā, alaṅkatā candanasāravāsitā {vositā (syā0), bhūsitā (ka0)}.

anubbatā tā tava mānase ratā, rathe ṭhitā pañjalikā upaṭṭhitā..

1030.

“tā māliniyo padumuppalacchadā, alaṅkatā candanasāravāsitā.

anubbatā tā tava mānase ratā, rathe ṭhitā pañjalikā upaṭṭhitā..

1031.

“kaṇṭhesu te yāni piḷandhanāni, hatthesu pādesu tatheva sīse.

obhāsayantī dasa sabbaso disā, abbhuddayaṁ sāradikova bhāṇumā..

1032.

“vātassa vegena ca sampakampitā, bhujesu mālā apiḷandhanāni ca.

muñcanti ghosaṁ rūciraṁ suciṁ subhaṁ, sabbehi viññūhi sutabbarūpaṁ..

1033.

“uyyānabhūmyā ca duvaddhato ṭhitā, rathā ca nāgā tūriyāni ca saro.

tameva devinda pamodayanti, vīṇā yathā pokkharapattabāhubhi..

1034.

“imāsu vīṇāsu bahūsu vaggūsu, manuññarūpāsu hadayeritaṁ pītiṁ {hadayeritaṁ pati (sī0), hadayeritampi taṁ (syā0)}.

pavajjamānāsu atīva accharā, bhamanti kaññā padumesu sikkhitā..

1035.

“yadā ca gītāni ca vāditāni ca, naccāni cimāni {cemāni (sī0)} samenti ekato.

athettha naccanti athettha accharā, obhāsayantī ubhato varitthiyo..

1036.

“so modasi turiyagaṇappabodhano, mahīyamāno vajirāvudhoriva.

imāsu vīṇāsu bahūsu vaggūsu, manuññarūpāsu hadayeritaṁ pītiṁ..

1037.

“kiṁ tvaṁ pure kammamakāsi attanā, manussabhūto purimāya jātiyā.

uposathaṁ kaṁ vā {uposathaṁ kiṁ va (syā0)} tuvaṁ upāvasi, kaṁ {kiṁ (syā0)} dhammacariyaṁ vatamābhirocayi..

1038.

“nayīdamappassa katassa {nayidaṁ appassa katassa (sī0 syā0), sāsedaṁ appakatassa (ka0)} kammuno, pubbe suciṇṇassa uposathassa vā.

iddhānubhāvo vipulo ayaṁ tava, yaṁ devasaṅghaṁ abhirocase bhusaṁ..

1039.

“dānassa te idaṁ phalaṁ, atho sīlassa vā pana.

atho añjalikammassa, taṁ me akkhāhi pucchito” ti..

1040.

so devaputto attamano, moggallānena pucchito.

pañhaṁ puṭṭho viyākāsi, yassa kammassidaṁ phalanti..

1041.

“jitindriyaṁ buddhamanomanikkamaṁ, naruttamaṁ kassapamaggapuggalaṁ.

avāpurantaṁ amatassa dvāraṁ, devātidevaṁ satapuññalakkhaṇaṁ..

1042.

“tamaddasaṁ kuñjaramoghatiṇṇaṁ, suvaṇṇasiṅgīnadabimbasādisaṁ.

disvāna taṁ khippamahuṁ sucīmano, tameva disvāna subhāsitaddhajaṁ..

1043.

“tamannapānaṁ athavāpi cīvaraṁ, suciṁ paṇītaṁ rasasā upetaṁ.

pupphābhikkiṇamhi sake nivesane, patiṭṭhapesiṁ sa asaṅgamānaso..

1044.

“tamannapānena ca cīvarena ca, khajjena bhojjena ca sāyanena ca.

santappayitvā dvipadānamuttamaṁ, so saggaso devapure ramāmahaṁ..

1045.

“etenupāyena imaṁ niraggaḷaṁ, yaññaṁ yajitvā tividhaṁ visuddhaṁ.

pahāyahaṁ mānusakaṁ samussayaṁ, indūpamo {indassamo (syā0 ka0)} devapure ramāmahaṁ..

1046.

“āyuñca vaṇṇañca sukhaṁ balañca, paṇītarūpaṁ abhikaṅkhatā muni.

annañca pānañca bahuṁ susaṅkhataṁ, patiṭṭhapetabbamasaṅgamānase..

1047.

{kathā0 799}“nayimasmiṁ loke parasmiṁ {nayimasmiṁ vā loke parasmiṁ (kathāvatthu 799), nayimasmi loke va parasmi (?)} vā pana, buddhena seṭṭho va samo va vijjati.

āhuneyyānaṁ {yamāhuneyyānaṁ (ka0)} paramāhutiṁ gato, puññatthikānaṁ vipulapphalesinan”-ti..

mahārathavimānaṁ cuddasamaṁ.

mahārathavaggo pañcamo niṭṭhito.

tassuddānaṁ --

maṇḍūko revatī chatto, kakkaṭo dvārapālako.

dve karaṇīyā dve sūci, tayo nāgā ca dve rathā.

purisānaṁ paṭhamo vaggo pavuccatīti..

bhāṇavāraṁ tatiyaṁ niṭṭhitaṁ.

6. pāyāsivaggo

1. paṭhamaagāriyavimānavatthu

1048.

“yathā vanaṁ cittalataṁ pabhāsati {pakāsati (ka0)}, uyyānaseṭṭhaṁ tidasānamuttamaṁ.

tathūpamaṁ tuyhamidaṁ vimānaṁ, obhāsayaṁ tiṭṭhati antalikkhe..

1049.

“deviddhipattosi mahānubhāvo, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1050.

so devaputto attamano, moggallānena pucchito.

pañhaṁ puṭṭho viyākāsi, yassa kammassidaṁ phalaṁ..

1051.

“ahañca bhariyā ca manussaloke, opānabhūtā gharamāvasimha.

annañca pānañca pasannacittā, sakkacca dānaṁ vipulaṁ adamha..

1052.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

paṭhamaagāriyavimānaṁ paṭhamaṁ.

2. dutiyaagāriyavimānavatthu

1054.

“yathā vanaṁ cittalataṁ pabhāsati, uyyānaseṭṭhaṁ tidasānamuttamaṁ.

tathūpamaṁ tuyhamidaṁ vimānaṁ, obhāsayaṁ tiṭṭhati antalikkhe..

1055.

“deviddhipattosi mahānubhāvo, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1056.

so devaputto attamano ...pe0 ... yassa kammassidaṁ phalaṁ..

1057.

“ahañca bhariyā ca manussaloke, opānabhūtā gharamāvasimha.

annañca pānañca pasannacittā, sakkacca dānaṁ vipulaṁ adamha..

1058.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

dutiyaagāriyavimānaṁ dutiyaṁ.

3. phaladāyakavimānavatthu

1060.

“uccamidaṁ maṇithūṇaṁ vimānaṁ, samantato soḷasa yojanāni.

kūṭāgārā sattasatā uḷārā, veḷuriyathambhā rucakatthatā subhā..

1061.

“tatthacchasi pivasi khādasi ca, dibbā ca vīṇā pavadanti vagguṁ.

aṭṭhaṭṭhakā sikkhitā sādhurūpā, dibbā ca kaññā tidasacarā uḷārā.

naccanti gāyanti pamodayanti..

1062.

“deviddhipattosi mahānubhāvo, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1063.

so devaputto attamano ...pe0 ... yassa kammassidaṁ phalaṁ..

1064.

“phaladāyī phalaṁ vipulaṁ labhati, dadamujugatesu pasannamānaso.

so hi pamodati {modati (sī0 syā0 pī0)} saggagato tidive {tattha (ka0)}, anubhoti ca puññaphalaṁ vipulaṁ..

1065.

“tavevāhaṁ {tathevāhaṁ (sī0 syā0 pī0)} mahāmuni, adāsiṁ caturo phale..

1066.

“tasmā hi phalaṁ alameva dātuṁ, niccaṁ manussena sukhatthikena.

dibbāni vā patthayatā sukhāni, manussasobhaggatamicchatā vā..

1067.

“tena metādiso vaṇṇo ...pe0 ...

vaṇṇo ca me sabbadisā pabhāsatī” ti..

phaladāyakavimānaṁ tatiyaṁ.

4. paṭhamaupassayadāyakavimānavatthu

1069.

“cando yathā vigatavalāhake nabhe, obhāsayaṁ gacchati antalikkhe.

tathūpamaṁ tuyhamidaṁ vimānaṁ, obhāsayaṁ tiṭṭhati antalikkhe..

1070.

“deviddhipattosi mahānubhāvā, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1071.

so devaputto attamano ...pe0 ... yassa kammassidaṁ phalaṁ..

1072.

“ahañca bhariyā ca manussaloke, upassayaṁ arahato adamha.

annañca pānañca pasannacittā, sakkacca dānaṁ vipulaṁ adamha..

1073.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

paṭhamaupassayadāyakavimānaṁ catutthaṁ.

5. dutiyaupassayadāyakavimānavatthu

1075.

sūriyo yathā vigatavalāhake nabhe ...pe0 .....

(yathā purimavimānaṁ tathā vitthāretabbaṁ)..

1079.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

dutiyaupassayadāyakavimānaṁ pañcamaṁ.

6. bhikkhādāyakavimānavatthu

1081.

“uccamidaṁ maṇithūṇaṁ vimānaṁ, samantato dvādasa yojanāni.

kūṭāgārā sattasatā uḷārā, veḷuriyathambhā rucakatthatā subhā..

1082.

“deviddhipattosi mahānubhāvo, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1083.

so devaputto attamano ...pe0 ... yassa kammassidaṁ phalaṁ..

1084.

“ahaṁ manussesu manussabhūto, disvāna bhikkhuṁ tasitaṁ kilantaṁ.

ekāhaṁ bhikkhaṁ paṭipādayissaṁ, samaṅgi bhattena tadā akāsiṁ..

1085.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

bhikkhādāyakavimānaṁ chaṭṭhaṁ.

7. yavapālakavimānavatthu

1087.

“uccamidaṁ maṇithūṇaṁ vimānaṁ ...pe0 ... vaṇṇo ca te sabbadisā pabhāsatī” ti..

1089.

so devaputto attamano ...pe0 ... yassa kammassidaṁ phalaṁ..

1090.

“ahaṁ manussesu manussabhūto, ahosiṁ yavapālako.

addasaṁ virajaṁ bhikkhuṁ, vippasannamanāvilaṁ..

1091.

“tassa adāsahaṁ bhāgaṁ, pasanno sehi pāṇibhi.

kummāsapiṇḍaṁ datvāna, modāmi nandane vane..

1092.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

yavapālakavimānaṁ sattamaṁ.

8. paṭhamakuṇḍalīvimānavatthu

1094.

“alaṅkato malyadharo suvattho, sukuṇḍalī kappitakesamassu.

āmuttahatthābharaṇo yasassī, dibbe vimānamhi yathāpi candimā..

1095.

“dibbā ca vīṇā pavadanti vagguṁ, aṭṭhaṭṭhakā sikkhitā sādhurūpā.

dibbā ca kaññā tidasacarā uḷārā, naccanti gāyanti pamodayanti..

1096.

“deviddhipattosi mahānubhāvo, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1097.

so devaputto attamano ...pe0 ... yassa kammassidaṁ phalaṁ..

1098.

“ahaṁ manussesu manussabhūto, disvāna samaṇe sīlavante.

sampannavijjācaraṇe yasassī, bahussute taṇhakkhayūpapanne.

annañca pānañca pasannacitto, sakkacca dānaṁ vipulaṁ adāsiṁ..

1099.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

paṭhamakuṇḍalīvimānaṁ aṭṭhamaṁ.

9. dutiyakuṇḍalīvimānavatthu

1101.

“alaṅkato malyadharo suvattho, sukuṇḍalī kappitakesamassu.

āmuttahatthābharaṇo yasassī, dibbe vimānamhi yathāpi candimā..

1102.

“dibbā ca vīṇā pavadanti vagguṁ, aṭṭhaṭṭhakā sikkhitā sādhurūpā.

dibbā ca kaññā tidasacarā uḷārā, naccanti gāyanti pamodayanti..

1103.

“deviddhipattosi mahānubhāvo, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1104.

so devaputto attamano ...pe0 ... yassa kammassidaṁ phalaṁ..

1105.

“ahaṁ manussesu manussabhūto, disvāna samaṇe sādhurūpe {sīlavante (ka0)}.

sampannavijjācaraṇe yasassī, bahussute sīlavante pasanne {sīlavatūpapanne (ka0 sī0 ka0)}.

annañca pānañca pasannacitto, sakkacca dānaṁ vipulaṁ adāsiṁ..

1106.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

dutiyakuṇḍalīvimānaṁ navamaṁ.

10. (uttara) pāyāsivimānavatthu

1108.

“yā devarājassa sabhā sudhammā, yatthacchati devasaṅgho samaggo.

tathūpamaṁ tuyhamidaṁ vimānaṁ, obhāsayaṁ tiṭṭhati antalikkhe..

1109.

“deviddhipattosi mahānubhāvo, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1110.

so devaputto attamano ...pe0 ... yassa kammassidaṁ phalaṁ..

1111.

“ahaṁ manussesu manussabhūto, rañño pāyāsissa ahosiṁ māṇavo.

laddhā dhanaṁ saṁvibhāgaṁ akāsiṁ, piyā ca me sīlavanto ahesuṁ.

annañca pānañca pasannacitto, sakkacca dānaṁ vipulaṁ adāsiṁ..

1112.

“tena metādiso vaṇṇo ...pe0 ...vaṇṇo ca me sabbadisā pabhāsatī” ti..

(uttara) pāyāsivimānaṁ {uttaravimānaṁ (sī0 syā0 aṭṭha0)} dasamaṁ.

pāyāsivaggo chaṭṭho niṭṭhito.

tassuddānaṁ --

dve agārino phaladāyī, dve upassayadāyī bhikkhāya dāyī.

yavapālako ceva dve, kuṇḍalino pāyāsīti {pāṭhabhedo natthi}.

purisānaṁ dutiyo vaggo pavuccatīti..

7. sunikkhittavaggo

1. cittalatāvimānavatthu

1114.

“yathā vanaṁ cittalataṁ pabhāsati, uyyānaseṭṭhaṁ tidasānamuttamaṁ.

tathūpamaṁ tuyhamidaṁ vimānaṁ, obhāsayaṁ tiṭṭhati antalikkhe..

1115.

“deviddhipattosi mahānubhāvo, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1116.

so devaputto attamano ...pe0 ... yassa kammassidaṁ phalaṁ..

1117.

“ahaṁ manussesu manussabhūto, daliddo atāṇo kapaṇo kammakaro ahosiṁ.

jiṇṇe ca mātāpitaro abhāriṁ {abhariṁ (sī0 syā0)}, piyā ca me sīlavanto ahesuṁ.

annañca pānañca pasannacitto, sakkacca dānaṁ vipulaṁ adāsi..

1118.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

cittalatāvimānaṁ paṭhamaṁ.

2. nandanavimānavatthu

1120.

“yathā vanaṁ nandanaṁ {nandanaṁ cittalataṁ (sī0 syā0 ka0), nandavanaṁ (ka0)} pabhāsati, uyyānaseṭṭhaṁ tidasānamuttamaṁ.

tathūpamaṁ tuyhamidaṁ vimānaṁ, obhāsayaṁ tiṭṭhati antalikkhe..

1121.

“deviddhipattosi mahānubhāvo, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1122.

so devaputto attamano ...pe0 ... yassa kammassidaṁ phalaṁ..

1123.

“ahaṁ manussesu manussabhūto, daliddo atāṇo kapaṇo kammakaro ahosiṁ.

jiṇṇe ca mātāpitaro abhāriṁ, piyā ca me sīlavanto ahesuṁ.

annañca pānañca pasannacitto, sakkacca dānaṁ vipulaṁ adāsiṁ..

1124.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

nandanavimānaṁ dutiyaṁ.

3. maṇithūṇavimānavatthu

1126.

“uccamidaṁ maṇithūṇaṁ vimānaṁ, samantato dvādasa yojanāni.

kūṭāgārā sattasatā uḷārā, veḷuriyathambhā rucakatthatā subhā..

1127.

“tatthacchasi pivasi khādasi ca, dibbā ca vīṇā pavadanti vagguṁ.

dibbā rasā kāmaguṇettha pañca, nāriyo ca naccanti suvaṇṇachannā..

1128.

“kena tetādiso vaṇṇo ...pe0 ...vaṇṇo ca te sabbadisā pabhāsatī” ti..

1130.

so devaputto attamano ...pe0 ...yassa kammassidaṁ phalaṁ..

1131.

“ahaṁ manussesu manussabhūto, vivane pathe saṅkamanaṁ {caṅkamanaṁ (sī0), caṅkamaṁ (syā0), samakaṁ (ka0 sī0)} akāsiṁ.

ārāmarukkhāni ca ropayissaṁ, piyā ca me sīlavanto ahesuṁ.

annañca pānañca pasannacitto, sakkacca dānaṁ vipulaṁ adāsiṁ..

1132.

“tena metādiso vaṇṇo ...pe0 ... vaṇṇo ca me sabbadisā pabhāsatī” ti..

maṇithūṇavimānaṁ tatiyaṁ.

4. suvaṇṇavimānavatthu

1134.

“sovaṇṇamaye pabbatasmiṁ, vimānaṁ sabbatopabhaṁ.

hemajālapaṭicchannaṁ {hemajālakapacchannaṁ (sī0)}, kiṅkiṇi {kiṅkaṇika (syā0 ka0), kiṅkiṇika (pī0)} jālakappitaṁ..

1135.

“aṭṭhaṁsā sukatā thambhā, sabbe veḷuriyāmayā.

ekamekāya aṁsiyā, ratanā satta nimmitā..

1136.

“veḷuriyasuvaṇṇassa, phalikā rūpiyassa ca.

masāragallamuttāhi, lohitaṅgamaṇīhi ca..

1137.

“citrā manoramā bhūmi, na tatthuddhaṁsatī rajo.

gopāṇasīgaṇā pītā, kūṭaṁ dhārenti nimmitā..

1138.

“sopāṇāni ca cattāri, nimmitā caturo disā.

nānāratanagabbhehi, ādiccova virocati..

1139.

“vediyā catasso tattha, vibhattā bhāgaso mitā.

daddallamānā ābhanti, samantā caturo disā..

1140.

“tasmiṁ vimāne pavare, devaputto mahappabho.

atirocasi vaṇṇena, udayantova bhāṇumā..

1141.

“dānassa te idaṁ phalaṁ, atho sīlassa vā pana.

atho añjalikammassa, taṁ me akkhāhi pucchito”..

1142.

so devaputto attamano ...pe0 ... yassa kammassidaṁ phalaṁ..

1143.

“ahaṁ andhakavindasmiṁ, buddhassādiccabandhuno.

vihāraṁ satthu kāresiṁ, pasanno sehi pāṇibhi..

1144.

“tattha gandhañca mālañca, paccayañca {paccaggañca (sī0), paccagghañca (?)} vilepanaṁ.

vihāraṁ satthu adāsiṁ, vippasannena cetasā.

tena mayhaṁ idaṁ laddhaṁ, vasaṁ vattemi nandane..

1145.

“nandane ca vane {nandane pavane (sī0 syā0)} ramme, nānādijagaṇāyute.

ramāmi naccagītehi, accharāhi purakkhato” ti..

suvaṇṇavimānaṁ catutthaṁ.

5. ambavimānavatthu

1146.

“uccamidaṁ maṇithūṇaṁ vimānaṁ, samantato dvādasa yojanāni.

kūṭāgārā sattasatā uḷārā, veḷuriyathambhā rucakatthatā subhā..

1147.

“tatthacchasi pivasi khādasi ca, dibbā ca vīṇā pavadanti vagguṁ.

dibbā rasā kāmaguṇettha pañca, nāriyo ca naccanti suvaṇṇachannā..

1148.

“kena tetādiso vaṇṇo ...pe0 ... vaṇṇo ca te sabbadisā pabhāsatī” ti..

1150.

so devaputto attamano ...pe0 ... yassa kammassidaṁ phalaṁ..

1151.

“gimhānaṁ pacchime māse, patapante {patāpante (syā0), patāpente (ka0)} divaṅkare.

paresaṁ bhatako poso, ambārāmamasiñcati..

1152.

“atha tenāgamā bhikkhu, sāriputtoti vissuto.

kilantarūpo kāyena, akilantova cetasā..

1153.

“tañca disvāna āyantaṁ, avocaṁ ambasiñcako.

sādhu taṁ {sādhukaṁ (ka0)} bhante nhāpeyyaṁ, yaṁ mamassa sukhāvahaṁ..

1154.

“tassa me anukampāya, nikkhipi pattacīvaraṁ.

nisīdi rukkhamūlasmiṁ, chāyāya ekacīvaro..

1155.

“tañca acchena vārinā, pasannamānaso naro.

nhāpayī rukkhamūlasmiṁ, chāyāya ekacīvaraṁ..

1156.

“ambo ca sitto samaṇo ca nhāpito, mayā ca puññaṁ pasutaṁ anappakaṁ.

iti so pītiyā kāyaṁ, sabbaṁ pharati attano..

1157.

“tadeva ettakaṁ kammaṁ, akāsiṁ tāya jātiyā.

pahāya mānusaṁ dehaṁ, upapannomhi nandanaṁ..

1158.

“nandane ca vane ramme, nānādijagaṇāyute.

ramāmi naccagītehi, accharāhi purakkhato” ti..

ambavimānaṁ pañcamaṁ.

6. gopālavimānavatthu

1159.

“disvāna devaṁ paṭipucchi bhikkhu, ucce vimānamhi ciraṭṭhitike.

āmuttahatthābharaṇaṁ yasassiṁ {āmuttahatthābharaṇo yasassī (syā0 pī0 ka0)}, dibbe vimānamhi yathāpi candimā..

1160.

“alaṅkato malyadharo {mālabhārī (sī0), māladharī (ka0)} suvattho, sukuṇḍalī kappitakesamassu.

āmuttahatthābharaṇo yasassī, dibbe vimānamhi yathāpi candimā..

1161.

“dibbā ca vīṇā pavadanti vagguṁ, aṭṭhaṭṭhakā sikkhitā sādhurūpā.

dibbā ca kaññā tidasacarā uḷārā, naccanti gāyanti pamodayanti..

1162.

“deviddhipattosi mahānubhāvo, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1163.

so devaputto attamano ...pe0 ... yassa kammassidaṁ phalaṁ..

1164.

“ahaṁ manussesu manussabhūto, saṅgamma rakkhissaṁ paresaṁ dhenuyo.

tato ca āgā samaṇo mamantike gāvo ca māse agamaṁsu khādituṁ..

1165.

“dvayajja kiccaṁ ubhayañca kāriyaṁ, iccevahaṁ {iccevaṁ (ka0)} bhante tadā vicintayiṁ.

tato ca saññaṁ paṭiladdhayoniso, dadāmi bhanteti khipiṁ anantakaṁ..

1166.

“so māsakhettaṁ turito avāsariṁ, purā ayaṁ bhañjati yassidaṁ dhanaṁ.

tato ca kaṇho urago mahāviso, aḍaṁsi pāde turitassa me sato..

1167.

“svāhaṁ aṭṭomhi dukkhena pīḷito, bhikkhu ca taṁ sāmaṁ muñcitvānantakaṁ {muñcitva nantakaṁ (sī0), muñcitvā anantakaṁ (syā0)}.

ahāsi kummāsaṁ mamānukampayā {mamānukampiyā (pī0 ka0), mamānukampāya (syā0)}, tato cuto kālakatomhi devatā..

1168.

“tadeva kammaṁ kusalaṁ kataṁ mayā, sukhañca kammaṁ anubhomi attanā.

tayā hi bhante anukampito bhusaṁ, kataññutāya abhipādayāmi taṁ..

1169.

“sadevake loke samārake ca, añño muni natthi tayānukampako.

tayā hi bhante anukampito bhusaṁ, kataññutāya abhivādayāmi taṁ..

1170.

“imasmiṁ loke parasmiṁ vā pana, añño munī natthi tayānukampako.

tayā hi bhante anukampito bhusaṁ, kataññutāya abhivādayāmi tan”-ti..

gopālavimānaṁ chaṭṭhaṁ.

7. kaṇḍakavimānavatthu

1171.

“puṇṇamāse yathā cando, nakkhattaparivārito.

samantā anupariyāti, tārakādhipatī sasī..

1172.

“tathūpamaṁ idaṁ byamhaṁ, dibbaṁ devapuramhi ca.

atirocati vaṇṇena, udayantova raṁsimā..

1173.

“veḷuriyasuvaṇṇassa, phalikā rūpiyassa ca.

masāragallamuttāhi, lohitaṅgamaṇīhi ca..

1174.

“citrā manoramā bhūmi, veḷūriyassa santhatā.

kūṭāgārā subhā rammā, pāsādo te sumāpito..

1175.

“rammā ca te pokkharaṇī, puthulomanisevitā.

acchodakā vippasannā, sovaṇṇavālukasanthatā..

1176.

“nānāpadumasañchannā, puṇḍarīkasamotatā {samotthatā (ka0), samogatā (syā0)}.

surabhiṁ sampavāyanti, manuññā māluteritā..

1177.

“tassā te ubhato passe, vanagumbā sumāpitā.

upetā puppharukkhehi, phalarukkhehi cūbhayaṁ..

1178.

“sovaṇṇapāde pallaṅke, muduke goṇakatthate {colasanthate (sī0)}.

nisinnaṁ devarājaṁva, upatiṭṭhanti accharā..

1179.

“sabbābharaṇasañchannā, nānāmālāvibhūsitā.

ramenti taṁ mahiddhikaṁ, vasavattīva modasi..

1180.

“bherisaṅkhamudiṅgāhi, vīṇāhi paṇavehi ca.

ramasi ratisampanno, naccagīte suvādite..

1181.

“dibbā te vividhā rūpā, dibbā saddā atho rasā.

gandhā ca te adhippetā, phoṭṭhabbā ca manoramā..

1182.

“tasmiṁ vimāne pavare, devaputta mahappabho.

atirocasi vaṇṇena, udayantova bhāṇumā..

1183.

“dānassa te idaṁ phalaṁ, atho sīlassa vā pana.

atho añjalikammassa, taṁ me akkhāhi pucchito”..

1184.

so devaputto attamano ...pe0 ... yassa kammassidaṁ phalaṁ..

1185.

“ahaṁ kapilavatthusmiṁ, sākiyānaṁ puruttame.

suddhodanassa puttassa, kaṇḍako sahajo ahaṁ..

1186.

“yadā so aḍḍharattāyaṁ, bodhāya mabhinikkhami.

so maṁ mudūhi pāṇīhi, jāli {jāla (sī0)} tambanakhehi ca..

1187.

“satthiṁ ākoṭayitvāna, vaha sammāti cabravi.

ahaṁ lokaṁ tārayissaṁ, patto sambodhimuttamaṁ..

1188.

“taṁ me giraṁ suṇantassa, hāso me vipulo ahu.

udaggacitto sumano, abhisīsiṁ {abhisiṁsiṁ (sī0), abhisīsi (pī0)} tadā ahaṁ..

1189.

“abhirūḷhañca maṁ ñatvā, sakyaputtaṁ mahāyasaṁ.

udaggacitto mudito, vahissaṁ purisuttamaṁ..

1190.

“paresaṁ vijitaṁ gantvā, uggatasmiṁ divākare {divaṅkare (syā0 ka0)}.

mamaṁ channañca ohāya, anapekkho so apakkami..

1191.

“tassa tambanakhe pāde, jivhāya parilehisaṁ.

gacchantañca mahāvīraṁ, rudamāno udikkhisaṁ..

1192.

“adassanenahaṁ tassa, sakyaputtassa sirīmato.

alatthaṁ garukābādhaṁ, khippaṁ me maraṇaṁ ahu..

1193.

“tasseva ānubhāvena, vimānaṁ āvasāmidaṁ.

sabbakāmaguṇopetaṁ, dibbaṁ devapuramhi ca..

1194.

“yañca me ahuvā hāso, saddaṁ sutvāna bodhiyā.

teneva kusalamūlena, phusissaṁ āsavakkhayaṁ..

1195.

“sace hi bhante gaccheyyāsi, satthu buddhassa santike.

mamāpi naṁ vacanena, sirasā vajjāsi vandanaṁ..

1196.

“ahampi daṭṭhuṁ gacchissaṁ, jinaṁ appaṭipuggalaṁ.

dullabhaṁ dassanaṁ hoti, lokanāthāna tādinan”-ti..

1197.

so kataññū katavedī, satthāraṁ upasaṅkami.

sutvā giraṁ cakkhumato, dhammacakkhuṁ visodhayi..

1198.

visodhetvā diṭṭhigataṁ, vicikicchaṁ vatāni ca.

vanditvā satthuno pāde, tatthevantaradhāyathāti {tatthevantaradhāyatīti (ka0)}..

kaṇḍakavimānaṁ sattamaṁ.

8. anekavaṇṇavimānavatthu

1199.

“anekavaṇṇaṁ darasokanāsanaṁ, vimānamāruyha anekacittaṁ.

parivārito accharāsaṅgaṇena, sunimmito bhūtapatīva modasi..

1200.

“samassamo natthi kuto panuttaro {uttari (ka0)}, yasena puññena ca iddhiyā ca.

sabbe ca devā tidasagaṇā samecca, taṁ taṁ namassanti sasiṁva devā.

imā ca te accharāyo samantato, naccanti gāyanti pamodayanti..

1201.

“deviddhipattosi mahānubhāvo, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1202.

so devaputto attamano ...pe0 ... yassa kammassidaṁ phalaṁ..

1203.

“ahaṁ bhadante ahuvāsi pubbe, sumedhanāmassa jinassa sāvako.

puthujjano ananubodhohamasmi {anavabodhohamasmiṁ (sī0), ananubodhohamāsiṁ (?)}, so satta vassāni paribbajissahaṁ {pabbajissahaṁ (syā0 ka0), pabbajisāhaṁ (pī0)}..

1204.

“sohaṁ sumedhassa jinassa satthuno, parinibbutassoghatiṇṇassa tādino.

ratanuccayaṁ hemajālena channaṁ, vanditvā thūpasmiṁ manaṁ pasādayiṁ..

1205.

“na māsi dānaṁ na ca matthi dātuṁ, pare ca kho tattha samādapesiṁ.

pūjetha naṁ pūjanīyassa {pūjaneyyassa (syā0 ka0)} dhātuṁ, evaṁ kira saggamito gamissatha..

1206.

“tadeva kammaṁ kusalaṁ kataṁ mayā, sukhañca dibbaṁ anubhomi attanā.

modāmahaṁ tidasagaṇassa majjhe, na tassa puññassa khayampi ajjhagan”-ti..

anekavaṇṇavimānaṁ aṭṭhamaṁ.

9. maṭṭhakuṇḍalīvimānavatthu

1207.

{pe0 va0 186} “alaṅkato maṭṭhakuṇḍalī {maṭṭakuṇḍalī (sī0)}, māladhārī haricandanussado.

bāhā paggayha kandasi, vanamajjhe kiṁ dukkhito tuvan”-ti..

1208.

“sovaṇṇamayo pabhassaro, uppanno rathapañjaro mama.

tassa cakkayugaṁ na vindāmi, tena dukkhena jahāmi {jahissaṁ (sī0), jahissāmi (syā0 pī0)} jīvitan”-ti..

1209.

“sovaṇṇamayaṁ maṇimayaṁ, lohitakamayaṁ {lohitaṅgamayaṁ (syā0), lohitaṅkamayaṁ (sī0), lohamayaṁ (katthaci)} atha rūpiyamayaṁ.

ācikkha {ācikkhatha (ka0)} me bhaddamāṇava, cakkayugaṁ paṭipādayāmi te” ti..

1210.

so māṇavo tassa pāvadi, “candimasūriyā ubhayettha dissare.

sovaṇṇamayo ratho mama, tena cakkayugena sobhatī” ti..

1211.

“bālo kho tvaṁ asi māṇava, yo tvaṁ patthayase apatthiyaṁ.

maññāmi tuvaṁ marissasi, na hi tvaṁ lacchasi candimasūriye” ti..

1212.

“gamanāgamanampi dissati, vaṇṇadhātu ubhayattha vīthiyā.

peto {peto pana (sī0 syā0)} kālakato na dissati, ko nidha kandataṁ bālyataro” ti..

1213.

“saccaṁ kho vadesi māṇava, ahameva kandataṁ bālyataro.

candaṁ viya dārako rudaṁ, petaṁ kālakatābhipatthayi” nti..

1214.

“ādittaṁ vata maṁ santaṁ, ghatasittaṁva pāvakaṁ.

vārinā viya osiñcaṁ, sabbaṁ nibbāpaye daraṁ..

1215.

“abbahī {abbūḷha (pī0), abbūḷhaṁ (syā0 ka0)} vata me sallaṁ, sokaṁ hadayanissitaṁ.

yo me sokaparetassa, puttasokaṁ apānudi..

1216.

“svāhaṁ abbūḷhasallosmi, sītibhūtosmi nibbuto.

na socāmi na rodāmi, vata sutvāna māṇavāti..

1217.

“devatā nusi gandhabbo, adu {ādu (sī0 syā0)} sakko purindado.

ko vā tvaṁ kassa vā putto, kathaṁ jānemu taṁ mayan”-ti..

1218.

“yañca {yaṁ (ka0)} kandasi yañca rodasi, puttaṁ āḷāhane sayaṁ dahitvā.

svāhaṁ kusalaṁ karitvā kammaṁ, tidasānaṁ sahabyataṁ gato” ti {pattoti (sī0 syā0 pī0)}..

1219.

“appaṁ vā bahuṁ vā nāddasāma, dānaṁ dadantassa sake agāre.

uposathakammaṁ vā {uposathakammañca (ka0)} tādisaṁ, kena kammena gatosi devalokan”-ti..

1220.

“ābādhikohaṁ dukkhito gilāno, āturarūpomhi sake nivesane.

buddhaṁ vigatarajaṁ vitiṇṇakaṅkhaṁ, addakkhiṁ sugataṁ anomapaññaṁ..

1221.

“svāhaṁ muditamano pasannacitto, añjaliṁ akariṁ tathāgatassa.

tāhaṁ kusalaṁ karitvāna kammaṁ, tidasānaṁ sahabyataṁ gato” ti..

1222.

“acchariyaṁ vata abbhutaṁ vata, añjalikammassa ayamīdiso vipāko.

ahampi muditamano pasannacitto, ajjeva buddhaṁ saraṇaṁ vajāmī” ti..

1223.

“ajjeva buddhaṁ saraṇaṁ vajāhi, dhammañca saṅghañca pasannacitto.

tatheva sikkhāya padāni pañca, akhaṇḍaphullāni samādiyassu..

1224.

“pāṇātipātā viramassu khippaṁ, loke adinnaṁ parivajjayassu.

amajjapo mā ca musā bhaṇāhi, sakena dārena ca hohi tuṭṭho” ti..

1225.

“atthakāmosi me yakkha, hitakāmosi devate.

karomi tuyhaṁ vacanaṁ, tvaṁsi ācariyo mamāti..

1226.

“upemi saraṇaṁ buddhaṁ, dhammañcāpi anuttaraṁ.

saṅghañca naradevassa, gacchāmi saraṇaṁ ahaṁ..

1227.

“pāṇātipātā viramāmi khippaṁ, loke adinnaṁ parivajjayāmi.

amajjapo no ca musā bhaṇāmi, sakena dārena ca homi tuṭṭho” ti..

maṭṭhakuṇḍalīvimānaṁ navamaṁ.

10. serīsakavimānavatthu

1228.

{pe0 va0 604} suṇotha yakkhassa ca vāṇijāna ca, samāgamo yattha tadā ahosi.

yathā kathaṁ itaritarena cāpi, subhāsitaṁ tañca suṇātha sabbe..

1229.

“yo so ahu rājā pāyāsi nāma {nāmo (sī0)}, bhummānaṁ sahabyagato yasassī.

so modamānova sake vimāne, amānuso mānuse ajjhabhāsīti..

1230.

“vaṅke araññe amanussaṭṭhāne, kantāre appodake appabhakkhe.

suduggame vaṇṇupathassa majjhe, vaṅkaṁ bhayā {dhaṅkaṁbhayā (ka0)} naṭṭhamanā manussā..

1231.

“nayidha phalā mūlamayā ca santi, upādānaṁ natthi kutodha bhakkho.

aññatra paṁsūhi ca vālukāhi ca, tatāhi uṇhāhi ca dāruṇāhi ca..

1232.

“ujjaṅgalaṁ tattamivaṁ kapālaṁ, anāyasaṁ paralokena tulyaṁ.

luddānamāvāsamidaṁ purāṇaṁ, bhūmippadeso abhisattarūpo..

1233.

“atha tumhe kena {kena nu (syā0 ka0)} vaṇṇena, kimāsamānā imaṁ padesaṁ hi.

anupaviṭṭhā sahasā samecca, lobhā bhayā atha vā sampamūḷhā” ti..

1234.

“magadhesu aṅgesu ca satthavāhā, āropayitvā paṇiyaṁ puthuttaṁ.

te yāmase sindhusovīrabhūmiṁ, dhanatthikā uddayaṁ patthayānā..

1235.

“divā pipāsaṁ nadhivāsayantā, yoggānukampañca samekkhamānā,

etena vegena āyāma sabbe {sabbe te (ka0)}, rattiṁ maggaṁ paṭipannā vikāle..

1236.

“te duppayātā aparaddhamaggā, andhākulā vippanaṭṭhā araññe.

suduggame vaṇṇupathassa majjhe, disaṁ na jānāma pamūḷhacittā..

1237.

“idañca disvāna adiṭṭhapubbaṁ, vimānaseṭṭhañca tavañca yakkha.

tatuttariṁ jīvitamāsamānā, disvā patītā sumanā udaggā” ti..

1238.

“pāraṁ samuddassa imañca vaṇṇuṁ {vanaṁ (syā0), vaṇṇaṁ (ka0)}, vettācaraṁ {vettaṁ paraṁ (syā0), vettācāraṁ (ka0)} saṅkupathañca maggaṁ.

nadiyo pana pabbatānañca duggā, puthuddisā gacchatha bhogahetu..

1239.

“pakkhandiyāna vijitaṁ paresaṁ, verajjake mānuse pekkhamānā.

yaṁ vo sutaṁ vā atha vāpi diṭṭhaṁ, accherakaṁ taṁ vo suṇoma tātā” ti..

1240.

“itopi accherataraṁ kumāra, na to sutaṁ vā atha vāpi diṭṭhaṁ.

atītamānussakameva sabbaṁ, disvāna tappāma anomavaṇṇaṁ..

1241.

“vehāyasaṁ pokkharañño savanti, pahūtamalyā {pahūtamālyā (syā0)} bahupuṇḍarīkā.

dumā cime {dumā ca te (syā0 ka0)} niccaphalūpapannā, atīva gandhā surabhiṁ pavāyanti..

1242.

“veḷūriyathambhā satamussitāse, silāpavāḷassa ca āyataṁsā.

masāragallā sahalohitaṅgā, thambhā ime jotirasāmayāse..

1243.

“sahassathambhaṁ atulānubhāvaṁ, tesūpari sādhumidaṁ vimānaṁ.

ratanantaraṁ kañcanavedimissaṁ, tapanīyapaṭṭehi ca sādhuchannaṁ..

1244.

“jambonaduttattamidaṁ sumaṭṭho, pāsādasopāṇaphalūpapanno.

daḷho ca vaggu ca susaṅgato ca {vaggu sumukho susaṅgato (sī0)}, atīva nijjhānakhamo manuñño..

1245.

“ratanantarasmiṁ bahuannapānaṁ, parivārito accharāsaṅgaṇena.

murajaālambaratūriyaghuṭṭho, abhivanditosi thutivandanāya..

1246.

“so modasi nārigaṇappabodhano, vimānapāsādavare manorame.

acintiyo sabbaguṇūpapanno, rājā yathā vessavaṇo naḷinyā {naḷiññaṁ (ka0)}..

1247.

“devo nu āsi udavāsi yakkho, udāhu devindo manussabhūto.

pucchanti taṁ vāṇijā satthavāhā, ācikkha ko nāma tuvaṁsi yakkho” ti..

1248.

“serīsako {serissako (sī0 syā0)} nāma ahamhi yakkho, kantāriyo vaṇṇupathamhi gutto.

imaṁ padesaṁ abhipālayāmi, vacanakaro vessavaṇassa rañño” ti..

1249.

“adhiccaladdhaṁ pariṇāmajaṁ te, sayaṁ kataṁ udāhu devehi dinnaṁ.

pucchanti taṁ vāṇijā satthavāhā, kathaṁ tayā laddhamidaṁ manuññan”-ti..

1250.

“nādhiccaladdhaṁ na pariṇāmajaṁ me, na sayaṁ kataṁ na hi devehi dinnaṁ.

sakehi kammehi apāpakehi, puññehi me laddhamidaṁ manuññan”-ti..

1251.

“kiṁ te vataṁ kiṁ pana brahmacariyaṁ, kissa suciṇṇassa ayaṁ vipāko.

pucchanti taṁ vāṇijā satthavāhā, kathaṁ tayā laddhamidaṁ vimānan”-ti..

1252.

“mamaṁ pāyāsīti ahu samaññā, rajjaṁ yadā kārayiṁ kosalānaṁ.

natthikadiṭṭhi kadariyo pāpadhammo, ucchedavādī ca tadā ahosiṁ..

1253.

“samaṇo ca kho āsi kumārakassapo, bahussuto cittakathī uḷāro.

so me tadā dhammakathaṁ abhāsi {akāsi (sī0)}, diṭṭhivisūkāni vinodayī me..

1254.

“tāhaṁ tassa {tāhaṁ (ka0)} dhammakathaṁ suṇitvā, upāsakattaṁ paṭivedayissaṁ.

pāṇātipātā virato ahosiṁ, loke adinnaṁ parivajjayissaṁ.

amajjapo no ca musā abhāṇiṁ, sakena dārena ca ahosi tuṭṭho..

1255.

“taṁ me vataṁ taṁ pana brahmacariyaṁ, tassa suciṇṇassa ayaṁ vipāko.

teheva kammehi apāpakehi, puññehi me laddhamidaṁ vimānan”-ti..

1256.

“saccaṁ kirāhaṁsu narā sapaññā, anaññathā vacanaṁ paṇḍitānaṁ.

yahiṁ yahiṁ gacchati puññakammo, tahiṁ tahiṁ modati kāmakāmī..

1257.

“yahiṁ yahiṁ sokapariddavo ca, vadho ca bandho ca parikkileso.

tahiṁ tahiṁ gacchati pāpakammo, na muccati duggatiyā kadācī” ti..

1258.

“sammūḷharūpova jano ahosi, asmiṁ muhutte kalalīkatova.

janassimassa tuyhañca kumāra, appaccayo kena nu kho ahosī” ti..

1259.

“ime ca sirīsavanā {ime sirīsūpavanā ca (sī0), imepi sirīsavanā ca (pī0 ka0)} tātā, dibbā {dibbā ca (pī0 ka0)} gandhā surabhī {surabhiṁ (sī0 ka0)} sampavanti {sampavāyanti (ka0)}.

te sampavāyanti imaṁ vimānaṁ, divā ca ratto ca tamaṁ nihantvā..

1260.

“imesañca kho vassasataccayena, sipāṭikā phalati ekamekā.

mānussakaṁ vassasataṁ atītaṁ, yadagge kāyamhi idhūpapanno..

1261.

“disvānahaṁ vassasatāni pañca, asmiṁ vimāne ṭhatvāna tātā.

āyukkhayā puññakkhayā cavissaṁ, teneva sokena pamucchitosmī” ti {samucchitosmīti (pī0 ka0)}..

1262.

“kathaṁ nu soceyya tathāvidho so, laddhā vimānaṁ atulaṁ cirāya.

ye cāpi kho ittaramupapannā, te nūna soceyyuṁ parittapuññā” ti..

1263.

“anucchaviṁ ovadiyañca me taṁ, yaṁ maṁ tumhe peyyavācaṁ vadetha.

tumhe ca kho tātā mayānuguttā, yenicchakaṁ tena paletha sotthi” nti..

1264.

“gantvā mayaṁ sindhusovīrabhūmiṁ, dhanatthikā uddayaṁ patthayānā.

yathāpayogā paripuṇṇacāgā, kāhāma serīsamahaṁ uḷāran”-ti..

1265.

“mā ceva serīsamahaṁ akattha, sabbañca vo bhavissati yaṁ vadetha.

pāpāni kammāni vivajjayātha, dhammānuyogañca adhiṭṭhahātha..

1266.

“upāsako atthi imamhi saṅghe, bahussuto sīlavatūpapanno.

saddho ca cāgī ca supesalo ca, vicakkhaṇo santusito mutīmā..

1267.

“sañjānamāno na musā bhaṇeyya, parūpaghātāya na cetayeyya.

vebhūtikaṁ pesuṇaṁ no kareyya, saṇhañca vācaṁ sakhilaṁ bhaṇeyya..

1268.

“sagāravo sappaṭisso vinīto, apāpako adhisīle visuddho.

so mātaraṁ pitarañcāpi jantu, dhammena poseti ariyavutti..

1269.

“maññe so mātāpitūnaṁ kāraṇā, bhogāni pariyesati na attahetu.

mātāpitūnañca yo {so (?)} accayena, nekkhammapoṇo carissati brahmacariyaṁ..

1270.

“ujū avaṅko asaṭho amāyo, na lesakappena ca vohareyya.

so tādiso sukatakammakārī, dhamme ṭhito kinti labhetha dukkhaṁ..

1271.

“taṁ kāraṇā pātukatomhi attanā, tasmā dhammaṁ passatha vāṇijāse.

aññatra teniha bhasmī {bhasmi (syā0), bhasma (ka0)} bhavetha, andhākulā vippanaṭṭhā araññe.

taṁ khippamānena lahuṁ parena, sukho have sappurisena saṅgamo” ti..

1272.

“kiṁ nāma so kiñca karoti kammaṁ,

kiṁ nāmadheyyaṁ kiṁ pana tassa gottaṁ.

mayampi naṁ daṭṭhukāmamha yakkha, yassānukampāya idhāgatosi.

lābhā hi tassa, yassa tuvaṁ pihesī” ti..

1273.

“yo kappako sambhavanāmadheyyo,

upāsako kocchaphalūpajīvī.

jānātha naṁ tumhākaṁ pesiyo so,

mā kho naṁ hīḷittha supesalo so” ti..

1274.

“jānāmase yaṁ tvaṁ pavadesi {vadesi (sī0)} yakkha,

na kho naṁ jānāma sa edisoti.

mayampi naṁ pūjayissāma yakkha,

sutvāna tuyhaṁ vacanaṁ uḷāran”-ti..

1275.

“ye keci imasmiṁ satthe manussā,

daharā mahantā athavāpi majjhimā.

sabbeva te ālambantu vimānaṁ,

passantu puññānaṁ phalaṁ kadariyā” ti..

1276.

te tattha sabbeva `ahaṁ pure'ti,

taṁ kappakaṁ tattha purakkhatvā {purakkhipitvā (sī0)}.

sabbeva te ālambiṁsu vimānaṁ,

masakkasāraṁ viya vāsavassa..

1277.

te tattha sabbeva `ahaṁ pure'ti, upāsakattaṁ paṭivedayiṁsu.

pāṇātipātā viratā ahesuṁ, loke adinnaṁ parivajjayiṁsu.

amajjapā no ca musā bhaṇiṁsu, sakena dārena ca ahesuṁ tuṭṭhā..

1278.

te tattha sabbeva `ahaṁ pure'ti, upāsakattaṁ paṭivedayitvā.

pakkāmi sattho anumodamāno, yakkhiddhiyā anumato punappunaṁ..

1279.

“gantvāna te sindhusovīrabhūmiṁ, dhanatthikā uddayaṁ {udaya (pī0 ka0)} patthayānā.

yathāpayogā paripuṇṇalābhā, paccāgamuṁ pāṭaliputtamakkhataṁ..

1280.

“gantvāna te saṅgharaṁ sotthivanto,

puttehi dārehi samaṅgibhūtā.

ānandī vittā {ānandacittā (syā0), ānandīcittā (ka0)} sumanā patītā,

akaṁsu serīsamahaṁ uḷāraṁ.

serīsakaṁ te pariveṇaṁ māpayiṁsu..

1281.

etādisā sappurisāna sevanā,

mahatthikā dhammaguṇāna sevanā.

ekassa atthāya upāsakassa,

sabbeva sattā sukhitā {sukhino (pī0 ka0)} ahesunti..

serīsakavimānaṁ dasamaṁ.

11. sunikkhittavimānavatthu

1282.

“uccamidaṁ maṇithūṇaṁ vimānaṁ, samantato dvādasa yojanāni.

kūṭāgārā sattasatā uḷārā, veḷuriyathambhā rucakatthatā subhā..

1283.

“tatthacchasi pivasi khādasi ca, dibbā ca vīṇā pavadanti vagguṁ.

dibbā rasā kāmaguṇettha pañca, nāriyo ca naccanti suvaṇṇachannā..

1284.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

1285.

“pucchāmi `taṁ deva mahānubhāva, manussabhūto kimakāsi puññaṁ.

kenāsi evaṁ jalitānubhāvo, vaṇṇo ca te sabbadisā pabhāsatī” ti..

1286.

so devaputto attamano, moggallānena pucchito.

pañhaṁ puṭṭho viyākāsi, yassa kammassidaṁ phalaṁ..

1287.

“dunnikkhittaṁ mālaṁ sunikkhipitvā, patiṭṭhapetvā sugatassa thūpe.

mahiddhiko camhi mahānubhāvo, dibbehi kāmehi samaṅgibhūto..

1288.

“tena metādiso vaṇṇo,

tena me idha mijjhati.

uppajjanti ca me bhogā,

ye keci manaso piyā..

1289.

“akkhāmi te bhikkhu mahānubhāva,

manussabhūto yamahaṁ akāsiṁ.

tenamhi evaṁ jalitānubhāvo,

vaṇṇo ca me sabbadisā pabhāsatī” ti..

sunikkhittavimānaṁ ekādasamaṁ.

sunikkhittavaggo sattamo niṭṭhito.

tassuddānaṁ --

dve daliddā vanavihārā, bhatako gopālakaṇḍakā.

anekavaṇṇamaṭṭhakuṇḍalī, serīsako sunikkhittaṁ.

purisānaṁ tatiyo vaggo pavuccatīti..

bhāṇavāraṁ catutthaṁ niṭṭhitaṁ.

vimānavatthupāḷi niṭṭhitā. 