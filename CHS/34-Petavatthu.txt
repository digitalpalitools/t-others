.. namo tassa bhagavato arahato sammāsambuddhassa..

khuddakanikāye

petavatthupāḷi

1. uragavaggo

1. khettūpamapetavatthu

1.

“khettūpamā arahanto, dāyakā kassakūpamā.

bījūpamaṁ deyyadhammaṁ, etto nibbattate phalaṁ..

2.

“etaṁ bījaṁ kasi khettaṁ, petānaṁ dāyakassa ca.

taṁ petā paribhuñjanti, dātā puññena vaḍḍhati..

3.

“idheva kusalaṁ katvā, pete ca paṭipūjiya.

saggañca kamati {gamati (ka0)} ṭṭhānaṁ, kammaṁ katvāna bhaddakan”-ti..

khettūpamapetavatthu paṭhamaṁ.

2. sūkaramukhapetavatthu

4.

“kāyo te sabbasovaṇṇo, sabbā obhāsate disā.

mukhaṁ te sūkarasseva, kiṁ kammamakarī pure” {makarā pure (ka0)}..

5.

“kāyena saññato āsiṁ, vācāyāsimasaññato.

tena metādiso vaṇṇo, yathā passasi nārada..

6.

“taṁ tyāhaṁ {tāhaṁ (ka0)} nārada brūmi, sāmaṁ diṭṭhamidaṁ tayā.

mākāsi mukhasā pāpaṁ, mā kho sūkaramukho ahū” ti..

sūkaramukhapetavatthu dutiyaṁ.

3. pūtimukhapetavatthu

7.

“dibbaṁ subhaṁ dhāresi vaṇṇadhātuṁ, vehāyasaṁ tiṭṭhasi antalikkhe.

mukhañca te kimayo pūtigandhaṁ, khādanti kiṁ kammamakāsi pubbe”..

8.

“samaṇo ahaṁ pāpotiduṭṭhavāco {pāpo duṭṭhavāco (sī0), pāpo dukkhavāco (syā0 pī0)}, tapassirūpo mukhasā asaññato.

laddhā ca me tapasā vaṇṇadhātu, mukhañca me pesuṇiyena pūti..

9.

“tayidaṁ tayā nārada sāmaṁ diṭṭhaṁ,

anukampakā ye kusalā vadeyyuṁ.

`mā pesuṇaṁ mā ca musā abhāṇi,

yakkho tuvaṁ hohisi kāmakāmī” 'ti..

pūtimukhapetavatthu tatiyaṁ.

4. piṭṭhadhītalikapetavatthu

10.

“yaṁ kiñcārammaṇaṁ katvā, dajjā dānaṁ amaccharī.

pubbapete ca ārabbha, atha vā vatthudevatā..

11.

“cattāro ca mahārāje, lokapāle yasassine {yasassino (sī0 syā0)}.

kuveraṁ dhataraṭṭhañca, virūpakkhaṁ virūḷhakaṁ.

te ceva pūjitā honti, dāyakā ca anipphalā..

12.

“na hi ruṇṇaṁ vā soko vā, yā caññā paridevanā.

na taṁ petassa atthāya, evaṁ tiṭṭhanti ñātayo..

13.

“ayañca kho dakkhiṇā dinnā, saṅghamhi suppatiṭṭhitā.

dīgharattaṁ hitāyassa, ṭhānaso upakappatī” ti..

piṭṭhadhītalikapetavatthu catutthaṁ.

5. tirokuṭṭapetavatthu

14.

{khu0 pā0 7.1 khuddakapāṭhe} “tirokuṭṭesu {tirokuḍḍesu (sī0 syā0 pī0)} tiṭṭhanti, sandhisiṅghāṭakesu ca.

dvārabāhāsu tiṭṭhanti, āgantvāna sakaṁ gharaṁ..

15.

“pahūte annapānamhi, khajjabhojje upaṭṭhite.

na tesaṁ koci sarati, sattānaṁ kammapaccayā..

16.

“evaṁ dadanti ñātīnaṁ, ye honti anukampakā.

suciṁ paṇītaṁ kālena, kappiyaṁ pānabhojanaṁ.

`idaṁ vo ñātīnaṁ hotu, sukhitā hontu ñātayo'..

17.

“te ca tattha samāgantvā, ñātipetā samāgatā.

pahūte annapānamhi, sakkaccaṁ anumodare..

18.

“`ciraṁ jīvantu no ñātī, yesaṁ hetu labhāmase.

amhākañca katā pūjā, dāyakā ca anipphalā'..

19.

“`na hi tattha kasi atthi, gorakkhettha na vijjati.

vaṇijjā tādisī natthi, hiraññena kayākayaṁ {kayokkayaṁ (sī0 ka0) kayokayaṁ (khu0 pā0 7.6)}.

ito dinnena yāpenti, petā kālagatā {kālakatā (sī0 syā0 pī0)} tahiṁ'..

20.

“`unname udakaṁ vuṭṭhaṁ, yathā ninnaṁ pavattati.

evameva ito dinnaṁ, petānaṁ upakappati'..

21.

“`yathā vārivahā pūrā, paripūrenti sāgaraṁ.

evameva ito dinnaṁ, petānaṁ upakappati'..

22.

“`adāsi me akāsi me, ñāti mittā {ñāti mitto (?)} sakhā ca me.

petānaṁ dakkhiṇaṁ dajjā, pubbe katamanussaraṁ'..

23.

“`na hi ruṇṇaṁ vā soko vā, yā caññā paridevanā.

na taṁ petānamatthāya, evaṁ tiṭṭhanti ñātayo'..

24.

“`ayañca kho dakkhiṇā dinnā, saṅghamhi suppatiṭṭhitā.

dīgharattaṁ hitāyassa, ṭhānaso upakappati'..

25.

“so ñātidhammo ca ayaṁ nidassito, petāna pūjā ca katā uḷārā.

balañca bhikkhūnamanuppadinnaṁ, tumhehi puññaṁ pasutaṁ anappakan”-ti..

tirokuṭṭapetavatthu pañcamaṁ.

6. pañcaputtakhādapetivatthu

26.

“naggā dubbaṇṇarūpāsi, duggandhā pūti vāyasi.

makkhikāhi parikiṇṇā {makkhikāparikiṇṇā ca (sī0)}, kā nu tvaṁ idha tiṭṭhasī” ti..

27.

“ahaṁ bhadante {bhaddante (ka0)} petīmhi, duggatā yamalokikā.

pāpakammaṁ karitvāna, petalokaṁ ito gatā..

28.

“kālena pañca puttāni, sāyaṁ pañca punāpare.

vijāyitvāna khādāmi, tepi nā honti me alaṁ..

29.

“pariḍayhati dhūmāyati, khudāya {khuddāya (ka0)} hadayaṁ mama.

pānīyaṁ na labhe pātuṁ, passa maṁ byasanaṁ gatan”-ti..

30.

“kiṁ nu kāyena vācāya, manasā dukkaṭaṁ kataṁ.

kissa kammavipākena, puttamaṁsāni khādasī” ti..

31.

“sapatī {sapattī (sī0)} me gabbhinī āsi, tassā pāpaṁ acetayiṁ.

sāhaṁ paduṭṭhamanasā, akariṁ gabbhapātanaṁ..

32.

“tassā dvemāsiko gabbho, lohitaññeva pagghari.

tadassā mātā kupitā, mayhaṁ ñātī samānayi.

sapathañca maṁ kāresi, paribhāsāpayī ca maṁ..

33.

“sāhaṁ ghorañca sapathaṁ, musāvādaṁ abhāsisaṁ.

puttamaṁsāni khādāmi, sace taṁ pakataṁ mayā..

34.

“tassa kammassa vipākena {vipākaṁ (syā0 ka0)}, musāvādassa cūbhayaṁ.

puttamaṁsāni khādāmi, pubbalohitamakkhitā” ti..

pañcaputtakhādapetivatthu {pañcaputtakhādapetavatthu (sī0 syā0 pī0) evamuparipi} chaṭṭhaṁ.

7. sattaputtakhādapetivatthu

35.

“naggā dubbaṇṇarūpāsi, duggandhā pūti vāyasi.

makkhikāhi parikiṇṇā, kā nu tvaṁ idha tiṭṭhasī” ti..

36.

“ahaṁ bhadante petīmhi, duggatā yamalokikā.

pāpakammaṁ karitvāna, petalokaṁ ito gatā..

37.

“kālena satta puttāni, sāyaṁ satta punāpare.

vijāyitvāna khādāmi, tepi nā honti me alaṁ..

38.

“pariḍayhati dhūmāyati, khudāya hadayaṁ mama.

nibbutiṁ nādhigacchāmi, aggidaḍḍhāva ātape” ti..

39.

“kiṁ nu kāyena vācāya, manasā dukkaṭaṁ kataṁ.

kissa kammavipākena, puttamaṁsāni khādasī” ti..

40.

“ahū mayhaṁ duve puttā, ubho sampattayobbanā.

sāhaṁ puttabalūpetā, sāmikaṁ atimaññisaṁ..

41.

“tato me sāmiko kuddho, sapattiṁ mayhamānayi.

sā ca gabbhaṁ alabhittha, tassā pāpaṁ acetayiṁ..

42.

“sāhaṁ paduṭṭhamanasā, akariṁ gabbhapātanaṁ.

tassā temāsiko gabbho, pubbalohitako {pubbalohitako (ka0)} pati..

43.

“tadassā mātā kupitā, mayhaṁ ñātī samānayi.

sapathañca maṁ kāresi, paribhāsāpayī ca maṁ..

44.

“sāhaṁ ghorañca sapathaṁ, musāvādaṁ abhāsisaṁ.

`puttamaṁsāni khādāmi, sace taṁ pakataṁ mayā'..

45.

“tassa kammassa vipākena, musāvādassa cūbhayaṁ.

puttamaṁsāni khādāmi, pubbalohitamakkhitā” ti..

sattaputtakhādapetivatthu sattamaṁ.

8. goṇapetavatthu

46.

“kiṁ nu ummattarūpova, lāyitvā haritaṁ tiṇaṁ.

khāda khādāti lapasi, gatasattaṁ jaraggavaṁ..

47.

“na hi annena pānena, mato goṇo samuṭṭhahe.

tvaṁsi bālo ca {bālova (ka0)} dummedho, yathā taññova dummatī” ti..

48.

“ime pādā idaṁ sīsaṁ, ayaṁ kāyo savāladhi.

nettā tatheva tiṭṭhanti, ayaṁ goṇo samuṭṭhahe..

49.

“nāyyakassa hatthapādā, kāyo sīsañca dissati.

rudaṁ mattikathūpasmiṁ, nanu tvaññeva dummatī” ti..

50.

“ādittaṁ vata maṁ santaṁ, ghatasittaṁva pāvakaṁ.

vārinā viya osiñcaṁ, sabbaṁ nibbāpaye daraṁ..

51.

“abbahī {abbūḷhaṁ (bahūsu)} vata me sallaṁ, sokaṁ hadayanissitaṁ.

yo me sokaparetassa, pitusokaṁ apānudi..

52.

“svāhaṁ abbūḷhasallosmi, sītibhūtosmi nibbuto.

na socāmi na rodāmi, tava sutvāna māṇava'..

53.

evaṁ karonti sappaññā, ye honti anukampakā.

vinivattayanti sokamhā, sujāto pitaraṁ yathāti..

goṇapetavatthu aṭṭhamaṁ.

9. mahāpesakārapetivatthu

54.

“gūthañca muttaṁ ruhirañca pubbaṁ, paribhuñjati kissa ayaṁ vipāko.

ayaṁ nu kiṁ kammamakāsi nārī, yā sabbadā lohitapubbabhakkhā..

55.

“navāni vatthāni subhāni ceva, mudūni suddhāni ca lomasāni.

dinnāni missā kitakā {kiṭakā (ka0)} bhavanti, ayaṁ nu kiṁ kammamakāsi nārī” ti..

56.

“bhariyā mamesā ahū bhadante, adāyikā maccharinī kadariyā.

sā maṁ dadantaṁ samaṇabrāhmaṇānaṁ, akkosati ca paribhāsati ca..

57.

“`gūthañca muttaṁ ruhirañca pubbaṁ, paribhuñja tvaṁ asuciṁ sabbakālaṁ.

etaṁ te paralokasmiṁ hotu, vatthā ca te kiṭakasamā bhavantu'.

etādisaṁ duccaritaṁ caritvā, idhāgatā cirarattāya khādatī” ti..

mahāpesakārapetivatthu navamaṁ.

10. khallāṭiyapetivatthu

58.

“kā nu antovimānasmiṁ, tiṭṭhantī nūpanikkhami.

upanikkhamassu bhadde, passāma taṁ bahiṭṭhitan”-ti..

59.

“aṭṭīyāmi harāyāmi, naggā nikkhamituṁ bahi.

kesehamhi paṭicchannā, puññaṁ me appakaṁ katan”-ti..

60.

“handuttarīyaṁ dadāmi te, idaṁ dussaṁ nivāsaya.

idaṁ dussaṁ nivāsetvā, ehi nikkhama sobhane.

upanikkhamassu bhadde, passāma taṁ bahiṭṭhitan”-ti..

61.

“hatthena hatthe te dinnaṁ, na mayhaṁ upakappati.

esetthupāsako saddho, sammāsambuddhasāvako..

62.

“etaṁ acchādayitvāna, mama dakkhiṇamādisa.

tathāhaṁ {athāhaṁ (sī0)} sukhitā hessaṁ, sabbakāmasamiddhinī” ti..

63.

tañca te nhāpayitvāna, vilimpetvāna vāṇijā.

vatthehacchādayitvāna, tassā dakkhiṇamādisuṁ..

64.

samanantarānuddiṭṭhe {samanantarā anuddiṭṭhe (syā0 ka0)}, vipāko udapajjatha {upapajjatha (sī0 syā0)}.

bhojanacchādanapānīyaṁ {bhojanacchādanaṁ pānīyaṁ (syā0 ka0)}, dakkhiṇāya idaṁ phalaṁ..

65.

tato suddhā sucivasanā, kāsikuttamadhārinī.

hasantī vimānā nikkhami, `dakkhiṇāya idaṁ phala” 'nti..

66.

“sucittarūpaṁ ruciraṁ, vimānaṁ te pabhāsati.

devate pucchitācikkha, kissa kammassidaṁ phalan”-ti..

67.

“bhikkhuno caramānassa, doṇinimmajjaniṁ ahaṁ.

adāsiṁ ujubhūtassa, vippasannena cetasā..

68.

“tassa kammassa kusalassa, vipākaṁ dīghamantaraṁ.

anubhomi vimānasmiṁ, tañca dāni parittakaṁ..

69.

“uddhaṁ catūhi māsehi, kālaṁkiriyā {kālaṁkiriyā (ka0)} bhavissati.

ekantakaṭukaṁ ghoraṁ, nirayaṁ papatissahaṁ..

70.

{ma0 ni0 3.250, 267; a0 ni0 3.36; pe0 va0 240, 693} “catukkaṇṇaṁ catudvāraṁ, vibhattaṁ bhāgaso mitaṁ.

ayopākārapariyantaṁ, ayasā paṭikujjitaṁ..

71.

“tassa ayomayā bhūmi, jalitā tejasā yutā.

samantā yojanasataṁ, pharitvā tiṭṭhati sabbadā..

72.

“tatthāhaṁ dīghamaddhānaṁ, dukkhaṁ vedissa vedanaṁ.

phalañca pāpakammassa, tasmā socāmahaṁ bhusan”-ti..

khallāṭiyapetivatthu dasamaṁ.

11. nāgapetavatthu

73.

“puratova {purato ca (syā0)} setena paleti hatthinā, majjhe pana assatarīrathena.

pacchā ca kaññā sivikāya nīyati, obhāsayantī dasa sabbato {sabbato (ka0)} disā..

74.

“tumhe pana muggarahatthapāṇino, rudaṁmukhā chinnapabhinnagattā.

manussabhūtā kimakattha pāpaṁ, yenaññamaññassa pivātha lohitan”-ti..

75.

“puratova yo gacchati kuñjarena, setena nāgena catukkamena.

amhāka putto ahu jeṭṭhako so {sova jeṭṭho (ka0)}, dānāni datvāna sukhī pamodati..

76.

“yo so majjhe assatarīrathena, catubbhi yuttena suvaggitena.

amhāka putto ahu majjhimo so, amaccharī dānavatī virocati..

77.

“yā sā ca pacchā sivikāya nīyati, nārī sapaññā migamandalocanā.

amhāka dhītā ahu sā kaniṭṭhikā, bhāgaḍḍhabhāgena sukhī pamodati..

78.

“ete ca dānāni adaṁsu pubbe, pasannacittā samaṇabrāhmaṇānaṁ.

mayaṁ pana maccharino ahumha, paribhāsakā samaṇabrāhmaṇānaṁ.

ete ca datvā paricārayanti, mayañca sussāma naḷova chinno” ti {khittoti (sī0)}..

79.

“kiṁ tumhākaṁ bhojanaṁ kiṁ sayānaṁ, kathañca yāpetha supāpadhammino.

pahūtabhogesu anappakesu, sukhaṁ virādhāya {virāgāya (syā0 ka0)} dukkhajja pattā” ti..

80.

“aññamaññaṁ vadhitvāna, pivāma pubbalohitaṁ.

bahuṁ pitvā na dhātā homa, nacchādimhase {naruccādimhase (ka0)} mayaṁ..

81.

“icceva maccā paridevayanti, adāyakā pecca {maccharino (ka0)} yamassa ṭhāyino.

ye te vidicca {viditvā (sī0)} adhigamma bhoge, na bhuñjare nāpi karonti puññaṁ..

82.

“te khuppipāsūpagatā parattha, pacchā {petā (sī0)} ciraṁ jhāyare ḍayhamānā.

kammāni katvāna dukhudrāni, anubhonti dukkhaṁ kaṭukapphalāni..

83.

“ittaraṁ hi dhanaṁ dhaññaṁ, ittaraṁ idha jīvitaṁ.

ittaraṁ ittarato ñatvā, dīpaṁ kayirātha paṇḍito..

84.

“ye te evaṁ pajānanti, narā dhammassa kovidā.

te dāne nappamajjanti, sutvā arahataṁ vaco” ti..

nāgapetavatthu ekādasamaṁ.

12. uragapetavatthu

85.

“uragova tacaṁ jiṇṇaṁ, hitvā gacchati santanuṁ.

evaṁ sarīre nibbhoge, pete kālaṅkate sati..

86.

“ḍayhamāno na jānāti, ñātīnaṁ paridevitaṁ.

tasmā etaṁ na rodāmi, gato so tassa yā gati”..

87.

“anabbhito {anavhito (sī0)} tato āgā, nānuññāto ito gato.

yathāgato tathā gato, tattha kā {kā tattha (sī0)} paridevanā..

88.

“ḍayhamāno na jānāti, ñātīnaṁ paridevitaṁ.

tasmā etaṁ na rodāmi, gato so tassa yā gati”..

89.

“sace rode kisā assaṁ, tattha me kiṁ phalaṁ siyā.

ñātimittasuhajjānaṁ, bhiyyo no aratī siyā..

90.

“ḍayhamāno na jānāti, ñātīnaṁ paridevitaṁ.

tasmā etaṁ na rodāmi, gato so tassa yā gati”..

91.

“yathāpi dārako candaṁ, gacchantamanurodati.

evaṁ sampadamevetaṁ, yo petamanusocati..

92.

“ḍayhamāno na jānāti, ñātīnaṁ paridevitaṁ.

tasmā etaṁ na rodāmi, gato so tassa yā gati”..

93.

“yathāpi brahme udakumbho, bhinno appaṭisandhiyo.

evaṁ sampadamevetaṁ, yo petamanusocati..

94.

“ḍayhamāno na jānāti, ñātīnaṁ paridevitaṁ.

tasmā etaṁ na rodāmi, gato so tassa yā gatī” ti..

uragapetavatthu dvādasamaṁ.

uragavaggo paṭhamo niṭṭhito.

tassuddānaṁ --

khettañca sūkaraṁ pūti, piṭṭhaṁ cāpi tirokuṭṭaṁ.

pañcāpi sattaputtañca, goṇaṁ pesakārakañca.

tathā khallāṭiyaṁ nāgaṁ, dvādasaṁ uragañcevāti..

2. ubbarivaggo

1. saṁsāramocakapetivatthu

95.

“naggā dubbaṇṇarūpāsi, kisā dhamanisanthatā.

upphāsulike {uppāsuḷike (ka0)} kisike, kā nu tvaṁ idha tiṭṭhasī” ti..

96.

“ahaṁ bhadante petīmhi, duggatā yamalokikā.

pāpakammaṁ karitvāna, petalokaṁ ito gatā” ti..

97.

“kiṁ nu kāyena vācāya, manasā dukkaṭaṁ kataṁ.

kissa kammavipākena, petalokaṁ ito gatā” ti..

98.

“anukampakā mayhaṁ nāhesuṁ bhante, pitā ca mātā athavāpi ñātakā.

ye maṁ niyojeyyuṁ dadāhi dānaṁ, pasannacittā samaṇabrāhmaṇānaṁ..

99.

“ito ahaṁ vassasatāni pañca, yaṁ evarūpā vicarāmi naggā.

khudāya taṇhāya ca khajjamānā, pāpassa kammassa phalaṁ mamedaṁ..

100.

“vandāmi taṁ ayya pasannacittā, anukampa maṁ vīra mahānubhāva.

datvā ca me ādisa yaṁ hi kiñci, mocehi maṁ duggatiyā bhadante” ti..

101.

sādhūti so paṭissutvā, sāriputtonukampako.

bhikkhūnaṁ ālopaṁ datvā, pāṇimattañca coḷakaṁ.

thālakassa ca pānīyaṁ, tassā dakkhiṇamādisi..

102.

samanantarānuddiṭṭhe, vipāko udapajjatha.

bhojanacchādanapānīyaṁ, dakkhiṇāya idaṁ phalaṁ..

103.

tato suddhā sucivasanā, kāsikuttamadhārinī.

vicittavatthābharaṇā, sāriputtaṁ upasaṅkami..

104.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

105.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

106.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

107.

“uppaṇḍukiṁ kisaṁ chātaṁ, naggaṁ sampatitacchaviṁ {āpatitacchaviṁ (sī0)}.

muni kāruṇiko loke, taṁ maṁ addakkhi duggataṁ..

108.

“bhikkhūnaṁ ālopaṁ datvā, pāṇimattañca coḷakaṁ.

thālakassa ca pānīyaṁ, mama dakkhiṇamādisi..

109.

“ālopassa phalaṁ passa, bhattaṁ vassasataṁ dasa.

bhuñjāmi kāmakāminī, anekarasabyañjanaṁ..

110.

“pāṇimattassa coḷassa, vipākaṁ passa yādisaṁ.

yāvatā nandarājassa, vijitasmiṁ paṭicchadā..

111.

“tato bahutarā bhante, vatthānacchādanāni me.

koseyyakambalīyāni, khomakappāsikāni ca..

112.

“vipulā ca mahagghā ca, tepākāsevalambare.

sāhaṁ taṁ paridahāmi, yaṁ yaṁ hi manaso piyaṁ..

113.

“thālakassa ca pānīyaṁ, vipākaṁ passa yādisaṁ.

gambhīrā caturassā ca, pokkharañño sunimmitā..

114.

“setodakā suppatitthā, sītā appaṭigandhiyā.

padumuppalasañchannā, vārikiñjakkhapūritā..

115.

“sāhaṁ ramāmi kīḷāmi, modāmi akutobhayā.

muniṁ kāruṇikaṁ loke, bhante vanditumāgatā” ti..

saṁsāramocakapetivatthu paṭhamaṁ.

2. sāriputtattheramātupetivatthu

116.

“naggā dubbaṇṇarūpāsi, kisā dhamanisanthatā.

upphāsulike kisike, kā nu tvaṁ idha tiṭṭhasi”..

117.

“ahaṁ te sakiyā mātā, pubbe aññāsu jātīsu.

upapannā pettivisayaṁ, khuppipāsasamappitā..

118.

“chaḍḍitaṁ khipitaṁ kheḷaṁ, siṅghāṇikaṁ silesumaṁ.

vasañca ḍayhamānānaṁ, vijātānañca lohitaṁ..

119.

“vaṇikānañca yaṁ ghāna-sīsacchinnāna lohitaṁ.

khudāparetā bhuñjāmi, itthipurisanissitaṁ..

120.

“pubbalohitaṁ bhakkhāmi {pubbalohitabhakkhāsmi (sī0)}, pasūnaṁ mānusāna ca.

aleṇā anagārā ca, nīlamañcaparāyaṇā..

121.

“dehi puttaka me dānaṁ, datvā anvādisāhi me.

appeva nāma mucceyyaṁ, pubbalohitabhojanā” ti..

122.

mātuyā vacanaṁ sutvā, upatissonukampako.

āmantayi moggallānaṁ, anuruddhañca kappinaṁ..

123.

catasso kuṭiyo katvā, saṅghe cātuddise adā.

kuṭiyo annapānañca, mātu dakkhiṇamādisī..

124.

samanantarānuddiṭṭhe, vipāko udapajjatha.

bhojanaṁ pānīyaṁ vatthaṁ, dakkhiṇāya idaṁ phalaṁ..

125.

tato suddhā sucivasanā, kāsikuttamadhārinī.

vicittavatthābharaṇā, kolitaṁ upasaṅkami..

126.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

127.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

128.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

129.

“sāriputtassāhaṁ mātā, pubbe aññāsu jātīsu.

upapannā pettivisayaṁ, khuppipāsasamappitā..

130.

“chaḍḍitaṁ khipitaṁ kheḷaṁ, siṅghāṇikaṁ silesumaṁ.

vasañca ḍayhamānānaṁ, vijātānañca lohitaṁ..

131.

“vaṇikānañca yaṁ ghāna-sīsacchinnāna lohitaṁ.

khudāparetā bhuñjāmi, itthipurisanissitaṁ..

132.

“pubbalohitaṁ bhakkhissaṁ, pasūnaṁ mānusāna ca.

aleṇā anagārā ca, nīlamañcaparāyaṇā..

133.

“sāriputtassa dānena, modāmi akutobhayā.

muniṁ kāruṇikaṁ loke, bhante vanditumāgatā” ti..

sāriputtattherassa mātupetivatthu dutiyaṁ.

3. mattāpetivatthu

134.

“naggā dubbaṇṇarūpāsi, kisā dhamanisanthatā.

upphāsulike kisike, kā nu tvaṁ idha tiṭṭhasī” ti..

135.

“ahaṁ mattā tuvaṁ tissā, sapattī te pure ahuṁ.

pāpakammaṁ karitvāna, petalokaṁ ito gatā” ti..

136.

“kiṁ nu kāyena vācāya, manasā dukkaṭaṁ kataṁ.

kissa kammavipākena, petalokaṁ ito gatā” ti..

137.

“caṇḍī ca pharusā cāsiṁ, issukī maccharī saṭhā {saṭhī (sī0)}.

tāhaṁ duruttaṁ vatvāna, petalokaṁ ito gatā” ti..

138.

sabbaṁ {saccaṁ (ka0)} ahampi jānāmi, yathā tvaṁ caṇḍikā ahu.

aññañca kho taṁ pucchāmi, kenāsi paṁsukunthitā” ti..

139.

“sīsaṁnhātā tuvaṁ āsi, sucivatthā alaṅkatā.

ahañca kho {kho taṁ (sī0 ka0)} adhimattaṁ, samalaṅkatatarā tayā..

140.

“tassā me pekkhamānāya, sāmikena samantayi.

tato me issā vipulā, kodho me samajāyatha..

141.

“tato paṁsuṁ gahetvāna, paṁsunā taṁ hi okiriṁ {taṁ vikīrihaṁ (syā0 ka0)}.

tassa kammavipākena, tenamhi paṁsukunthitā” ti..

142.

“saccaṁ ahampi jānāmi, paṁsunā maṁ tvamokiri.

aññañca kho taṁ pucchāmi, kena khajjasi kacchuyā” ti..

143.

“bhesajjahārī ubhayo, vanantaṁ agamimhase.

tvañca bhesajjamāhari, ahañca kapikacchuno..

144.

“tassā tyājānamānāya, seyyaṁ tyāhaṁ samokiriṁ.

tassa kammavipākena, tena khajjāmi kacchuyā” ti..

145.

“saccaṁ ahampi jānāmi, seyyaṁ me tvaṁ samokiri.

aññañca kho taṁ pucchāmi, kenāsi naggiyā tuvan”-ti..

146.

“sahāyānaṁ samayo āsi, ñātīnaṁ samitī ahu.

tvañca āmantitā āsi, sasāminī no ca kho ahaṁ..

147.

“tassā tyājānamānāya, dussaṁ tyāhaṁ apānudiṁ.

tassa kammavipākena, tenamhi naggiyā ahan”-ti..

148.

“saccaṁ ahampi jānāmi, dussaṁ me tvaṁ apānudi.

aññañca kho taṁ pucchāmi, kenāsi gūthagandhinī” ti..

149.

“tava gandhañca mālañca, paccagghañca vilepanaṁ.

gūthakūpe adhāresiṁ {adhāresiṁ (ka0)}, taṁ pāpaṁ pakataṁ mayā.

tassa kammavipākena, tenamhi gūthagandhinī” ti..

150.

“saccaṁ ahampi jānāmi, taṁ pāpaṁ pakataṁ tayā.

aññañca kho taṁ pucchāmi, kenāsi duggatā tuvan”-ti..

151.

“ubhinnaṁ samakaṁ āsi, yaṁ gehe vijjate dhanaṁ.

santesu deyyadhammesu, dīpaṁ nākāsimattano.

tassa kammavipākena, tenamhi duggatā ahaṁ..

152.

“tadeva maṁ tvaṁ avaca, `pāpakammaṁ nisevasi.

na hi pāpehi kammehi, sulabhā hoti suggatī” 'ti..

153.

“vāmato maṁ tvaṁ paccesi, athopi maṁ usūyasi.

passa pāpānaṁ kammānaṁ, vipāko hoti yādiso..

154.

“te gharā tā ca dāsiyo {te gharadāsiyo āsuṁ (sī0 syā0), te ghare dāsiyo ceva (ka0)}, tānevābharaṇānime.

te aññe paricārenti, na bhogā honti sassatā..

155.

“idāni bhūtassa pitā, āpaṇā gehamehiti.

appeva te dade kiñci, mā su tāva ito agā” ti..

156.

“naggā dubbaṇṇarūpāmhi, kisā dhamanisanthatā.

kopīnametaṁ itthīnaṁ, mā maṁ bhūtapitāddasā” ti..

157.

“handa kiṁ vā tyāhaṁ {kiṁ tyāhaṁ (sī0 syā0), kiṁ vatāhaṁ (ka0)} dammi, kiṁ vā tedha {kiṁ vā ca te (sī0 syā0), kiṁ vidha te (ka0)} karomahaṁ.

yena tvaṁ sukhitā assa, sabbakāmasamiddhinī” ti..

158.

“cattāro bhikkhū saṅghato, cattāro pana puggalā.

aṭṭha bhikkhū bhojayitvā, mama dakkhiṇamādisa.

tadāhaṁ sukhitā hessaṁ, sabbakāmasamiddhinī” ti..

159.

sādhūti sā paṭissutvā, bhojayitvāṭṭha bhikkhavo.

vatthehacchādayitvāna, tassā dakkhiṇamādisī..

160.

samanantarānuddiṭṭhe, vipāko udapajjatha.

bhojanacchādanapānīyaṁ, dakkhiṇāya idaṁ phalaṁ..

161.

tato suddhā sucivasanā, kāsikuttamadhārinī.

vicittavatthābharaṇā, sapattiṁ upasaṅkami..

162.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

163.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

164.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

165.

“ahaṁ mattā tuvaṁ tissā, sapattī te pure ahuṁ.

pāpakammaṁ karitvāna, petalokaṁ ito gatā..

166.

“tava dinnena dānena, modāmi akutobhayā.

cīraṁ jīvāhi bhagini, saha sabbehi ñātibhi.

asokaṁ virajaṁ ṭhānaṁ, āvāsaṁ vasavattinaṁ..

167.

“idha dhammaṁ caritvāna, dānaṁ datvāna sobhane.

vineyya maccheramalaṁ samūlaṁ, aninditā saggamupehi ṭhānan”-ti..

mattāpetivatthu tatiyaṁ.

4. nandāpetivatthu

168.

“kāḷī dubbaṇṇarūpāsi, pharusā bhīrudassanā.

piṅgalāsi kaḷārāsi, na taṁ maññāmi mānusi” nti..

169.

“ahaṁ nandā nandisena, bhariyā te pure ahuṁ.

pāpakammaṁ karitvāna, petalokaṁ ito gatā” ti..

170.

“kiṁ nu kāyena vācāya, manasā dukkaṭaṁ kataṁ.

kissa kammavipākena, petalokaṁ ito gatā” ti..

171.

“caṇḍī ca pharusā cāsiṁ {caṇḍī pharusavācā ca (sī0)}, tayi cāpi agāravā.

tāhaṁ duruttaṁ vatvāna, petalokaṁ ito gatā” ti..

172.

“handuttarīyaṁ dadāmi te, imaṁ {idaṁ (sī0 aṭṭha0)} dussaṁ nivāsaya.

imaṁ dussaṁ nivāsetvā, ehi nessāmi taṁ gharaṁ..

173.

“vatthañca annapānañca, lacchasi tvaṁ gharaṁ gatā.

putte ca te passissasi, suṇisāyo ca dakkhasī” ti..

174.

“hatthena hatthe te dinnaṁ, na mayhaṁ upakappati.

bhikkhū ca sīlasampanne, vītarāge bahussute..

175.

“tappehi annapānena, mama dakkhiṇamādisa.

tadāhaṁ sukhitā hessaṁ, sabbakāmasamiddhinī” ti..

176.

sādhūti so paṭissutvā, dānaṁ vipulamākiri.

annaṁ pānaṁ khādanīyaṁ, vatthasenāsanāni ca.

chattaṁ gandhañca mālañca, vividhā ca upāhanā..

177.

bhikkhū ca sīlasampanne, vītarāge bahussute.

tappetvā annapānena, tassā dakkhiṇamādisī..

178.

samanantarānuddiṭṭhe, vipāko udapajjatha.

bhojanacchādanapānīyaṁ, dakkhiṇāya idaṁ phalaṁ..

179.

tato suddhā sucivasanā, kāsikuttamadhārinī.

vicittavatthābharaṇā, sāmikaṁ upasaṅkami..

180.

“abhikkantena vaṇṇena, yā tvaṁ tiṭṭhasi devate.

obhāsentī disā sabbā, osadhī viya tārakā..

181.

“kena tetādiso vaṇṇo, kena te idha mijjhati.

uppajjanti ca te bhogā, ye keci manaso piyā..

182.

“pucchāmi taṁ devi mahānubhāve, manussabhūtā kimakāsi puññaṁ.

kenāsi evaṁ jalitānubhāvā, vaṇṇo ca te sabbadisā pabhāsatī” ti..

183.

“ahaṁ nandā nandisena, bhariyā te pure ahuṁ.

pāpakammaṁ karitvāna, petalokaṁ ito gatā..

184.

“tava dinnena dānena, modāmi akutobhayā.

ciraṁ jīva gahapati, saha sabbehi ñātibhi.

asokaṁ virajaṁ khemaṁ, āvāsaṁ vasavattinaṁ..

185.

“idha dhammaṁ caritvāna, dānaṁ datvā gahapati.

vineyya maccheramalaṁ samūlaṁ, anindito saggamupehi ṭhānan”-ti..

nandāpetivatthu catutthaṁ.

5. maṭṭhakuṇḍalīpetavatthu

186.

{vi0 va0 1207} “alaṅkato maṭṭhakuṇḍalī, māladhārī haricandanussado.

bāhā paggayha kandasi, vanamajjhe kiṁ dukkhito tuvan”-ti..

187.

“sovaṇṇamayo pabhassaro, uppanno rathapañjaro mama.

tassa cakkayugaṁ na vindāmi, tena dukkhena jahāmi jīvitan”-ti..

188.

“sovaṇṇamayaṁ maṇimayaṁ, lohitakamayaṁ {lohitaṅgamayaṁ (syā0), lohitaṅkamayaṁ (sī0), lohamayaṁ (katthaci)} atha rūpiyamayaṁ.

ācikkha me bhaddamāṇava, cakkayugaṁ paṭipādayāmi te” ti..

189.

so māṇavo tassa pāvadi, “candasūriyā ubhayettha dissare.

sovaṇṇamayo ratho mama, tena cakkayugena sobhatī” ti..

190.

“bālo kho tvaṁ asi māṇava, yo tvaṁ patthayase apatthiyaṁ.

maññāmi tuvaṁ marissasi, na hi tvaṁ lacchasi candasūriye” ti..

191.

“gamanāgamanampi dissati, vaṇṇadhātu ubhayattha vīthiyā.

peto kālakato na dissati, ko nidha kandataṁ bālyataro” ti..

192.

“saccaṁ kho vadesi māṇava, ahameva kandataṁ bālyataro.

candaṁ viya dārako rudaṁ, petaṁ kālakatābhipatthayi” nti..

193.

“ādittaṁ vata maṁ santaṁ, ghatasittaṁva pāvakaṁ.

vārinā viya osiñcaṁ, sabbaṁ nibbāpaye daraṁ..

194.

“abbahī {abbūḷhaṁ (syā0 ka0)} vata me sallaṁ, sokaṁ hadayanissitaṁ.

yo me sokaparetassa, puttasokaṁ apānudi..

195.

“svāhaṁ abbūḷhasallosmi, sītibhūtosmi nibbuto.

na socāmi na rodāmi, tava sutvāna māṇavā” ti..

196.

“devatā nusi gandhabbo, adu sakko purindado.

ko vā tvaṁ kassa vā putto, kathaṁ jānemu taṁ mayan”-ti..

197.

“yañca kandasi yañca rodasi, puttaṁ āḷāhane sayaṁ dahitvā.

svāhaṁ kusalaṁ karitvā kammaṁ, tidasānaṁ sahabyataṁ gato” ti..

198.

“appaṁ vā bahuṁ vā nāddasāma, dānaṁ dadantassa sake agāre.

uposathakammaṁ vā tādisaṁ, kena kammena gatosi devalokan”-ti..

199.

“ābādhikohaṁ dukkhito gilāno, āturarūpomhi sake nivesane.

buddhaṁ vigatarajaṁ vitiṇṇakaṅkhaṁ, addakkhiṁ sugataṁ anomapaññaṁ..

200.

“svāhaṁ muditamano pasannacitto, añjaliṁ akariṁ tathāgatassa.

tāhaṁ kusalaṁ karitvāna kammaṁ, tidasānaṁ sahabyataṁ gato” ti..

201.

“acchariyaṁ vata abbhutaṁ vata, añjalikammassa ayamīdiso vipāko.

ahampi muditamano pasannacitto, ajjeva buddhaṁ saraṇaṁ vajāmī” ti..

202.

“ajjeva buddhaṁ saraṇaṁ vajāhi, dhammañca saṅghañca pasannacitto.

tatheva sikkhāya padāni pañca, akhaṇḍaphullāni samādiyassu..

203.

“pāṇātipātā viramassu khippaṁ, loke adinnaṁ parivajjayassu.

amajjapo mā ca musā bhaṇāhi, sakena dārena ca hohi tuṭṭho” ti..

204.

“atthakāmosi me yakkha, hitakāmosi devate.

karomi tuyhaṁ vacanaṁ, tvaṁsi ācariyo mamāti..

205.

“upemi saraṇaṁ buddhaṁ, dhammañcāpi anuttaraṁ.

saṅghañca naradevassa, gacchāmi saraṇaṁ ahaṁ..

206.

“pāṇātipātā viramāmi khippaṁ, loke adinnaṁ parivajjayāmi.

amajjapo no ca musā bhaṇāmi. sakena dārena ca homi tuṭṭho” ti..

maṭṭhakuṇḍalīpetavatthu pañcamaṁ.

6. kaṇhapetavatthu

207.

“uṭṭhehi kaṇha kiṁ sesi, ko attho supanena te.

yo ca tuyhaṁ sako bhātā, hadayaṁ cakkhu ca {cakkhuṁva (aṭṭha0)} dakkhiṇaṁ.

tassa vātā balīyanti, sasaṁ jappati {ghaṭo jappati (ka0)} kesavā” ti..

208.

“tassa taṁ vacanaṁ sutvā, rohiṇeyyassa kesavo.

taramānarūpo vuṭṭhāsi, bhātusokena aṭṭito..

209.

“kiṁ nu ummattarūpova, kevalaṁ dvārakaṁ imaṁ.

saso sasoti lapasi, kīdisaṁ sasamicchasi..

210.

“sovaṇṇamayaṁ maṇimayaṁ, lohamayaṁ atha rūpiyamayaṁ.

saṅkhasilāpavāḷamayaṁ, kārayissāmi te sasaṁ..

211.

“santi aññepi sasakā, araññavanagocarā.

tepi te ānayissāmi, kīdisaṁ sasamicchasī” ti..

212.

“nāhamete sase icche, ye sasā pathavissitā.

candato sasamicchāmi, taṁ me ohara kesavā” ti..

213.

“so nūna madhuraṁ ñāti, jīvitaṁ vijahissasi.

apatthiyaṁ patthayasi, candato sasamicchasī” ti..

214.

“evaṁ ce kaṇha jānāsi, yathaññamanusāsasi.

kasmā pure mataṁ puttaṁ, ajjāpi manusocasi..

215.

“na yaṁ labbhā manussena, amanussena vā pana.

jāto me mā mari putto, kuto labbhā alabbhiyaṁ..

216.

“na mantā mūlabhesajjā, osadhehi dhanena vā.

sakkā ānayituṁ kaṇha, yaṁ petamanusocasi..

217.

“mahaddhanā mahābhogā, raṭṭhavantopi khattiyā.

pahūtadhanadhaññāse, tepi no {natthetthapāṭhabhedo} ajarāmarā..

218.

“khattiyā brāhmaṇā vessā, suddā caṇḍālapukkusā.

ete caññe ca jātiyā, tepi no ajarāmarā..

219.

“ye mantaṁ parivattenti, chaḷaṅgaṁ brahmacintitaṁ.

ete caññe ca vijjāya, tepi no ajarāmarā..

220.

“isayo vāpi {isayo cāpi (vimānavatthu 99)} ye santā, saññatattā tapassino.

sarīraṁ tepi kālena, vijahanti tapassino..

221.

“bhāvitattā arahanto, katakiccā anāsavā.

nikkhipanti imaṁ dehaṁ, puññapāpaparikkhayā” ti..

222.

“ādittaṁ vata maṁ santaṁ, ghatasittaṁva pāvakaṁ.

vārinā viya osiñcaṁ, sabbaṁ nibbāpaye daraṁ..

223.

“abbahī vata me sallaṁ, sokaṁ hadayanissitaṁ.

yo me sokaparetassa, puttasokaṁ apānudi..

224.

“svāhaṁ abbūḷhasallosmi, sītibhūtosmi nibbuto.

na socāmi na rodāmi, tava sutvāna bhātika” {bhāsitaṁ (syā0)}..

225.

evaṁ karonti sappaññā, ye honti anukampakā.

nivattayanti sokamhā, ghaṭo jeṭṭhaṁva bhātaraṁ..

226.

yassa etādisā honti, amaccā paricārakā.

subhāsitena anventi, ghaṭo jeṭṭhaṁva bhātaranti..

kaṇhapetavatthu chaṭṭhaṁ.

7. dhanapālaseṭṭhipetavatthu

227.

“naggo dubbaṇṇarūposi, kiso dhamanisanthato.

upphāsuliko kisiko, ko nu tvamasi mārisa”..

228.

“ahaṁ bhadante petomhi, duggato yamalokiko.

pāpakammaṁ karitvāna, petalokaṁ ito gato”..

229.

“kiṁ nu kāyena vācāya, manasā dukkaṭaṁ kataṁ.

kissa kammavipākena, petalokaṁ ito gato”..

230.

“nagaraṁ atthi paṇṇānaṁ {dasannānaṁ (sī0 syā0 pī0)}, erakacchanti vissutaṁ.

tattha seṭṭhi pure āsiṁ, dhanapāloti maṁ vidū..

231.

“asīti sakaṭavāhānaṁ, hiraññassa ahosi me.

pahūtaṁ me jātarūpaṁ, muttā veḷuriyā bahū..

232.

“tāva mahaddhanassāpi, na me dātuṁ piyaṁ ahu.

pidahitvā dvāraṁ bhuñjiṁ {bhuñjāmi (sī0 syā0)}, mā maṁ yācanakāddasuṁ..

233.

“assaddho maccharī cāsiṁ, kadariyo paribhāsako.

dadantānaṁ karontānaṁ, vārayissaṁ bahu jane {bahujjanaṁ (sī0 syā0)}..

234.

“vipāko natthi dānassa, saṁyamassa kuto phalaṁ.

pokkharaññodapānāni, ārāmāni ca ropite.

papāyo ca vināsesiṁ, dugge saṅkamanāni ca..

235.

“svāhaṁ akatakalyāṇo, katapāpo tato cuto.

upapanno pettivisayaṁ, khuppipāsasamappito..

236.

“pañcapaṇṇāsavassāni, yato kālaṅkato ahaṁ.

nābhijānāmi bhuttaṁ vā, pītaṁ vā pana pāniyaṁ..

237.

“yo saṁyamo so vināso,yo vināso so saṁyamo.

petā hi kira jānanti, yo saṁyamo so vināso..

238.

“ahaṁ pure saṁyamissaṁ, nādāsiṁ bahuke dhane.

santesu deyyadhammesu, dīpaṁ nākāsimattano.

svāhaṁ pacchānutappāmi, attakammaphalūpago..

239.

{pe0 va0 69} “uddhaṁ catūhi māsehi, kālaṁkiriyā bhavissati.

ekantakaṭukaṁ ghoraṁ, nirayaṁ papatissahaṁ..

240.

{pe0 va0 70} “catukkaṇṇaṁ catudvāraṁ, vibhattaṁ bhāgaso mitaṁ.

ayopākārapariyantaṁ, ayasā paṭikujjitaṁ..

241.

{pe0 va0 71} “tassa ayomayā bhūmi, jalitā tejasā yutā.

samantā yojanasataṁ, pharitvā tiṭṭhati sabbadā..

242.

{pe0 va0 72} “tatthāhaṁ dīghamaddhānaṁ, dukkhaṁ vedissa vedanaṁ.

phalaṁ pāpassa kammassa, tasmā socāmahaṁ bhusaṁ..

243.

“taṁ vo vadāmi bhaddaṁ vo, yāvantettha samāgatā.

mākattha pāpakaṁ kammaṁ, āvi vā yadi vā raho..

244.

“sace taṁ pāpakaṁ kammaṁ, karissatha karotha vā.

na vo dukkhā pamutyatthi {pamuttatthi (sabbattha) udā0 44 passitabbaṁ}, uppaccāpi {upeccāpi (syā0 ka0)} palāyataṁ..

245.

“matteyyā hotha petteyyā, kule jeṭṭhāpacāyikā.

sāmaññā hotha brahmaññā, evaṁ saggaṁ gamissathā” ti..

dhanapālaseṭṭhipetavatthu sattamaṁ.

8. cūḷaseṭṭhipetavatthu

246.

“naggo kiso pabbajitosi bhante, rattiṁ kuhiṁ gacchasi kissa hetu.

ācikkha me taṁ api sakkuṇemu, sabbena vittaṁ paṭipādaye tuvan”-ti..

247.

“bārāṇasī nagaraṁ dūraghuṭṭhaṁ, tatthāhaṁ gahapati aḍḍhako ahu dīno.

adātā gedhitamano āmisasmiṁ, dussīlyena yamavisayamhi patto..

248.

“so sūcikāya kilamito tehi,

teneva ñātīsu yāmi āmisakiñcikkhahetu.

adānasīlā na ca saddahanti,

dānaphalaṁ hoti paramhi loke..

249.

“dhītā ca mayhaṁ lapate abhikkhaṇaṁ, `dassāmi dānaṁ pitūnaṁ pitāmahānaṁ'.

tamupakkhaṭaṁ parivisayanti brāhmaṇā {brāhmaṇe (sī0)}, `yāmi ahaṁ andhakavindaṁ bhottu” 'nti..

250.

tamavoca rājā “anubhaviyāna tampi,

eyyāsi khippaṁ ahamapi kassaṁ pūjaṁ.

ācikkha me taṁ yadi atthi hetu,

saddhāyitaṁ hetuvaco suṇomā” ti..

251.

`tathā'ti vatvā agamāsi tattha, bhuñjiṁsu bhattaṁ na ca dakkhiṇārahā.

paccāgami rājagahaṁ punāparaṁ, pāturahosi purato janādhipassa..

252.

disvāna petaṁ punadeva āgataṁ, rājā avoca “ahamapi kiṁ dadāmi.

ācikkha me taṁ yadi atthi hetu, yena tuvaṁ cirataraṁ pīṇito siyā” ti..

253.

“buddhañca saṅghaṁ parivisiyāna rāja, annena pānena ca cīvarena.

taṁ dakkhiṇaṁ ādisa me hitāya, evaṁ ahaṁ cirataraṁ pīṇito siyā” ti..

254.

tato ca rājā nipatitvā tāvade {tāvadeva (syā0), tadeva (ka0)}, dānaṁ sahatthā atulaṁ daditvā {atulañca datvā (syā0 ka0)} saṅghe.

ārocesi pakataṁ {ārocayī pakatiṁ (sī0 syā0)} tathāgatassa, tassa ca petassa dakkhiṇaṁ ādisittha..

255.

so pūjito ativiya sobhamāno, pāturahosi purato janādhipassa.

“yakkhohamasmi paramiddhipatto, na mayhamatthi samā sadisā {mayhamiddhisamasadisā (sī0 syā0)} mānusā..

256.

“passānubhāvaṁ aparimitaṁ mamayidaṁ, tayānudiṭṭhaṁ atulaṁ datvā saṅghe.

santappito satataṁ sadā bahūhi, yāmi ahaṁ sukhito manussadevā” ti..

cūḷaseṭṭhipetavatthu aṭṭhamaṁ niṭṭhitaṁ.

bhāṇavāraṁ paṭhamaṁ niṭṭhitaṁ.

9. aṅkurapetavatthu

257.

“yassa atthāya gacchāma, kambojaṁ dhanahārakā.

ayaṁ kāmadado yakkho, imaṁ yakkhaṁ nayāmase..

258.

“imaṁ yakkhaṁ gahetvāna, sādhukena pasayha vā.

yānaṁ āropayitvāna, khippaṁ gacchāma dvārakan”-ti..

259.

{jā0 1.10.151; 1.14.196; 2.18.153; 2.22.10} “yassa rukkhassa chāyāya, nisīdeyya sayeyya vā.

na tassa sākhaṁ bhañjeyya, mittadubbho hi pāpako” ti..

260.

“yassa rukkhassa chāyāya, nisīdeyya sayeyya vā.

khandhampi tassa chindeyya, attho ce tādiso siyā” ti..

261.

“yassa rukkhassa chāyāya, nisīdeyya sayeyya vā.

na tassa pattaṁ bhindeyya {hiṁseyya (ka0)}, mittadubbho hi pāpako” ti..

262.

“yassa rukkhassa chāyāya, nisīdeyya sayeyya vā.

samūlampi taṁ abbuhe {ubbahe (?)}, attho ce tādiso siyā” ti..

263.

“yassekarattimpi ghare vaseyya, yatthannapānaṁ puriso labhetha.

na tassa pāpaṁ manasāpi cintaye, kataññutā sappurisehi vaṇṇitā..

264.

“yassekarattimpi ghare vaseyya, annena pānena upaṭṭhito siyā.

na tassa pāpaṁ manasāpi cintaye, adubbhapāṇī dahate mittadubbhiṁ..

265.

“yo pubbe katakalyāṇo, pacchā pāpena hiṁsati.

allapāṇihato {adubbhipāṇīhato (ka)} poso, na so bhadrāni passatī” ti..

266.

“nāhaṁ devena vā manussena vā, issariyena vāhaṁ suppasayho.

yakkhohamasmi paramiddhipatto, dūraṅgamo vaṇṇabalūpapanno” ti..

267.

“pāṇi te sabbaso vaṇṇo, pañcadhāro madhussavo.

nānārasā paggharanti, maññehaṁ taṁ purindadan”-ti..

268.

“nāmhi devo na gandhabbo, nāpi sakko purindado.

petaṁ maṁ aṅkura jānāhi, roruvamhā {heruvamhā (sī0)} idhāgatan”-ti..

269.

“kiṁsīlo kiṁsamācāro, roruvasmiṁ pure tuvaṁ.

kena te brahmacariyena, puññaṁ pāṇimhi ijjhatī” ti..

270.

“tunnavāyo pure āsiṁ, roruvasmiṁ tadā ahaṁ.

sukicchavutti kapaṇo, na me vijjati dātave..

271.

“nivesanañca {āvesanañca (sī0)} me āsi, asayhassa upantike.

saddhassa dānapatino, katapuññassa lajjino..

272.

“tattha yācanakā yanti, nānāgottā vanibbakā.

te ca maṁ tattha pucchanti, asayhassa nivesanaṁ..

273.

“kattha gacchāma bhaddaṁ vo, kattha dānaṁ padīyati.

tesāhaṁ puṭṭho akkhāmi, asayhassa nivesanaṁ..

274.

“paggayha dakkhiṇaṁ bāhuṁ, ettha gacchatha bhaddaṁ vo.

ettha dānaṁ padīyati, asayhassa nivesane..

275.

“tena pāṇi kāmadado, tena pāṇi madhussavo.

tena me brahmacariyena, puññaṁ pāṇimhi ijjhatī” ti..

276.

“na kira tvaṁ adā dānaṁ, sakapāṇīhi kassaci.

parassa dānaṁ anumodamāno, pāṇiṁ paggayha pāvadi..

277.

“tena pāṇi kāmadado, tena pāṇi madhussavo.

tena te brahmacariyena, puññaṁ pāṇimhi ijjhati..

278.

“yo so dānamadā bhante, pasanno sakapāṇibhi.

so hitvā mānusaṁ dehaṁ, kiṁ nu so disataṁ gato” ti..

279.

“nāhaṁ pajānāmi asayhasāhino, aṅgīrasassa gatiṁ āgatiṁ vā.

sutañca me vessavaṇassa santike, sakkassa sahabyataṁ gato asayho” ti..

280.

“alameva kātuṁ kalyāṇaṁ, dānaṁ dātuṁ yathārahaṁ.

pāṇiṁ kāmadadaṁ disvā, ko puññaṁ na karissati..

281.

“so hi nūna ito gantvā, anuppatvāna dvārakaṁ.

dānaṁ paṭṭhapayissāmi, yaṁ mamassa sukhāvahaṁ..

282.

“dassāmannañca pānañca, vatthasenāsanāni ca.

papañca udapānañca, dugge saṅkamanāni cā” ti..

283.

“kena te aṅgulī kuṇā {kuṇṭhā (sī0 syā0)}, mukhañca kuṇalīkataṁ {kuṇḍalīkataṁ (sī0 syā0 ka0)}.

akkhīni ca paggharanti, kiṁ pāpaṁ pakataṁ tayā” ti..

284.

“aṅgīrasassa gahapatino, saddhassa gharamesino.

tassāhaṁ dānavissagge, dāne adhikato ahuṁ..

285.

“tattha yācanake disvā, āgate bhojanatthike.

ekamantaṁ apakkamma, akāsiṁ kuṇaliṁ mukhaṁ..

286.

“tena me aṅgulī kuṇā, mukhañca kuṇalīkataṁ.

akkhīni me paggharanti, taṁ pāpaṁ pakataṁ mayā” ti..

287.

“dhammena te kāpurisa, mukhañca kuṇalīkataṁ.

akkhīni ca paggharanti, yaṁ taṁ parassa dānassa.

akāsi kuṇaliṁ mukhaṁ..

288.

“kathaṁ hi dānaṁ dadamāno, kareyya parapattiyaṁ.

annaṁ pānaṁ khādanīyaṁ, vatthasenāsanāni ca..

289.

“so hi nūna ito gantvā, anuppatvāna dvārakaṁ.

dānaṁ paṭṭhapayissāmi, yaṁ mamassa sukhāvahaṁ..

290.

“dassāmannañca pānañca, vatthasenāsanāni ca.

papañca udapānañca, dugge saṅkamanāni cā” ti..

291.

tato hi so nivattitvā, anuppatvāna dvārakaṁ.

dānaṁ paṭṭhapayi aṅkuro, yaṁtumassa {yaṁ taṁ assa (syā0), yantamassa (ka0)} sukhāvahaṁ..

292.

adā annañca pānañca, vatthasenāsanāni ca.

papañca udapānañca, vippasannena cetasā..

293.

“ko chāto ko ca tasito, ko vatthaṁ paridahissati.

kassa santāni yoggāni, ito yojentu vāhanaṁ..

294.

“ko chatticchati gandhañca, ko mālaṁ ko upāhanaṁ.

itissu tattha ghosenti, kappakā sūdamāgadhā {pāṭavā (ka0)}.

sadā sāyañca pāto ca, aṅkurassa nivesane..

295.

“`sukhaṁ supati aṅkuro', iti jānāti maṁ jano.

dukkhaṁ supāmi sindhaka {sanduka, sindhuka (ka0)}, yaṁ na passāmi yācake..

296.

“`sukhaṁ supati aṅkuro', iti jānāti maṁ jano.

dukkhaṁ sindhaka supāmi, appake su vanibbake” ti..

297.

“sakko ce te varaṁ dajjā, tāvatiṁsānamissaro.

kissa sabbassa lokassa, varamāno varaṁ vare” ti..

298.

“sakko ce me varaṁ dajjā, tāvatiṁsānamissaro.

kāluṭṭhitassa me sato, suriyuggamanaṁ pati.

dibbā bhakkhā pātubhaveyyuṁ, sīlavanto ca yācakā..

299.

“dadato me na khīyetha, datvā nānutapeyyahaṁ.

dadaṁ cittaṁ pasādeyyaṁ, etaṁ sakkaṁ varaṁ vare” ti..

300.

“na sabbavittāni pare pavecche, dadeyya dānañca dhanañca rakkhe.

tasmā hi dānā dhanameva seyyo, atippadānena kulā na honti..

301.

“adānamatidānañca, nappasaṁsanti paṇḍitā.

tasmā hi dānā dhanameva seyyo, samena vatteyya sa dhīradhammo” ti..

302.

“aho vata re ahameva dajjaṁ, santo ca maṁ sappurisā bhajeyyuṁ.

meghova ninnāni paripūrayanto {bhipūrayanto (sī0), hi pūrayanto (syā0)}, santappaye sabbavanibbakānaṁ..

303.

“yassa yācanake disvā, mukhavaṇṇo pasīdati.

datvā attamano hoti, taṁ gharaṁ vasato sukhaṁ..

304.

“yassa yācanake disvā, mukhavaṇṇo pasīdati.

datvā attamano hoti, esā yaññassa {puññassa (sī0)} sampadā..

305.

{a0 ni0 6.37} “pubbeva dānā sumano, dadaṁ cittaṁ pasādaye.

datvā attamano hoti, esā yaññassa {puññassa (sī0)} sampadā” ti..

306.

saṭṭhi vāhasahassāni, aṅkurassa nivesane.

bhojanaṁ dīyate niccaṁ, puññapekkhassa jantuno..

307.

tisahassāni sūdāni hi {sūdāni (syā0 ka0)}, āmuttamaṇikuṇḍalā.

aṅkuraṁ upajīvanti, dāne yaññassa vāvaṭā {byāvaṭā (sī0), pāvaṭā (syā0)}..

308.

saṭṭhi purisasahassāni, āmuttamaṇikuṇḍalā.

aṅkurassa mahādāne, kaṭṭhaṁ phālenti māṇavā..

309.

soḷasitthisahassāni, sabbālaṅkārabhūsitā.

aṅkurassa mahādāne, vidhā piṇḍenti nāriyo..

310.

soḷasitthisahassāni, sabbālaṅkārabhūsitā.

aṅkurassa mahādāne, dabbigāhā upaṭṭhitā..

311.

bahuṁ bahūnaṁ pādāsi, ciraṁ pādāsi khattiyo.

sakkaccañca sahatthā ca, cittīkatvā punappunaṁ..

312.

bahū māse ca pakkhe ca, utusaṁvaccharāni ca.

mahādānaṁ pavattesi, aṅkuro dīghamantaraṁ..

313.

evaṁ datvā yajitvā ca, aṅkuro dīghamantaraṁ.

so hitvā mānusaṁ dehaṁ, tāvatiṁsūpago ahu..

314.

kaṭacchubhikkhaṁ datvāna, anuruddhassa indako.

so hitvā mānusaṁ dehaṁ, tāvatiṁsūpago ahu..

315.

dasahi ṭhānehi aṅkuraṁ, indako atirocati.

rūpe sadde rase gandhe, phoṭṭhabbe ca manorame..

316.

āyunā yasasā ceva, vaṇṇena ca sukhena ca.

ādhipaccena aṅkuraṁ, indako atirocati..

317.

tāvatiṁse yadā buddho, silāyaṁ paṇḍukambale.

pāricchattakamūlamhi, vihāsi purisuttamo..

318.

dasasu lokadhātūsu, sannipatitvāna devatā.

payirupāsanti sambuddhaṁ, vasantaṁ nagamuddhani..

319.

na koci devo vaṇṇena, sambuddhaṁ atirocati.

sabbe deve atikkamma {adhigayha (sī0), atiggayha (ka)}, sambuddhova virocati..

320.

yojanāni dasa dve ca, aṅkuroyaṁ tadā ahu.

avidūreva buddhassa {avidūre sambuddhassa (ka0)}, indako atirocati..

321.

oloketvāna sambuddho, aṅkurañcāpi indakaṁ.

dakkhiṇeyyaṁ sambhāvento {pabhāvento (sī0)}, idaṁ vacanamabravi..

322.

“mahādānaṁ tayā dinnaṁ, aṅkura dīghamantaraṁ.

atidūre {suvidūre (ka0)} nisinnosi, āgaccha mama santike” ti..

323.

codito bhāvitattena, aṅkuro idamabravi.

“kiṁ mayhaṁ tena dānena, dakkhiṇeyyena suññataṁ..

324.

“ayaṁ so indako yakkho, dajjā dānaṁ parittakaṁ.

atirocati amhehi, cando tāragaṇe yathā” ti..

325.

“ujjaṅgale yathā khette, bījaṁ bahumpi ropitaṁ.

na vipulaphalaṁ hoti, napi toseti kassakaṁ..

326.

“tatheva dānaṁ bahukaṁ, dussīlesu patiṭṭhitaṁ.

na vipulaphalaṁ hoti, napi toseti dāyakaṁ..

327.

“yathāpi bhaddake khette, bījaṁ appampi ropitaṁ.

sammā dhāraṁ pavecchante, phalaṁ toseti kassakaṁ..

328.

“tatheva sīlavantesu, guṇavantesu tādisu.

appakampi kataṁ kāraṁ, puññaṁ hoti mahapphalan”-ti..

329.

viceyya dānaṁ dātabbaṁ, yattha dinnaṁ mahapphalaṁ.

viceyya dānaṁ datvāna, saggaṁ gacchanti dāyakā..

330.

viceyya dānaṁ sugatappasatthaṁ, ye dakkhiṇeyyā idha jīvaloke.

etesu dinnāni mahapphalāni, bījāni vuttāni yathā sukhetteti..

aṅkurapetavatthu navamaṁ.

10. uttaramātupetivatthu

331.

divāvihāragataṁ bhikkhuṁ, gaṅgātīre nisinnakaṁ.

taṁ petī upasaṅkamma, dubbaṇṇā bhīrudassanā..

332.

kesā cassā atidīghā {ahū dīghā (ka0)}, yāvabhūmāvalambare {yāva bhūmyā'valambare (?)}.

kesehi sā paṭicchannā, samaṇaṁ etadabravi..

333.

“pañcapaṇṇāsavassāni, yato kālaṅkatā ahaṁ.

nābhijānāmi bhuttaṁ vā, pītaṁ vā pana pāniyaṁ.

dehi tvaṁ pāniyaṁ bhante, tasitā pāniyāya me” ti..

334.

“ayaṁ sītodikā gaṅgā, himavantato {himavantāva (ka0)} sandati.

piva etto gahetvāna, kiṁ maṁ yācasi pāniyan”-ti..

335.

“sacāhaṁ bhante gaṅgāya, sayaṁ gaṇhāmi pāniyaṁ.

lohitaṁ me parivattati, tasmā yācāmi pāniyan”-ti..

336.

“kiṁ nu kāyena vācāya, manasā dukkaṭaṁ kataṁ.

kissa kammavipākena, gaṅgā te hoti lohitan”-ti..

337.

“putto me uttaro nāma {putto me bhante uttaro (ka0)}, saddho āsi upāsako.

so ca mayhaṁ akāmāya, samaṇānaṁ pavecchati..

338.

“cīvaraṁ piṇḍapātañca, paccayaṁ sayanāsanaṁ.

tamahaṁ paribhāsāmi, maccherena upaddutā..

339.

“yaṁ tvaṁ mayhaṁ akāmāya, samaṇānaṁ pavecchasi.

cīvaraṁ piṇḍapātañca, paccayaṁ sayanāsanaṁ..

340.

“etaṁ te paralokasmiṁ, lohitaṁ hotu uttara.

tassa kammassa vipākena, gaṅgā me hoti lohitan”-ti..

uttaramātupetivatthu dasamaṁ.

11. suttapetavatthu

341.

“ahaṁ pure pabbajitassa bhikkhuno, suttaṁ adāsiṁ upasaṅkamma yācitā.

tassa vipāko vipulaphalūpalabbhati, bahukā ca me uppajjare {bahū ca me upapajjare (sī0)} vatthakoṭiyo..

342.

“pupphābhikiṇṇaṁ ramitaṁ {rammamidaṁ (ka0)} vimānaṁ, anekacittaṁ naranārisevitaṁ.

sāhaṁ bhuñjāmi ca pārupāmi ca, pahūtavittā na ca tāva khīyati..

343.

“tasseva kammassa vipākamanvayā, sukhañca sātañca idhūpalabbhati.

sāhaṁ gantvā punadeva mānusaṁ, kāhāmi puññāni nayayyaputta man”-ti..

344.

“satta tuvaṁ vassasatā idhāgatā,

jiṇṇā ca vuḍḍhā ca tahiṁ bhavissasi.

sabbeva te kālakatā ca ñātakā,

kiṁ tattha gantvāna ito karissasī” ti..

345.

“satteva vassāni idhāgatāya me, dibbañca sukhañca samappitāya.

sāhaṁ gantvāna punadeva mānusaṁ, kāhāmi puññāni nayayyaputta man”-ti..

346.

so taṁ gahetvāna pasayha bāhāyaṁ, paccānayitvāna theriṁ sudubbalaṁ.

“vajjesi aññampi janaṁ idhāgataṁ, `karotha puññāni sukhūpalabbhati”..

347.

“diṭṭhā mayā akatena sādhunā, petā vihaññanti tatheva manussā.

kammañca katvā sukhavedanīyaṁ, devā manussā ca sukhe ṭhitā pajā” ti..

suttapetavatthu ekādasamaṁ.

12. kaṇṇamuṇḍapetivatthu

348.

“soṇṇasopānaphalakā, soṇṇavālukasanthatā.

tattha sogandhiyā vaggū, sucigandhā manoramā..

349.

“nānārukkhehi sañchannā, nānāgandhasameritā.

nānāpadumasañchannā, puṇḍarīkasamotatā {samohatā (ka0)}..

350.

“surabhiṁ sampavāyanti, manuññā māluteritā.

haṁsakoñcābhirudā ca, cakkavakkābhikūjitā..

351.

“nānādijagaṇākiṇṇā, nānāsaragaṇāyutā.

nānāphaladharā rukkhā, nānāpupphadharā vanā..

352.

“na manussesu īdisaṁ, nagaraṁ yādisaṁ idaṁ.

pāsādā bahukā tuyhaṁ, sovaṇṇarūpiyāmayā.

daddallamānā ābhenti {ābhanti (ka0)}, samantā caturo disā..

353.

“pañca dāsisatā tuyhaṁ, yā temā paricārikā.

tā {kā (ka0)} kambukāyūradharā {kambukeyūradharā (sī0)}, kañcanāveḷabhūsitā..

354.

“pallaṅkā bahukā tuyhaṁ, sovaṇṇarūpiyāmayā.

kadalimigasañchannā {kādalimigasañchannā (sī0)}, sajjā gonakasanthatā..

355.

“yattha tvaṁ vāsūpagatā, sabbakāmasamiddhinī.

sampattāyaḍḍharattāya { ... rattiyā (ka0)}, tato uṭṭhāya gacchasi..

356.

“uyyānabhūmiṁ gantvāna, pokkharaññā samantato.

tassā tīre tuvaṁ ṭhāsi, harite saddale subhe..

357.

“tato te kaṇṇamuṇḍo sunakho, aṅgamaṅgāni khādati.

yadā ca khāyitā āsi, aṭṭhisaṅkhalikā katā.

ogāhasi pokkharaṇiṁ, hoti kāyo yathā pure..

358.

“tato tvaṁ aṅgapaccaṅgī {aṅgapaccaṅgā (ka0)}, sucāru piyadassanā.

vatthena pārupitvāna, āyāsi mama santikaṁ..

359.

“kiṁ nu kāyena vācāya, manasā dukkaṭaṁ kataṁ.

kissa kammavipākena, kaṇṇamuṇḍo sunakho tavaaṅgamaṅgāni khādatī” ti..

360.

“kimilāyaṁ {kimbilāyaṁ (sī0 syā0)} gahapati, saddho āsi upāsako.

tassāhaṁ bhariyā āsiṁ, dussīlā aticārinī..

361.

“so maṁ aticaramānāya {evamāticaramānāya (syā0 pī0)}, sāmiko etadabravi.

`netaṁ channaṁ {netaṁ channaṁ na (sī0), netaṁ channaṁ netaṁ (ka0)} patirūpaṁ, yaṁ tvaṁ aticarāsi maṁ'..

362.

“sāhaṁ ghorañca sapathaṁ, musāvādañca bhāsisaṁ.

`nāhaṁ taṁ aticarāmi, kāyena uda cetasā..

363.

“`sacāhaṁ taṁ aticarāmi, kāyena uda cetasā.

kaṇṇamuṇḍo yaṁ sunakho, aṅgamaṅgāni khādatu'..

364.

“tassa kammassa vipākaṁ, musāvādassa cūbhayaṁ.

satteva vassasatāni, anubhūtaṁ yato hi me.

kaṇṇamuṇḍo ca sunakho, aṅgamaṅgāni khādati..

365.

“tvañca deva bahukāro, atthāya me idhāgato.

sumuttāhaṁ kaṇṇamuṇḍassa, asokā akutobhayā..

366.

“tāhaṁ deva namassāmi, yācāmi pañjalīkatā.

bhuñja amānuse kāme, rama deva mayā sahā” ti..

367.

“bhuttā amānusā kāmā, ramitomhi tayā saha.

tāhaṁ subhage yācāmi, khippaṁ paṭinayāhi man”-ti..

kaṇṇamuṇḍapetivatthu dvādasamaṁ.

13. ubbaripetavatthu

368.

ahu rājā brahmadatto, pañcālānaṁ rathesabho.

ahorattānamaccayā, rājā kālamakrubbatha {rājā kālaṅkarī tadā (sī0)}..

369.

tassa āḷāhanaṁ gantvā, bhariyā kandati ubbarī {uppari (ka0)}.

brahmadattaṁ apassantī, brahmadattāti kandati..

370.

isi ca tattha āgacchi, sampannacaraṇo muni.

so ca tattha apucchittha, ye tattha susamāgatā..

371.

“kassa idaṁ āḷāhanaṁ, nānāgandhasameritaṁ.

kassāyaṁ kandati bhariyā, ito dūragataṁ patiṁ.

brahmadattaṁ apassantī, `brahmadattā'ti kandati”..

372.

te ca tattha viyākaṁsu, ye tattha susamāgatā.

“brahmadattassa bhadante {bhaddante (ka0)}, brahmadattassa mārisa..

373.

“tassa idaṁ āḷāhanaṁ, nānāgandhasameritaṁ.

tassāyaṁ kandati bhariyā, ito dūragataṁ patiṁ.

brahmadattaṁ apassantī, `brahmadattā'ti kandati”..

374.

“chaḷāsītisahassāni, brahmadattassanāmakā.

imasmiṁ āḷāhane daḍḍhā, tesaṁ kamanusocasī” ti..

375.

“yo rājā cūḷanīputto, pañcālānaṁ rathesabho.

taṁ bhante anusocāmi, bhattāraṁ sabbakāmadan”-ti..

376.

“sabbe vāhesuṁ rājāno, brahmadattassanāmakā.

sabbevacūḷanīputtā, pañcālānaṁ rathesabhā..

377.

“sabbesaṁ anupubbena, mahesittamakārayi.

kasmā purimake hitvā, pacchimaṁ anusocasī” ti..

378.

“ātume itthibhūtāya, dīgharattāya mārisa.

yassā me itthibhūtāya, saṁsāre bahubhāsasī” ti..

379.

“ahu itthī ahu puriso, pasuyonimpi āgamā.

evametaṁ atītānaṁ, pariyanto na dissatī” ti..

380.

“ādittaṁ vata maṁ santaṁ, ghatasittaṁva pāvakaṁ.

vārinā viya osiñcaṁ, sabbaṁ nibbāpaye daraṁ..

381.

“abbahī vata me sallaṁ, sokaṁ hadayanissitaṁ.

yo me sokaparetāya, patisokaṁ apānudi..

382.

“sāhaṁ abbūḷhasallāsmi, sītibhūtāsmi nibbutā.

na socāmi na rodāmi, tava sutvā mahāmunī” ti..

383.

tassa taṁ vacanaṁ sutvā, samaṇassa subhāsitaṁ.

pattacīvaramādāya, pabbaji anagāriyaṁ..

384.

sā ca pabbajitā santā, agārasmā anagāriyaṁ.

mettācittaṁ abhāvesi, brahmalokūpapattiyā..

385.

gāmā gāmaṁ vicarantī, nigame rājadhāniyo.

uruvelā nāma so gāmo, yattha kālamakrubbatha..

386.

mettācittaṁ ābhāvetvā, brahmalokūpapattiyā.

itthicittaṁ virājetvā, brahmalokūpagā ahūti..

ubbaripetavatthu terasamaṁ.

ubbarivaggo dutiyo niṭṭhito.

tassuddānaṁ --

mocakaṁ {paṇḍu (sabbattha)} mātā mattā {pitā (sī0 ka0), patiyā (syā0)} ca, nandā kuṇḍalīnā ghaṭo.

dve seṭṭhī tunnavāyo ca, uttara {vihāra (sabbattha)} suttakaṇṇa {sopāna (sabbattha)} ubbarīti..

3. cūḷavaggo

1. abhijjamānapetavatthu

387.

“abhijjamāne vārimhi, gaṅgāya idha gacchasi.

naggo pubbaddhapetova māladhārī alaṅkato.

kuhiṁ gamissasi peta, kattha vāso bhavissatī” ti..

388.

“cundaṭṭhilaṁ {cundaṭṭhikaṁ (sī0)} gamissāmi, peto so iti bhāsati.

antare vāsabhagāmaṁ, bārāṇasiṁ ca {bārāṇasiyā ca (sī0 syā0)} santike”..

389.

tañca disvā mahāmatto, koliyo iti vissuto.

sattuṁ bhattañca petassa, pītakañca yugaṁ adā..

390.

nāvāya tiṭṭhamānāya, kappakassa adāpayi.

kappakassa padinnamhi, ṭhāne petassa dissatha {petassu'dissatha (sī0), petassu'dicchatha (?)}..

391.

tato suvatthavasano, māladhārī alaṅkato.

ṭhāne ṭhitassa petassa, dakkhiṇā upakappatha.

tasmā dajjetha petānaṁ, anukampāya punappunaṁ..

392.

sātunnavasanā {sāhunnavāsino (syā0 pī0), sāhundavāsino (ka0)} eke, aññe kesanivāsanā {kesanivāsino (syā0 ka0)}.

petā bhattāya gacchanti, pakkamanti disodisaṁ..

393.

dūre eke {dūre petā (ka0)} padhāvitvā, aladdhāva nivattare.

chātā pamucchitā bhantā, bhūmiyaṁ paṭisumbhitā..

394.

te ca {keci (sī0 syā0)} tattha papatitā {papatitvā (sī0), ca patitā (syā0)}, bhūmiyaṁ paṭisumbhitā.

pubbe akatakalyāṇā, aggidaḍḍhāva ātape..

395.

“mayaṁ pubbe pāpadhammā, gharaṇī kulamātaro.

santesu deyyadhammesu, dīpaṁ nākamha attano..

396.

“pahūtaṁ annapānampi, apissu avakirīyati.

sammaggate pabbajite, na ca kiñci adamhase..

397.

“akammakāmā alasā, sādukāmā mahagghasā.

ālopapiṇḍadātāro, paṭiggahe paribhāsimhase {paribhāsitā (syā0 ka0)}..

398.

“te gharā tā ca dāsiyo, tānevābharaṇāni no.

te aññe paricārenti, mayaṁ dukkhassa bhāgino..

399.

“veṇī vā avaññā honti, rathakārī ca dubbhikā.

caṇḍālī kapaṇā honti, kappakā {nhāpikā (sī0)} ca punappunaṁ..

400.

“yāni yāni nihīnāni, kulāni kapaṇāni ca.

tesu tesveva jāyanti, esā maccharino gati..

401.

“pubbe ca katakalyāṇā, dāyakā vītamaccharā.

saggaṁ te paripūrenti, obhāsenti ca nandanaṁ..

402.

“vejayante ca pāsāde, ramitvā kāmakāmino.

uccākulesu jāyanti, sabhogesu tato cutā..

403.

“kūṭāgāre ca pāsāde, pallaṅke gonakatthate.

bījitaṅgā {vījitaṅgā (sī0 syā0)} morahatthehi, kule jātā yasassino..

404.

“aṅkato aṅkaṁ gacchanti, māladhārī alaṅkatā.

dhātiyo upatiṭṭhanti, sāyaṁ pātaṁ sukhesino..

405.

“nayidaṁ akatapuññānaṁ, katapuññānamevidaṁ.

asokaṁ nandanaṁ rammaṁ, tidasānaṁ mahāvanaṁ..

406.

“sukhaṁ akatapuññānaṁ, idha natthi parattha ca.

sukhañca katapuññānaṁ, idha ceva parattha ca..

407.

“tesaṁ sahabyakāmānaṁ, kattabbaṁ kusalaṁ bahuṁ.

katapuññā hi modanti, sagge bhogasamaṅgino” ti..

abhijjamānapetavatthu paṭhamaṁ.

2. sāṇavāsītherapetavatthu

408.

kuṇḍināgariyo thero, sāṇavāsi {sānuvāsi (sī0), sānavāsi (syā0)} nivāsiko.

poṭṭhapādoti nāmena, samaṇo bhāvitindriyo..

409.

tassa mātā pitā bhātā, duggatā yamalokikā.

pāpakammaṁ karitvāna, petalokaṁ ito gatā..

410.

te duggatā sūcikaṭṭā, kilantā naggino kisā.

uttasantā {ottappantā (syā0 ka0)} mahattāsā {mahātāsā (sī0)}, na dassenti kurūrino {kuruddino (ka0)}..

411.

tassa bhātā vitaritvā, naggo ekapathekako.

catukuṇḍiko bhavitvāna, therassa dassayītumaṁ..

412.

thero cāmanasikatvā, tuṇhībhūto atikkami.

so ca viññāpayī theraṁ, `bhātā petagato ahaṁ'..

413.

“mātā pitā ca te bhante, duggatā yamalokikā.

pāpakammaṁ karitvāna, petalokaṁ ito gatā..

414.

“te duggatā sūcikaṭṭā, kilantā naggino kisā.

uttasantā mahattāsā, na dassenti kurūrino..

415.

“anukampassu kāruṇiko, datvā anvādisāhi no.

tava dinnena dānena, yāpessanti kurūrino” ti..

416.

thero caritvā piṇḍāya, bhikkhū aññe ca dvādasa.

ekajjhaṁ sannipatiṁsu, bhattavissaggakāraṇā..

417.

thero sabbeva te āha, “yathāladdhaṁ dadātha me.

saṅghabhattaṁ karissāmi, anukampāya ñātinaṁ”..

418.

niyyādayiṁsu therassa, thero saṅghaṁ nimantayi.

datvā anvādisi thero, mātu pitu ca bhātuno.

“idaṁ me ñātīnaṁ hotu, sukhitā hontu ñātayo”..

419.

samanantarānuddiṭṭhe, bhojanaṁ udapajjatha.

suciṁ paṇītaṁ sampannaṁ, anekarasabyañjanaṁ..

420.

tato uddassayī {uddisayī (sī0 ka0), uddissati (syā0 ka0)} bhātā, vaṇṇavā balavā sukhī.

“pahūtaṁ bhojanaṁ bhante, passa naggāmhase mayaṁ.

tathā bhante parakkama, yathā vatthaṁ labhāmase” ti..

421.

thero saṅkārakūṭamhā, uccinitvāna nantake.

pilotikaṁ paṭaṁ katvā, saṅghe cātuddise adā..

422.

datvā anvādisī thero, mātu pitu ca bhātuno.

“idaṁ me ñātīnaṁ hotu, sukhitā hontu ñātayo”..

423.

samanantarānuddiṭṭhe, vatthāni udapajjisuṁ.

tato suvatthavasano, therassa dassayītumaṁ..

424.

“yāvatā nandarājassa, vijitasmiṁ paṭicchadā.

tato bahutarā bhante, vatthānacchādanāni no..

425.

“koseyyakambalīyāni, khoma kappāsikāni ca.

vipulā ca mahagghā ca, tepākāsevalambare..

426.

“te mayaṁ paridahāma, yaṁ yaṁ hi manaso piyaṁ.

tathā bhante parakkama, yathā gehaṁ labhāmase” ti..

427.

thero paṇṇakuṭiṁ katvā, saṅghe cātuddise adā.

datvā anvādisī thero, mātu pitu ca bhātuno.

“idaṁ me ñātīnaṁ hotu, sukhitā hontu ñātayo”..

428.

samanantarānuddiṭṭhe, gharāni udapajjisuṁ.

kūṭāgāranivesanā, vibhattā bhāgaso mitā..

429.

“na manussesu īdisā, yādisā no gharā idha.

api dibbesu yādisā, tādisā no gharā idha..

430.

“daddallamānā ābhenti {ābhanti (ka0)}, samantā caturo disā.

`tathā bhante parakkama, yathā pānīyaṁ labhāmase” ti..

431.

thero karaṇaṁ {karakaṁ (sī0 syā0 pī0)} pūretvā, saṅghe cātuddise adā.

datvā anvādisī thero, mātu pitu ca bhātuno.

“idaṁ me ñātīnaṁ hotu, sukhitā hontu ñātayo'..

432.

samanantarānuddiṭṭhe, pānīyaṁ udapajjatha.

gambhīrā caturassā ca, pokkharañño sunimmitā..

433.

sītodikā suppatitthā, sītā appaṭigandhiyā.

padumuppalasañchannā, vārikiñjakkhapūritā..

434.

tattha nhatvā pivitvā ca, therassa paṭidassayuṁ.

“pahūtaṁ pānīyaṁ bhante, pādā dukkhā phalanti no”..

435.

“āhiṇḍamānā khañjāma, sakkhare kusakaṇṭake.

`tathā bhante parakkama, yathā yānaṁ labhāmase” 'ti..

436.

thero sipāṭikaṁ laddhā, saṅghe cātuddise adā.

datvā anvādisī thero, mātu pitu ca bhātuno.

“idaṁ me ñātīnaṁ hotu, sukhitā hontu ñātayo”..

437.

samanantarānuddiṭṭhe, petā rathena māgamuṁ.

“anukampitamha bhadante, bhattenacchādanena ca..

438.

“gharena pānīyadānena, yānadānena cūbhayaṁ.

muniṁ kāruṇikaṁ loke, bhante vanditumāgatā” ti..

sāṇavāsītherapetavatthu dutiyaṁ.

3. rathakārapetivatthu

439.

“veḷuriyathambhaṁ ruciraṁ pabhassaraṁ, vimānamāruyha anekacittaṁ.

tatthacchasi devi mahānubhāve, pathaddhani {samantato (ka0)} pannaraseva cando..

440.

“vaṇṇo ca te kanakassa sannibho, uttattarūpo bhusa dassaneyyo.

pallaṅkaseṭṭhe atule nisinnā, ekā tuvaṁ natthi ca tuyha sāmiko..

441.

“imā ca te pokkharaṇī samantā, pahūtamalyā {pahūtamālā (sī0 syā0)} bahupuṇḍarīkā.

suvaṇṇacuṇṇehi samantamotthatā, na tattha paṅko paṇako ca vijjati..

442.

“haṁsā cime dassanīyā manoramā, udakasmimanupariyanti sabbadā.

samayya vaggūpanadanti sabbe, bindussarā dundubhīnaṁva ghoso..

443.

“daddallamānā yasasā yasassinī, nāvāya ca tvaṁ avalamba tiṭṭhasi.

āḷārapamhe hasite piyaṁvade, sabbaṅgakalyāṇi bhusaṁ virocasi..

444.

“idaṁ vimānaṁ virajaṁ same ṭhitaṁ, uyyānavantaṁ {uyyānavanaṁ (ka0)} ratinandivaḍḍhanaṁ.

icchāmahaṁ nāri anomadassane, tayā saha nandane idha moditu” nti..

445.

“karohi kammaṁ idha vedanīyaṁ, cittañca te idha nihitaṁ bhavatu {natañca hotu (ka0), nitañca hotu (syā0)}.

katvāna kammaṁ idha vedanīyaṁ, evaṁ mamaṁ lacchasi kāmakāmini” nti..

446.

“sādhū” ti so tassā paṭissuṇitvā, akāsi kammaṁ tahiṁ vedanīyaṁ.

katvāna kammaṁ tahiṁ vedanīyaṁ, upapajji so māṇavo tassā sahabyatanti..

rathakārapetivatthu tatiyaṁ.

bhāṇavāraṁ dutiyaṁ niṭṭhitaṁ.

4. bhusapetavatthu

447.

“bhusāni eko sāliṁ punāparo, ayañca nārī sakamaṁsalohitaṁ.

tuvañca gūthaṁ asuciṁ akantaṁ {akantikaṁ (sī0 pī0)}, paribhuñjasi kissa ayaṁ vipāko” ti..

448.

“ayaṁ pure mātaraṁ hiṁsati, ayaṁ pana kūṭavāṇijo.

ayaṁ maṁsāni khāditvā, musāvādena vañceti..

449.

“ahaṁ manussesu manussabhūtā, agārinī sabbakulassa issarā.

santesu pariguhāmi, mā ca kiñci ito adaṁ..

450.

“musāvādena chādemi, `natthi etaṁ mama gehe.

sace santaṁ niguhāmi, gūtho me hotu bhojanaṁ'..

451.

“tassa kammassa vipākena, musāvādassa cūbhayaṁ.

sugandhaṁ sālino bhattaṁ, gūthaṁ me parivattati..

452.

“avañjhāni ca kammāni, na hi kammaṁ vinassati.

duggandhaṁ kiminaṁ {kimijaṁ (sī0)} mīḷaṁ, bhuñjāmi ca pivāmi cā” ti..

bhusapetavatthu catutthaṁ.

5. kumārapetavatthu

453.

accherarūpaṁ sugatassa ñāṇaṁ, satthā yathā puggalaṁ byākāsi.

ussannapuññāpi bhavanti heke, parittapuññāpi bhavanti heke..

454.

ayaṁ kumāro sīvathikāya chaḍḍito, aṅguṭṭhasnehena yāpeti rattiṁ.

na yakkhabhūtā na sarīsapā {siriṁsapā (sī0 syā0 pī0)} vā, viheṭhayeyyuṁ katapuññaṁ kumāraṁ..

455.

sunakhāpimassa palihiṁsu pāde, dhaṅkā siṅgālā {sigālā (sī0 syā0 pī0)} parivattayanti.

gabbhāsayaṁ pakkhigaṇā haranti, kākā pana akkhimalaṁ haranti..

456.

nayimassa {na imassa (syā0), nimassa (ka0)} rakkhaṁ vidahiṁsu keci, na osadhaṁ sāsapadhūpanaṁ vā.

nakkhattayogampi na aggahesuṁ {na uggahesuṁ (ka0)}, na sabbadhaññānipi ākiriṁsu..

457.

etādisaṁ uttamakicchapattaṁ, rattābhataṁ sīvathikāya chaḍḍitaṁ.

nonītapiṇḍaṁva pavedhamānaṁ, sasaṁsayaṁ jīvitasāvasesaṁ..

458.

tamaddasā devamanussapūjito, disvā ca taṁ byākari bhūripañño.

“ayaṁ kumāro nagarassimassa, aggakuliko bhavissati bhogato ca” {bhogavā ca (syā0 ka0)}..

459.

“kissa {kiṁ'sa (?)} vataṁ kiṁ pana brahmacariyaṁ, kissa suciṇṇassa ayaṁ vipāko.

etādisaṁ byasanaṁ pāpuṇitvā, taṁ tādisaṁ paccanubhossatiddhi” nti..

460.

buddhapamukhassa bhikkhusaṅghassa, pūjaṁ akāsi janatā uḷāraṁ.

tatrassa cittassahu aññathattaṁ, vācaṁ abhāsi pharusaṁ asabbhaṁ..

461.

so taṁ vitakkaṁ pavinodayitvā, pītiṁ pasādaṁ paṭiladdhā pacchā.

tathāgataṁ jetavane vasantaṁ, yāguyā upaṭṭhāsi sattarattaṁ..

462.

tassa {taṁ'sa (?)} vataṁ taṁ pana brahmacariyaṁ, tassa suciṇṇassa ayaṁ vipāko.

etādisaṁ byasanaṁ pāpuṇitvā, taṁ tādisaṁ paccanubhossatiddhiṁ..

463.

ṭhatvāna so vassasataṁ idheva, sabbehi kāmehi samaṅgibhūto.

kāyassa bhedā abhisamparāyaṁ, sahabyataṁ gacchati vāsavassāti..

kumārapetavatthu pañcamaṁ.

6. seriṇīpetavatthu

464.

“naggā dubbaṇṇarūpāsi, kisā dhamanisanthatā.

upphāsulike kisike, kā nu tvaṁ idha tiṭṭhasī” ti..

465.

“ahaṁ bhadante petīmhi, duggatā yamalokikā.

pāpakammaṁ karitvāna, petalokaṁ ito gatā” ti..

466.

“kiṁ nu kāyena vācāya, manasā kukkaṭaṁ kataṁ.

kissa kammavipākena, petalokaṁ ito gatā” ti..

467.

“anāvaṭesu titthesu, viciniṁ aḍḍhamāsakaṁ.

santesu deyyadhammesu, dīpaṁ nākāsimattano..

468.

“nadiṁ upemi tasitā, rittakā parivattati.

chāyaṁ upemi uṇhesu, ātapo parivattati..

469.

“aggivaṇṇo ca me vāto, ḍahanto upavāyati.

etañca bhante arahāmi, aññañca pāpakaṁ tato..

470.

“gantvāna hatthiniṁ puraṁ, vajjesi mayha mātaraṁ.

`dhītā ca te mayā diṭṭhā, duggatā yamalokikā.

pāpakammaṁ karitvāna, petalokaṁ ito gatā'..

471.

“atthi me ettha nikkhittaṁ, anakkhātañca taṁ mayā.

cattārisatasahassāni, pallaṅkassa ca heṭṭhato..

472.

“tato me dānaṁ dadatu, tassā ca hotu jīvikā.

dānaṁ datvā ca me mātā, dakkhiṇaṁ anudicchatu {anudissatu (sī0 pī0), anvādissatu (syā0)}.

tadāhaṁ sukhitā hessaṁ, sabbakāmasamiddhinī” ti..

473.

“sādhū” ti so paṭissutvā, gantvāna hatthiniṁ puraṁ.

avoca tassā mātaraṁ --

`dhītā ca te mayā diṭṭhā, duggatā yamalokikā.

pāpakammaṁ karitvāna, petalokaṁ ito gatā'..

474.

“sā maṁ tattha samādapesi, ( ) {(gantvāna hatthiniṁ puraṁ) (syā0 ka0)} vajjesi mayha mātaraṁ.

`dhītā ca te mayā diṭṭhā, duggatā yamalokikā.

pāpakammaṁ karitvāna, petalokaṁ ito gatā'..

475.

“atthi ca me ettha nikkhittaṁ, anakkhātañca taṁ mayā.

cattārisatasahassāni, pallaṅkassa ca heṭṭhato..

476.

“tato me dānaṁ dadatu, tassā ca hotu jīvikā.

dānaṁ datvā ca me mātā, dakkhiṇaṁ anudicchatu ( ) {(tato tuvaṁ dānaṁ dehi, tassā dakkhiṇamādisī) (ka0)}.

`tadā sā sukhitā hessaṁ, sabbakāmasamiddhinī” 'ti..

477.

tato hi sā dānamadā, tassā dakkhiṇamādisī.

petī ca sukhitā āsi, tassā cāsi sujīvikāti..

seriṇīpetavatthu chaṭṭhaṁ.

7. migaluddakapetavatthu

478.

“naranāripurakkhato yuvā, rajanīyehi kāmaguṇehi {kāmehi (ka0)} sobhasi.

divasaṁ anubhosi kāraṇaṁ, kimakāsi purimāya jātiyā” ti..

479.

“ahaṁ rājagahe ramme, ramaṇīye giribbaje.

migaluddo pure āsiṁ, lohitapāṇi dāruṇo..

480.

“avirodhakaresu pāṇisu, puthusattesu paduṭṭhamānaso.

vicariṁ atidāruṇo sadā {tadā (sī0)}, parahiṁsāya rato asaññato..

481.

“tassa me sahāyo suhadayo {suhado (sī0)}, saddho āsi upāsako.

sopi {so hi (syā0)} maṁ anukampanto, nivāresi punappunaṁ..

482.

“`mākāsi pāpakaṁ kammaṁ, mā tāta duggatiṁ agā.

sace icchasi pecca sukhaṁ, virama pāṇavadhā asaṁyamā'..

483.

“tassāhaṁ vacanaṁ sutvā, sukhakāmassa hitānukampino.

nākāsiṁ sakalānusāsaniṁ, cirapāpābhirato abuddhimā..

484.

“so maṁ puna bhūrisumedhaso, anukampāya saṁyame nivesayi.

`sace divā hanasi pāṇino, atha te rattiṁ bhavatu saṁyamo'..

485.

“svāhaṁ divā hanitvā pāṇino, virato rattimahosi saññato.

rattāhaṁ paricāremi, divā khajjāmi duggato..

486.

“tassa kammassa kusalassa, anubhomi rattiṁ amānusiṁ.

divā paṭihatāva {paṭihatā ca (ka0)} kukkurā, upadhāvanti samantā khādituṁ..

487.

“ye ca te satatānuyogino, dhuvaṁ payuttā sugatassa sāsane.

maññāmi te amatameva kevalaṁ, adhigacchanti padaṁ asaṅkhatan”-ti..

migaluddakapetavatthu sattamaṁ.

8. dutiyamigaluddakapetavatthu

488.

“kūṭāgāre ca pāsāde, pallaṅke gonakatthate.

pañcaṅgikena turiyena, ramasi suppavādite..

489.

“tato ratyā vivasāne {vyavasāne (sī0)}, sūriyuggamanaṁ pati.

apaviddho susānasmiṁ, bahudukkhaṁ nigacchasi..

490.

“kiṁ nu kāyena vācāya, manasā dukkaṭaṁ kataṁ.

kissa kammavipākena, idaṁ dukkhaṁ nigacchasi”..

491.

“ahaṁ rājagahe ramme, ramaṇīye giribbaje.

migaluddo pure āsiṁ, luddo cāsimasaññato..

492.

“tassa me sahāyo suhadayo, saddho āsi upāsako.

tassa kulupako bhikkhu, āsi gotamasāvako.

sopi maṁ anukampanto, nivāresi punappunaṁ..

493.

“`mākāsi pāpakaṁ kammaṁ, mā tāta duggatiṁ agā.

sace icchasi pecca sukhaṁ, virama pāṇavadhā asaṁyamā'..

494.

“tassāhaṁ vacanaṁ sutvā, sukhakāmassa hitānukampino.

nākāsiṁ sakalānusāsaniṁ, cirapāpābhirato abuddhimā..

495.

“so maṁ puna bhūrisumedhaso, anukampāya saṁyame nivesayi.

`sace divā hanasi pāṇino, atha te rattiṁ bhavatu saṁyamo'..

496.

“svāhaṁ divā hanitvā pāṇino, virato rattimahosi saññato.

rattāhaṁ paricāremi, divā khajjāmi duggato..

497.

“tassa kammassa kusalassa, anubhomi rattiṁ amānusiṁ.

divā paṭihatāva kukkurā, upadhāvanti samantā khādituṁ..

498.

“ye ca te satatānuyogino, dhuvaṁ payuttā {dhuvayuttā (sī0)} sugatassa sāsane.

maññāmi te amatameva kevalaṁ, adhigacchanti padaṁ asaṅkhatan”-ti..

dutiyamigaluddakapetavatthu aṭṭhamaṁ.

9. kūṭavinicchayikapetavatthu

499.

“mālī kiriṭī kāyūrī {keyūrī (sī0)}, gattā te candanussadā.

pasannamukhavaṇṇosi, sūriyavaṇṇova sobhasi..

500.

“amānusā pārisajjā, ye teme paricārakā.

dasa kaññāsahassāni, yā temā paricārikā.

tā {kā (ka0)} kambukāyūradharā, kañcanāveḷabhūsitā..

501.

“mahānubhāvosi tuvaṁ, lomahaṁsanarūpavā.

piṭṭhimaṁsāni attano, sāmaṁ ukkacca {ukkaḍḍha (sī0)} khādasi..

502.

“kiṁ nu kāyena vācāya, manasā dukkuṭaṁ kataṁ.

kissa kammavipākena, piṭṭhimaṁsāni attano.

sāmaṁ ukkacca khādasī” ti..

503.

“attanohaṁ anatthāya, jīvaloke acārisaṁ.

pesuññamusāvādena, nikativañcanāya ca..

504.

“tatthāhaṁ parisaṁ gantvā, saccakāle upaṭṭhite.

atthaṁ dhammaṁ nirākatvā {niraṁkatvā (ka0) ni + ā + kara + tvā = nirākatvā}, adhammamanuvattisaṁ..

505.

“evaṁ so khādatattānaṁ, yo hoti piṭṭhimaṁsiko.

yathāhaṁ ajja khādāmi, piṭṭhimaṁsāni attano..

506.

“tayidaṁ tayā nārada sāmaṁ diṭṭhaṁ, anukampakā ye kusalā vadeyyuṁ.

mā pesuṇaṁ mā ca musā abhāṇi, mā khosi piṭṭhimaṁsiko tuvan”-ti..

kūṭavinicchayikapetavatthu navamaṁ.

10. dhātuvivaṇṇapetavatthu

507.

“antalikkhasmiṁ tiṭṭhanto, duggandho pūti vāyasi.

mukhañca te kimayo pūtigandhaṁ, khādanti kiṁ kammamakāsi pubbe..

508.

“tato satthaṁ gahetvāna, okkantanti punappunaṁ.

khārena paripphositvā, okkantanti punappunaṁ..

509.

“kiṁ nu kāyena vācāya, manasā dukkaṭaṁ kataṁ.

kissa kammavipākena, idaṁ dukkhaṁ nigacchasī” ti..

510.

“ahaṁ rājagahe ramme, ramaṇīye giribbaje.

issaro dhanadhaññassa, supahūtassa mārisa..

511.

“tassāyaṁ me bhariyā ca, dhītā ca suṇisā ca me.

tā mālaṁ uppalañcāpi, paccagghañca vilepanaṁ.

thūpaṁ harantiyo vāresiṁ, taṁ pāpaṁ pakataṁ mayā..

512.

“chaḷāsītisahassāni, mayaṁ paccattavedanā.

thūpapūjaṁ vivaṇṇetvā, paccāma niraye bhusaṁ..

513.

“ye ca kho thūpapūjāya, vattante arahato mahe.

ādīnavaṁ pakāsenti, vivecayetha {vivecayatha (sī0)} ne tato..

514.

“imā ca passa āyantiyo, māladhārī alaṅkatā.

mālāvipākaṁnubhontiyo {anubhavanti (sī0 pī0)}, samiddhā ca tā {samiddhā tā (sī0 syā0)} yasassiniyo..

515.

“tañca disvāna accheraṁ, abbhutaṁ lomahaṁsanaṁ.

namo karonti sappaññā, vandanti taṁ mahāmuniṁ..

516.

“sohaṁ nūna ito gantvā, yoniṁ laddhāna mānusiṁ.

thūpapūjaṁ karissāmi, appamatto punappunan”-ti..

dhātuvivaṇṇapetavatthu dasamaṁ. cūḷavaggo tatiyo niṭṭhito.

tassuddānaṁ --

abhijjamāno kuṇḍiyo {koṇḍañño (sabbattha)}, rathakārī bhusena ca.

kumāro gaṇikā ceva, dve luddā piṭṭhipūjanā.

vaggo tena pavuccatīti..

4. mahāvaggo

1. ambasakkarapetavatthu

517.

vesālī nāma nagaratthi vajjīnaṁ, tattha ahu licchavi ambasakkaro {ambasakkharo (sī0 syā0), appasakkaro (ka0)}.

disvāna petaṁ nagarassa bāhiraṁ, tattheva pucchittha taṁ kāraṇatthiko..

518.

“seyyā nisajjā nayimassa atthi, abhikkamo natthi paṭikkamo ca.

asitapītakhāyitavatthabhogā, paricārikā {paricāraṇā (sī0 pī0)} sāpi imassa natthi..

519.

“ye ñātakā diṭṭhasutā suhajjā, anukampakā yassa ahesuṁ pubbe.

daṭṭhumpi te dāni na taṁ labhanti, virājitatto {virādhitatto (sī0 pī0)} hi janena tena..

520.

“na oggatattassa bhavanti mittā, jahanti mittā vikalaṁ viditvā.

atthañca disvā parivārayanti, bahū mittā uggatattassa honti..

521.

“nihīnatto sabbabhogehi kiccho, sammakkhito samparibhinnagatto.

ussāvabindūva palimpamāno, ajja suve jīvitassūparodho..

522.

“etādisaṁ uttamakicchappattaṁ, uttāsitaṁ pucimandassa sūle.

`atha tvaṁ kena vaṇṇena vadesi yakkha, jīva bho jīvitameva seyyo” 'ti..

523.

“sālohito esa ahosi mayhaṁ, ahaṁ sarāmi purimāya jātiyā.

disvā ca me kāruññamahosi rāja, mā pāpadhammo nirayaṁ patāyaṁ {pati + ayaṁ = patāyaṁ}..

524.

“ito cuto licchavi esa poso, sattussadaṁ nirayaṁ ghorarūpaṁ.

upapajjati dukkaṭakammakārī, mahābhitāpaṁ kaṭukaṁ bhayānakaṁ..

525.

“anekabhāgena guṇena seyyo, ayameva sūlo nirayena tena.

ekantadukkhaṁ kaṭukaṁ bhayānakaṁ, ekantatibbaṁ nirayaṁ patāyaṁ {pate + ayaṁ = patāyaṁ}..

526.

“idañca sutvā vacanaṁ mameso, dukkhūpanīto vijaheyya pāṇaṁ.

tasmā ahaṁ santike na bhaṇāmi, mā me kato jīvitassūparodho”..

527.

“aññāto eso {ajjhito esa (ka0)} purisassa attho, aññampi icchāmase pucchituṁ tuvaṁ.

okāsakammaṁ sace no karosi, pucchāma taṁ no na ca kujjhitabban”-ti..

528.

“addhā paṭiññā me tadā ahu {paṭiññātametaṁ tadāhu (ka0), paṭiññā na mete tadā ahu (?)}, nācikkhanā appasannassa hoti.

akāmā saddheyyavacoti katvā, pucchassu maṁ kāmaṁ yathā visayhan”-ti {visayaṁ (ka0)}..

529.

“yaṁ kiñcahaṁ cakkhunā passissāmi {passāmi (ka0)}, sabbampi tāhaṁ abhisaddaheyyaṁ.

disvāva taṁ nopi ce saddaheyyaṁ, kareyyāsi {karohi (katthaci)} me yakkha niyassakamman”-ti..

530.

“saccappaṭiññā tava mesā hotu, sutvāna dhammaṁ labha suppasādaṁ.

aññatthiko no ca paduṭṭhacitto, yaṁ te sutaṁ asutañcāpi dhammaṁ.

sabbampi akkhissaṁ {sabbaṁ ācikkhissaṁ (sī0)} yathā pajānanti..

531.

“setena assena alaṅkatena, upayāsi sūlāvutakassa santike.

yānaṁ idaṁ abbhutaṁ dassaneyyaṁ, kissetaṁ kammassa ayaṁ vipāko” ti..

532.

“vesāliyā nagarassa {tassa nagarassa (sī0 syā0 pī0)} majjhe, cikkhallamagge narakaṁ ahosi.

gosīsamekāhaṁ pasannacitto, setaṁ {setuṁ (syā0 ka0)} gahetvā narakasmiṁ nikkhipiṁ..

533.

“etasmiṁ pādāni patiṭṭhapetvā, mayañca aññe ca atikkamimhā.

yānaṁ idaṁ abbhutaṁ dassaneyyaṁ, tasseva kammassa ayaṁ vipāko” ti..

534.

“vaṇṇo ca te sabbadisā pabhāsati, gandho ca te sabbadisā pavāyati.

yakkhiddhipattosi mahānubhāvo, naggo cāsi kissa ayaṁ vipāko” ti..

535.

“akkodhano niccapasannacitto, saṇhāhi vācāhi janaṁ upemi.

tasseva kammassa ayaṁ vipāko, dibbo me vaṇṇo satataṁ pabhāsati..

536.

“yasañca kittiñca dhamme ṭhitānaṁ, disvāna mantemi {disvā samantemi (ka0)} pasannacitto.

tasseva kammassa ayaṁ vipāko, dibbo me gandho satataṁ pavāyati..

537.

“sahāyānaṁ titthasmiṁ nhāyantānaṁ, thale gahetvā nidahissa dussaṁ.

khiḍḍatthiko no ca paduṭṭhacitto, tenamhi naggo kasirā ca vuttī” ti..

538.

“yo kīḷamāno pakaroti pāpaṁ, tassedisaṁ kammavipākamāhu.

akīḷamāno pana yo karoti, kiṁ tassa kammassa vipākamāhū” ti..

539.

“ye duṭṭhasaṅkappamanā manussā, kāyena vācāya ca saṅkiliṭṭhā.

kāyassa bhedā abhisamparāyaṁ, asaṁsayaṁ te nirayaṁ upenti..

540.

“apare pana sugatimāsamānā, dāne ratā saṅgahitattabhāvā.

kāyassa bhedā abhisamparāyaṁ, asaṁsayaṁ te sugatiṁ upentī” ti..

541.

“taṁ kinti jāneyyamahaṁ avecca, kalyāṇapāpassa ayaṁ vipāko.

kiṁ vāhaṁ disvā abhisaddaheyyaṁ, ko vāpi maṁ saddahāpeyya etan”-ti..

542.

“disvā ca sutvā abhisaddahassu, kalyāṇapāpassa ayaṁ vipāko.

kalyāṇapāpe ubhaye asante, siyā nu sattā sugatā duggatā vā..

543.

“no cettha kammāni kareyyuṁ maccā, kalyāṇapāpāni manussaloke.

nāhesuṁ sattā sugatā duggatā vā, hīnā paṇītā ca manussaloke..

544.

“yasmā ca kammāni karonti maccā, kalyāṇapāpāni manussaloke.

tasmā hi sattā sugatā duggatā vā, hīnā paṇītā ca manussaloke..

545.

“dvayajja kammānaṁ vipākamāhu, sukhassa dukkhassa ca vedanīyaṁ.

tā devatāyo paricārayanti, paccanti bālā dvayataṁ apassino..

546.

“na matthi kammāni sayaṁkatāni, datvāpi me natthi yo {so (sabbattha)} ādiseyya.

acchādanaṁ sayanamathannapānaṁ, tenamhi naggo kasirā ca vuttī” ti..

547.

“siyā nu kho kāraṇaṁ kiñci yakkha, acchādanaṁ yena tuvaṁ labhetha.

ācikkha me tvaṁ yadatthi hetu, saddhāyikaṁ {saddhāyitaṁ (sī0 pī0)} hetuvaco suṇomā” ti..

548.

“kappitako {kappinako (sī0)} nāma idhatthi bhikkhu, jhāyī susīlo arahā vimutto.

guttindriyo saṁvutapātimokkho, sītibhūto uttamadiṭṭhipatto..

549.

“sakhilo vadaññū suvaco sumukho, svāgamo suppaṭimuttako ca.

puññassa khettaṁ araṇavihārī, devamanussānañca dakkhiṇeyyo..

550.

“santo vidhūmo anīgho nirāso, mutto visallo amamo avaṅko.

nirūpadhī sabbapapañcakhīṇo, tisso vijjā anuppatto jutimā..

551.

“appaññāto disvāpi na ca sujāno, munīti naṁ vajjisu voharanti.

jānanti taṁ yakkhabhūtā anejaṁ, kalyāṇadhammaṁ vicarantaṁ loke..

552.

“tassa tuvaṁ ekayugaṁ duve vā, mamuddisitvāna sace dadetha.

paṭiggahītāni ca tāni assu, mamañca passetha sannaddhadussan”-ti..

553.

“kasmiṁ padese samaṇaṁ vasantaṁ, gantvāna passemu mayaṁ idāni.

yo majja {sa majja (sī0)} kaṅkhaṁ vicikicchitañca, diṭṭhīvisūkāni vinodayeyyā” ti..

554.

“eso nisinno kapinaccanāyaṁ, parivārito devatāhi bahūhi.

dhammiṁ kathaṁ bhāsati saccanāmo, sakasmimācerake appamatto” ti..

555.

“tathāhaṁ {yathāhaṁ (ka0)} kassāmi gantvā idāni, acchādayissaṁ samaṇaṁ yugena.

paṭiggahitāni ca tāni assu, tuvañca passemu sannaddhadussan”-ti..

556.

“mā akkhaṇe pabbajitaṁ upāgami, sādhu vo licchavi nesa dhammo.

tato ca kāle upasaṅkamitvā, tattheva passāhi raho nisinnan”-ti..

557.

tathāti vatvā agamāsi tattha, parivārito dāsagaṇena licchavi.

so taṁ nagaraṁ upasaṅkamitvā, vāsūpagacchittha sake nivesane..

558.

tato ca kāle gihikiccāni katvā, nhatvā pivitvā ca khaṇaṁ labhitvā.

viceyya peḷāto ca yugāni aṭṭha, gāhāpayī dāsagaṇena licchavi..

559.

so taṁ padesaṁ upasaṅkamitvā, taṁ addasa samaṇaṁ santacittaṁ.

paṭikkantaṁ gocarato nivattaṁ, sītibhūtaṁ rukkhamūle nisinnaṁ..

560.

tamenamavoca upasaṅkamitvā, appābādhaṁ phāsuvihārañca pucchi.

“vesāliyaṁ licchavihaṁ bhadante, jānanti maṁ licchavi ambasakkaro..

561.

“imāni me aṭṭha yugā subhāni {yugāni bhante (syā0 ka0)}, paṭigaṇha bhante padadāmi tuyhaṁ.

teneva atthena idhāgatosmi, yathā ahaṁ attamano bhaveyyan”-ti..

562.

“dūratova samaṇabrāhmaṇā ca, nivesanaṁ te parivajjayanti.

pattāni bhijjanti ca te {bhijjanti tava (syā0 ka0)} nivesane, saṅghāṭiyo cāpi vidālayanti {vipāṭayanti (sī0), vipātayanti (ka0)}..

563.

“athāpare pādakuṭhārikāhi, avaṁsirā samaṇā pātayanti.

etādisaṁ pabbajitā vihesaṁ, tayā kataṁ samaṇā pāpuṇanti..

564.

“tiṇena telampi na tvaṁ adāsi, mūḷhassa maggampi na pāvadāsi.

andhassa daṇḍaṁ sayamādiyāsi, etādiso kadariyo asaṁvuto tuvaṁ.

atha tvaṁ kena vaṇṇena kimeva disvā,

amhehi saha saṁvibhāgaṁ karosī” ti..

565.

“paccemi bhante yaṁ tvaṁ vadesi, vihesayiṁ samaṇe brāhmaṇe ca.

khiḍḍatthiko no ca paduṭṭhacitto, etampi me dukkaṭameva bhante..

566.

“khiḍḍāya yakkho pasavitvā pāpaṁ, vedeti dukkhaṁ asamattabhogī.

daharo yuvā nagganiyassa bhāgī, kiṁ su tato dukkhatarassa hoti..

567.

“taṁ disvā saṁvegamalatthaṁ bhante, tappaccayā vāpi {tappaccayā tāhaṁ (sī0), tappaccayā cāhaṁ (pī0)} dadāmi dānaṁ.

paṭigaṇha bhante vatthayugāni aṭṭha, yakkhassimā gacchantu dakkhiṇāyo” ti..

568.

“addhā hi dānaṁ bahudhā pasatthaṁ, dadato ca te akkhayadhammamatthu.

paṭigaṇhāmi te vatthayugāni aṭṭha, yakkhassimā gacchantu dakkhiṇāyo” ti..

569.

tato hi so ācamayitvā licchavi, therassa datvāna yugāni aṭṭha.

`paṭiggahitāni ca tāni assu, yakkhañca passetha sannaddhadussaṁ'..

570.

tamaddasā candanasāralittaṁ, ājaññamārūḷhamuḷāravaṇṇaṁ.

alaṅkataṁ sādhunivatthadussaṁ, parivāritaṁ yakkhamahiddhipattaṁ..

571.

so taṁ disvā attamanā udaggo, pahaṭṭhacitto ca subhaggarūpo.

kammañca disvāna mahāvipākaṁ, sandiṭṭhikaṁ cakkhunā sacchikatvā..

572.

tamenamavoca upasaṅkamitvā, “dassāmi dānaṁ samaṇabrāhmaṇānaṁ.

na cāpi me kiñci adeyyamatthi, tuvañca me yakkha bahūpakāro” ti..

573.

“tuvañca me licchavi ekadesaṁ, adāsi dānāni amoghametaṁ.

svāhaṁ karissāmi tayāva sakkhiṁ, amānuso mānusakena saddhi” nti..

574.

“gatī ca bandhū ca parāyaṇañca {parāyanañca (syā0 ka0)}, mitto mamāsi atha devatā me {devatāsi (sī0 syā0)}.

yācāmi taṁ {yācāmahaṁ (sī0)} pañjaliko bhavitvā, icchāmi taṁ yakkha punāpi daṭṭhu” nti..

575.

“sace tuvaṁ assaddho bhavissasi, kadariyarūpo vippaṭipannacitto.

tvaṁ neva maṁ lacchasi {teneva maṁ na lacchasī (sī0), teneva maṁ licchavi (syā0), teneva maṁ lacchasi (ka0)} dassanāya, disvā ca taṁ nopi ca ālapissaṁ..

576.

“sace pana tvaṁ bhavissasi dhammagāravo, dāne rato saṅgahitattabhāvo.

opānabhūto samaṇabrāhmaṇānaṁ, evaṁ mamaṁ lacchasi dassanāya..

577.

“disvā ca taṁ ālapissaṁ bhadante, imañca sūlato lahuṁ pamuñca.

yato nidānaṁ akarimha sakkhiṁ, maññāmi sūlāvutakassa kāraṇā..

578.

“te aññamaññaṁ akarimha sakkhiṁ, ayañca sūlato {sūlāvuto (sī0 syā0)} lahuṁ pamutto.

sakkacca dhammāni samācaranto, mucceyya so nirayā ca tamhā.

kammaṁ siyā aññatra vedanīyaṁ..

579.

“kappitakañca upasaṅkamitvā, teneva {tena (syā0 ka0)} saha saṁvibhajitvā kāle.

sayaṁ mukhenūpanisajja puccha, so te akkhissati etamatthaṁ..

580.

“tameva bhikkhuṁ upasaṅkamitvā, pucchassu aññatthiko no ca paduṭṭhacitto.

so te sutaṁ asutañcāpi dhammaṁ,

sabbampi akkhissati yathā pajānan”-ti..

581.

so tattha rahassaṁ samullapitvā, sakkhiṁ karitvāna amānusena.

pakkāmi so licchavīnaṁ sakāsaṁ, atha bravi parisaṁ sannisinnaṁ..

582.

“suṇantu bhonto mama ekavākyaṁ, varaṁ varissaṁ labhissāmi atthaṁ.

sūlāvuto puriso luddakammo, paṇīhitadaṇḍo {paṇītanaṇḍo (ka0)} anusattarūpo {anupakkarūpo (ka0)}..

583.

“ettāvatā vīsatirattimattā, yato āvuto neva jīvati na mato.

tāhaṁ mocayissāmi dāni, yathāmatiṁ anujānātu saṅgho” ti..

584.

“etañca aññañca lahuṁ pamuñca, ko taṁ vadetha {vadethāti (ka0), vadetha ca (syā0)} tathā karontaṁ.

yathā pajānāsi tathā karohi, yathāmatiṁ anujānāti saṅgho” ti..

585.

so taṁ padesaṁ upasaṅkamitvā, sūlāvutaṁ mocayi khippameva.

`mā bhāyi sammā'ti ca taṁ avoca, tikicchakānañca upaṭṭhapesi..

586.

“kappitakañca upasaṅkamitvā, teneva saha {tena samaṁ (sī0), tena saha (syā0 ka0)} saṁvibhajitvā kāle.

sayaṁ mukhenūpanisajja licchavi, tatheva pucchittha naṁ kāraṇatthiko..

587.

“sūlāvuto puriso luddakammo, paṇītadaṇḍo anusattarūpo.

ettāvatā vīsatirattimattā, yato āvuto neva jīvati na mato..

588.

“so mocito gantvā mayā idāni, etassa yakkhassa vaco hi bhante.

siyā nu kho kāraṇaṁ kiñcideva, yena so nirayaṁ no vajeyya..

589.

“ācikkha bhante yadi atthi hetu, saddhāyikaṁ hetuvaco suṇoma.

na tesaṁ kammānaṁ vināsamatthi, avedayitvā idha byantibhāvo” ti..

590.

“sace sa dhammāni samācareyya, sakkacca rattindivamappamatto.

mucceyya so nirayā ca tamhā, kammaṁ siyā aññatra vedanīyan”-ti..

591.

“aññāto {ñātomhi (ka0)} eso purisassa attho, mamampi dāni anukampa bhante.

anusāsa maṁ ovada bhūripañña, yathā ahaṁ no nirayaṁ vajeyyan”-ti..

592.

“ajjeva buddhaṁ saraṇaṁ upehi, dhammañca saṅghañca pasannacitto.

tatheva sikkhāya padāni pañca, akhaṇḍaphullāni samādiyassu..

593.

“pāṇātipātā viramassu khippaṁ, loke adinnaṁ parivajjayassu.

amajjapo mā ca musā abhāṇī, sakena dārena ca hohi tuṭṭho.

imañca ariyaṁ {imañca (syā0)} aṭṭhaṅgavarenupetaṁ, samādiyāhi kusalaṁ sukhudrayaṁ..

594.

“cīvaraṁ piṇḍapātañca, paccayaṁ sayanāsanaṁ.

annaṁ pānaṁ khādanīyaṁ, vatthasenāsanāni ca.

dadāhi ujubhūtesu, vippasannena cetasā {sadā puññaṁ pavaḍḍhati (syā0 ka0)}..

595.

“bhikkhūpi sīlasampanne, vītarāge bahussute.

tappehi annapānena, sadā puññaṁ pavaḍḍhati..

596.

“evañca dhammāni {kammāni (sī0 syā0)} samācaranto, sakkacca rattindivamappamatto.

muñca tuvaṁ {mucceyya so tvaṁ (ka0)} nirayā ca tamhā, kammaṁ siyā aññatra vedanīyan”-ti..

597.

“ajjeva buddhaṁ saraṇaṁ upemi, dhammañca saṅghañca pasannacitto.

tatheva sikkhāya padāni pañca, akhaṇḍaphullāni samādiyāmi..

598.

“pāṇātipātā viramāmi khippaṁ, loke adinnaṁ parivajjayāmi.

amajjapo no ca musā bhaṇāmi, sakena dārena ca homi tuṭṭho.

imañca ariyaṁ aṭṭhaṅgavarenupetaṁ, samādiyāmi kusalaṁ sukhudrayaṁ..

599.

“cīvaraṁ piṇḍapātañca, paccayaṁ sayanāsanaṁ.

annaṁ pānaṁ khādanīyaṁ, vatthasenāsanāni ca..

600.

“bhikkhū ca sīlasampanne, vītarāge bahussute.

dadāmi na vikampāmi {vikappāmi (sī0 syā0)}, buddhānaṁ sāsane rato” ti..

601.

etādisā licchavi ambasakkaro, vesāliyaṁ aññataro upāsako.

saddho mudū kārakaro ca bhikkhu, saṅghañca sakkacca tadā upaṭṭhahi..

602.

sūlāvuto ca arogo hutvā, serī sukhī pabbajjaṁ upāgami {pabbajjamupagacchi (ka0)}.

bhikkhuñca āgamma kappitakuttamaṁ, ubhopi sāmaññaphalāni ajjhaguṁ..

603.

etādisā sappurisāna sevanā, mahapphalā hoti sataṁ vijānataṁ.

sūlāvuto aggaphalaṁ aphassayi {phussayi (syā0 ka0)}, phalaṁ kaniṭṭhaṁ pana ambasakkaro” ti..

ambasakkarapetavatthu paṭhamaṁ.

2. serīsakapetavatthu

604.

{vi0 va0 1228} suṇotha yakkhassa vāṇijāna ca, samāgamo yattha tadā ahosi.

yathā kathaṁ itaritarena cāpi, subhāsitaṁ tañca suṇātha sabbe..

605.

yo so ahu rājā pāyāsi nāma {nāmo (sī0)}, bhummānaṁ sahabyagato yasassī.

so modamānova sake vimāne, amānuso mānuse ajjhabhāsīti..

606.

“vaṅke araññe amanussaṭṭhāne, kantāre appodake appabhakkhe.

suduggame vaṇṇupathassa majjhe, vaṅkaṁbhayā naṭṭhamanā manussā..

607.

“nayidha phalā mūlamayā ca santi, upādānaṁ natthi kutodha bhakkho {bhikkho (ka0)}.

aññatra paṁsūhi ca vālukāhi ca, tatāhi uṇhāhi ca dāruṇāhi ca..

608.

“ujjaṅgalaṁ tattamivaṁ kapālaṁ, anāyasaṁ paralokena tulyaṁ.

luddānamāvāsamidaṁ purāṇaṁ, bhūmippadeso abhisattarūpo..

609.

“`atha tumhe kena vaṇṇena, kimāsamānā imaṁ padesaṁ hi.

anupaviṭṭhā sahasā samacca, lobhā bhayā atha vā sampamūḷhā” 'ti..

610.

“magadhesu aṅgesu ca satthavāhā, āropayitvā paṇiyaṁ puthuttaṁ.

te yāmase sindhusovīrabhūmiṁ, dhanatthikā uddayaṁ patthayānā..

611.

“divā pipāsaṁ nadhivāsayantā, yoggānukampañca samekkhamānā.

etena vegena āyāma sabbe, rattiṁ maggaṁ paṭipannā vikāle..

612.

“te duppayātā aparaddhamaggā, andhākulā vippanaṭṭhā araññe.

suduggame vaṇṇupathassa majjhe, disaṁ na jānāma pamūḷhacittā..

613.

“idañca disvāna adiṭṭhapubbaṁ, vimānaseṭṭhañca tavañca yakkha.

tatuttariṁ jīvitamāsamānā, disvā patītā sumanā udaggā” ti..

614.

“pāraṁ samuddassa imañca vaṇṇuṁ, vettācaraṁ {vettaṁ paraṁ (syā0), vettācāraṁ (ka0)} saṅkupathañca maggaṁ.

nadiyo pana pabbatānañca duggā, puthuddisā gacchatha bhogahetu..

615.

“pakkhandiyāna vijitaṁ paresaṁ, verajjake mānuse pekkhamānā.

yaṁ vo sutaṁ vā atha vāpi diṭṭhaṁ, accherakaṁ taṁ vo suṇoma tātā” ti..

616.

“itopi accherataraṁ kumāra, na no sutaṁ vā atha vāpi diṭṭhaṁ.

atītamānussakameva sabbaṁ, disvā na tappāma anomavaṇṇaṁ..

617.

“vehāyasaṁ pokkharañño savanti, pahūtamalyā {pahūtamālyā (syā0)} bahupuṇḍarīkā.

dumā cime niccaphalūpapannā, atīva gandhā surabhiṁ pavāyanti..

618.

“veḷūriyathambhā satamussitāse, silāpavāḷassa ca āyataṁsā.

masāragallā sahalohitaṅgā, thambhā ime jotirasāmayāse..

619.

“sahassathambhaṁ atulānubhāvaṁ, tesūpari sādhumidaṁ vimānaṁ.

ratanantaraṁ kañcanavedimissaṁ, tapanīyapaṭṭehi ca sādhuchannaṁ..

620.

“jambonaduttattamidaṁ sumaṭṭho, pāsādasopāṇaphalūpapanno.

daḷho ca vaggu ca susaṅgato ca {vaggu sumukho susaṅgato (sī0)}, atīva nijjhānakhamo manuñño..

621.

“ratanantarasmiṁ bahuannapānaṁ, parivārito accharāsaṅgaṇena.

murajaālambaratūriyaghuṭṭho, abhivanditosi thutivandanāya..

622.

“so modasi nārigaṇappabodhano, vimānapāsādavare manorame.

acintiyo sabbaguṇūpapanno, rājā yathā vessavaṇo naḷinyā {naḷiññaṁ (ka0)}..

623.

“devo nu āsi udavāsi yakkho, udāhu devindo manussabhūto.

pucchanti taṁ vāṇijā satthavāhā, ācikkha ko nāma tuvaṁsi yakkho” ti..

624.

“serīsako nāma ahamhi yakkho, kantāriyo vaṇṇupathamhi gutto.

imaṁ padesaṁ abhipālayāmi, vacanakaro vessavaṇassa rañño” ti..

625.

“adhiccaladdhaṁ pariṇāmajaṁ te, sayaṁ kataṁ udāhu devehi dinnaṁ.

pucchanti taṁ vāṇijā satthavāhā, kathaṁ tayā laddhamidaṁ manuññan”-ti..

626.

“nādhiccaladdhaṁ na pariṇāmajaṁ me, na sayaṁ kataṁ na hi devehi dinnaṁ.

sakehi kammehi apāpakehi, puññehi me laddhamidaṁ manuññan”-ti..

627.

“kiṁ te vataṁ kiṁ pana brahmacariyaṁ, kissa suciṇṇassa ayaṁ vipāko.

pucchanti taṁ vāṇijā satthavāhā, kathaṁ tayā laddhamidaṁ vimānan”-ti..

628.

“mamaṁ pāyāsīti ahu samaññā, rajjaṁ yadā kārayiṁ kosalānaṁ.

natthikadiṭṭhi kadariyo pāpadhammo, ucchedavādī ca tadā ahosiṁ..

629.

“samaṇo ca kho āsi kumārakassapo, bahussuto cittakathī uḷāro.

so me tadā dhammakathaṁ abhāsi, diṭṭhivisūkāni vinodayī me..

630.

“tāhaṁ tassa dhammakathaṁ suṇitvā, upāsakattaṁ paṭidevayissaṁ.

pāṇātipātā virato ahosiṁ, loke adinnaṁ parivajjayissaṁ.

amajjapo no ca musā abhāṇiṁ, sakena dārena ca ahosi tuṭṭho..

631.

“taṁ me vataṁ taṁ pana brahmacariyaṁ, tassa suciṇṇassa ayaṁ vipāko.

teheva kammehi apāpakehi, puññehi me laddhamidaṁ vimānan”-ti..

632.

“saccaṁ kirāhaṁsu narā sapaññā, anaññathā vacanaṁ paṇḍitānaṁ.

yahiṁ yahiṁ gacchati puññakammo, tahiṁ tahiṁ modati kāmakāmī..

633.

“yahiṁ yahiṁ sokapariddavo ca, vadho ca bandho ca parikkileso.

tahiṁ tahiṁ gacchati pāpakammo, na muccati duggatiyā kadācī” ti..

634.

“sammūḷharūpova jano ahosi, asmiṁ muhutte kalalīkatova.

janassimassa tuyhañca kumāra, appaccayo kena nu kho ahosī” ti..

635.

“ime ca sirīsavanā {ime sirīsūpavanā ca (sī0), imepi sirīsavanā ca (pī0 ka0)} tātā, dibbā gandhā surabhī sampavanti.

te sampavāyanti imaṁ vimānaṁ, divā ca ratto ca tamaṁ nihantvā..

636.

“imesañca kho vassasataccayena, sipāṭikā phalati ekamekā.

mānussakaṁ vassasataṁ atītaṁ, yadagge kāyamhi idhūpapanno..

637.

“disvānahaṁ vassasatāni pañca, asmiṁ vimāne ṭhatvāna tātā.

āyukkhayā puññakkhayā cavissaṁ, teneva sokena pamucchitosmī” ti..

638.

“kathaṁ nu soceyya tathāvidho so, laddhā vimānaṁ atulaṁ cirāya.

ye cāpi kho ittaramupapannā, te nūna soceyyuṁ parittapuññā” ti..

639.

“anucchaviṁ ovadiyañca me taṁ, yaṁ maṁ tumhe peyyavācaṁ vadetha.

tumhe ca kho tātā mayānuguttā, yenicchakaṁ tena paletha sotthi” nti..

640.

“gantvā mayaṁ sindhusovīrabhūmiṁ, dhannatthikā uddayaṁ patthayānā.

yathāpayogā paripuṇṇacāgā, kāhāma serīsamahaṁ uḷāran”-ti..

641.

“mā ceva serīsamahaṁ akattha, sabbañca vo bhavissati yaṁ vadetha.

pāpāni kammāni vivajjayātha, dhammānuyogañca adhiṭṭhahātha..

642.

“upāsako atthi imamhi saṅghe, bahussuto sīlavatūpapanno.

saddho ca cāgī ca supesalo ca, vicakkhaṇo santusito mutīmā..

643.

“sañjānamāno na musā bhaṇeyya, parūpaghātāya ca cetayeyya.

vebhūtikaṁ pesuṇaṁ no kareyya, saṇhañca vācaṁ sakhilaṁ bhaṇeyya..

644.

“sagāravo sappaṭisso vinīto, apāpako adhisīle visuddho.

so mātaraṁ pitarañcāpi jantu, dhammena poseti ariyavutti..

645.

“maññe so mātāpitūnaṁ kāraṇā, bhogāni pariyesati na attahetu.

mātāpitūnañca yo accayena, nekkhammapoṇo carissati brahmacariyaṁ..

646.

“ujū avaṅko asaṭho amāyo, na lesakappena ca vohareyya.

so tādiso sukatakammakārī, dhamme ṭhito kinti labhetha dukkhaṁ..

647.

“taṁ kāraṇā pātukatomhi attanā, tasmā dhammaṁ passatha vāṇijāse.

aññatra teniha bhasmī {bhasmi (syā0), bhasma (ka0)} bhavetha, andhākulā vippanaṭṭhā araññe.

taṁ khippamānena lahuṁ parena, sukho have sappurisena saṅgamo” ti..

648.

“kiṁ nāma so kiñca karoti kammaṁ, kiṁ nāmadheyyaṁ kiṁ pana tassa gottaṁ.

mayampi naṁ daṭṭhukāmamha yakkha, yassānukampāya idhāgatosi.

lābhā hi tassa yassa tuvaṁ pihesī” ti..

649.

“yo kappako sambhavanāmadheyyo, upāsako kocchaphalūpajīvī.

jānātha naṁ tumhākaṁ pesiyo so, mā kho naṁ hīḷittha supesalo so” ti..

650.

“jānāmase yaṁ tvaṁ pavadesi yakkha, na kho naṁ jānāma sa edisoti.

mayampi naṁ pūjayissāma yakkha, sutvāna tuyhaṁ vacanaṁ uḷāran”-ti..

651.

“ye keci imasmiṁ satthe manussā, daharā mahantā athavāpi majjhimā.

sabbeva te ālambantu vimānaṁ, passantu puññānaṁ phalaṁ kadariyā” ti..

652.

te tattha sabbeva `ahaṁ pure'ti, taṁ kappakaṁ tattha purakkhatvā {purakkhipitvā (sī0)}.

sabbeva te ālambiṁsu vimānaṁ, masakkasāraṁ viya vāsavassa..

653.

te tattha sabbeva `ahaṁ pure'ti, upāsakattaṁ paṭivedayiṁsu.

pāṇātipātā paṭiviratā ahesuṁ, loke adinnaṁ parivajjayiṁsu.

amajjapā no ca musā bhaṇiṁsu, sakena dārena ca ahesuṁ tuṭṭhā..

654.

te tattha sabbeva `ahaṁ pure'ti, upāsakattaṁ paṭivedayitvā.

pakkāmi sattho anumodamāno, yakkhiddhiyā anumato punappunaṁ..

655.

gantvāna te sindhusovīrabhūmiṁ, dhanatthikā uddayaṁ {udaya (pī0 ka0)} patthayānā.

yathāpayogā paripuṇṇalābhā, paccāgamuṁ pāṭaliputtamakkhataṁ..

656.

gantvāna te saṅgharaṁ sotthivanto, puttehi dārehi samaṅgibhūtā.

ānandī vittā sumanā patītā, akaṁsu serīsamahaṁ uḷāraṁ.

serīsakaṁ te pariveṇaṁ māpayiṁsu..

657.

etādisā sappurisāna sevanā, mahatthikā dhammaguṇāna sevanā.

ekassa atthāya upāsakassa, sabbeva sattā sukhitā {sukhino (pī0 ka0)} ahesunti..

serīsakapetavatthu dutiyaṁ.

bhāṇavāraṁ tatiyaṁ niṭṭhitaṁ.

3. nandakapetavatthu

658.

rājā piṅgalako nāma, suraṭṭhānaṁ adhipati ahu.

moriyānaṁ upaṭṭhānaṁ gantvā, suraṭṭhaṁ punarāgamā..

659.

uṇhe majjhanhike {majjhantike (sabbattha)} kāle, rājā paṅkaṁ {vaṅkaṁ (ka0)} upāgami.

addasa maggaṁ ramaṇīyaṁ, petānaṁ taṁ vaṇṇupathaṁ {vaṇṇanāpathaṁ (sī0 syā0)}..

660.

sārathiṁ āmantayī rājā --

“ayaṁ maggo ramaṇīyo, khemo sovatthiko sivo.

iminā sārathi yāma, suraṭṭhānaṁ santike ito”..

661.

tena pāyāsi soraṭṭho, senāya caturaṅginiyā.

ubbiggarūpo puriso, soraṭṭhaṁ etadabravi..

662.

“kummaggaṁ paṭipannamhā, bhiṁsanaṁ lomahaṁsanaṁ.

purato dissati maggo, pacchato ca na dissati..

663.

“kummaggaṁ paṭipannamhā, yamapurisāna santike.

amānuso vāyati gandho, ghoso suyyati {sūyati (sī0 syā0)} dāruṇo”..

664.

saṁviggo rājā soraṭṭho, sārathiṁ etadabravi.

“kummaggaṁ paṭipannamhā, bhiṁsanaṁ lomahaṁsanaṁ.

purato dissati maggo, pacchato ca na dissati..

665.

“kummaggaṁ paṭipannamhā, yamapurisāna santike.

amānuso vāyati gandho, ghoso suyyati dāruṇo”..

666.

hatthikkhandhaṁ samāruyha, olokento catuddisaṁ {catuddissā (ka0)}.

addasa nigrodhaṁ ramaṇīyaṁ {rukkhaṁ nigrodhaṁ (syā0 ka0)}, pādapaṁ chāyāsampannaṁ.

nīlabbhavaṇṇasadisaṁ, meghavaṇṇasirīnibhaṁ..

667.

sārathiṁ āmantayī rājā, “kiṁ eso dissati brahā.

nīlabbhavaṇṇasadiso, meghavaṇṇasirīnibho”..

668.

“nigrodho so mahārāja, pādapo chāyāsampanno.

nīlabbhavaṇṇasadiso, meghavaṇṇasirīnibho”..

669.

tena pāyāsi soraṭṭho, yena so dissate brahā.

nīlabbhavaṇṇasadiso, meghavaṇṇasirīnibho..

670.

hatthikkhandhato oruyha, rājā rukkhaṁ upāgami.

nisīdi rukkhamūlasmiṁ, sāmacco saparijjano.

pūraṁ pānīyasarakaṁ, pūve vitte ca addasa..

671.

puriso ca devavaṇṇī, sabbābharaṇabhūsito.

upasaṅkamitvā rājānaṁ, soraṭṭhaṁ etadabravi..

672.

“svāgataṁ te mahārāja, atho te adurāgataṁ.

pivatu devo pānīyaṁ, pūve khāda arindama”..

673.

pivitvā rājā pānīyaṁ, sāmacco saparijjano.

pūve khāditvā pitvā ca, soraṭṭho etadabravi..

674.

“devatā nusi gandhabbo, adu sakko purindado.

ajānantā taṁ pucchāma, kathaṁ jānemu taṁ mayan”-ti..

675.

“nāmhi devo na gandhabbo, nāpi {namhi (ka0)} sakko purindado.

peto ahaṁ mahārāja, suraṭṭhā idha māgato” ti..

676.

“kiṁsīlo kiṁsamācāro, suraṭṭhasmiṁ pure tuvaṁ.

kena te brahmacariyena, ānubhāvo ayaṁ tavā” ti..

677.

“taṁ suṇohi mahārāja, arindama raṭṭhavaḍḍhana.

amaccā pārisajjā ca, brāhmaṇo ca purohito..

678.

“suraṭṭhasmiṁ ahaṁ deva, puriso pāpacetaso.

micchādiṭṭhi ca dussīlo, kadariyo paribhāsako..

679.

“`dadantānaṁ karontānaṁ, vārayissaṁ bahujjanaṁ.

aññesaṁ dadamānānaṁ, antarāyakaro ahaṁ..

680.

“`vipāko natthi dānassa, saṁyamassa kuto phalaṁ.

natthi ācariyo nāma, adantaṁ ko damessati..

681.

“`samatulyāni bhūtāni, kuto {kule (syā0 ka0)} jeṭṭhāpacāyiko.

natthi balaṁ vīriyaṁ vā, kuto uṭṭhānaporisaṁ..

682.

“`natthi dānaphalaṁ nāma, na visodheti verinaṁ.

laddheyyaṁ labhate macco, niyatipariṇāmajaṁ {pariṇāmajā (sī0 ka0)}..

683.

“`natthi mātā pitā bhātā, loko natthi ito paraṁ.

natthi dinnaṁ natthi hutaṁ, sunihitaṁ na vijjati..

684.

“`yopi haneyya purisaṁ, parassa chindate {purisassa chinde (syā0 ka0)} siraṁ.

na koci kañci hanati, sattannaṁ vivaramantare..

685.

“`acchejjābhejjo hi {bhejjo (sī0), abhejjo (syā0), bhejjāsi (ka0)} jīvo, aṭṭhaṁso guḷaparimaṇḍalo.

yojanānaṁ sataṁ pañca, ko jīvaṁ chettumarahati..

686.

“`yathā suttaguḷe khitte, nibbeṭhentaṁ palāyati.

evameva ca so jīvo, nibbeṭhento palāyati..

687.

“`yathā gāmato nikkhamma, aññaṁ gāmaṁ pavisati.

evameva ca so jīvo, aññaṁ bondiṁ pavisati..

688.

“`yathā gehato nikkhamma, aññaṁ gehaṁ pavisati.

evameva ca so jīvo, aññaṁ bondiṁ pavisati..

689.

“`cullāsīti {cuḷāsīti (sī0 syā0 ka0)} mahākappino {mahākappuno (sī0)}, satasahassāni hi.

ye bālā ye ca paṇḍitā, saṁsāraṁ khepayitvāna.

dukkhassantaṁ karissare..

690.

“`mitāni sukhadukkhāni, doṇehi piṭakehi ca.

jino sabbaṁ pajānāti', sammūḷhā itarā pajā..

691.

“evaṁdiṭṭhi pure āsiṁ, sammūḷho mohapāruto.

micchādiṭṭhi ca dussīlo, kadariyo paribhāsako..

692.

“oraṁ me chahi māsehi, kālaṅkiriyā bhavissati.

ekantakaṭukaṁ ghoraṁ, nirayaṁ papatissahaṁ..

693.

{pe0 va0 70} “catukkaṇṇaṁ catudvāraṁ, vibhattaṁ bhāgaso mitaṁ.

ayopākārapariyantaṁ, ayasā paṭikujjitaṁ..

694.

{pe0 va0 71} “tassa ayomayā bhūmi, jalitā tejasā yutā.

samantā yojanasataṁ, pharitvā tiṭṭhati sabbadā..

695.

“vassāni satasahassāni, ghoso suyyati tāvade.

lakkho eso mahārāja, satabhāgavassakoṭiyo..

696.

“koṭisatasahassāni, niraye paccare janā.

micchādiṭṭhī ca dussīlā, ye ca ariyūpavādino..

697.

“tatthāhaṁ dīghamaddhānaṁ, dukkhaṁ vedissa vedanaṁ.

phalaṁ pāpassa kammassa, tasmā socāmahaṁ bhusaṁ..

698.

“taṁ suṇohi mahārāja, arindama raṭṭhavaḍḍhana.

dhītā mayhaṁ mahārāja, uttarā bhaddamatthu te..

699.

“karoti bhaddakaṁ kammaṁ, sīlesuposathe ratā.

saññatā saṁvibhāgī ca, vadaññū vītamaccharā..

700.

“akhaṇḍakārī sikkhāya, suṇhā parakulesu ca.

upāsikā sakyamunino, sambuddhassa sirīmato..

701.

“bhikkhu ca sīlasampanno, gāmaṁ piṇḍāya pāvisi.

okkhittacakkhu satimā, guttadvāro susaṁvuto..

702.

“sapadānaṁ caramāno, agamā taṁ nivesanaṁ.

`tamaddasa mahārāja, uttarā bhaddamatthu te'..

703.

“pūraṁ pānīyasarakaṁ, pūve vitte ca sā adā.

`pitā me kālaṅkato, bhante tassetaṁ upakappatu'..

704.

“samanantarānuddiṭṭhe, vipāko udapajjatha.

bhuñjāmi kāmakāmīhaṁ, rājā vessavaṇo yathā..

705.

“taṁ suṇohi mahārāja, arindama raṭṭhavaḍḍhana.

sadevakassa lokassa, buddho aggo pavuccati.

taṁ buddhaṁ saraṇaṁ gaccha, saputtadāro arindama..

706.

“aṭṭhaṅgikena maggena, phusanti amataṁ padaṁ.

taṁ dhammaṁ saraṇaṁ gaccha, saputtadāro arindama..

707.

“cattāro ca paṭipannā {maggapaṭipannā (sī0 syā0)}, cattāro ca phale ṭhitā.

esa saṅgho ujubhūto, paññāsīlasamāhito.

taṁ saṅghaṁ saraṇaṁ gaccha, saputtadāro arindama..

708.

“pāṇātipātā viramassu khippaṁ, loke adinnaṁ parivajjayassu.

amajjapo mā ca musā abhāṇī, sakena dārena ca hohi tuṭṭho” ti..

709.

“atthakāmosi me yakkha, hitakāmosi devate.

karomi tuyhaṁ vacanaṁ, tvaṁsi ācariyo mama..

710.

“upemi saraṇaṁ buddhaṁ, dhammañcāpi anuttaraṁ.

saṅghañca naradevassa, gacchāmi saraṇaṁ ahaṁ..

711.

“pāṇātipātā viramāmi khippaṁ, loke adinnaṁ parivajjayāmi.

amajjapo no ca musā bhaṇāmi, sakena dārena ca homi tuṭṭho..

712.

“ophuṇāmi {opuṇāmi (sī0), ophunāmi (syā0 ka0), opunāmi (?)} mahāvāte, nadiyā sīghagāmiyā.

vamāmi pāpikaṁ diṭṭhiṁ, buddhānaṁ sāsane rato”..

713.

idaṁ vatvāna soraṭṭho, viramitvā pāpadassanā {pāpadassanaṁ (syā0 ka0)}.

namo bhagavato katvā, pāmokkho rathamāruhīti..

nandakapetavatthu tatiyaṁ.

4. revatīpetavatthu

714.

{vi0 va0 863} “uṭṭhehi revate supāpadhamme, apārutadvāre adānasīle.

nessāma taṁ yattha thunanti duggatā, samappitā {samajjatā (sī0)} nerayikā dukhenā” ti..

715.

icceva {iccevaṁ (syā0 ka0)} vatvāna yamassa dūtā, te dve yakkhā lohitakkhā brahantā.

paccekabāhāsu gahetvā revataṁ, pakkāmayuṁ devagaṇassa santike..

716.

“ādiccavaṇṇaṁ ruciraṁ pabhassaraṁ, byamhaṁ subhaṁ kañcanajālachannaṁ.

kassetamākiṇṇajanaṁ vimānaṁ, suriyassa raṁsīriva jotamānaṁ..

717.

“nārīgaṇā candanasāralittā {candanasārānulittā (syā0)}, ubhato vimānaṁ upasobhayanti.

taṁ dissati suriyasamānavaṇṇaṁ, ko modati saggapatto vimāne” ti..

718.

“bārāṇasiyaṁ nandiyo nāmāsi, upāsako amaccharī dānapati vadaññū.

tassetamākiṇṇajanaṁ vimānaṁ, suriyassa raṁsīriva jotamānaṁ..

719.

“nārīgaṇā candanasāralittā, ubhato vimānaṁ upasobhayanti.

taṁ dissati suriyasamānavaṇṇaṁ, so modati saggapatto vimāne” ti..

720.

“nandiyassāhaṁ bhariyā, agārinī sabbakulassa issarā.

bhattu vimāne ramissāmi dānahaṁ, na patthaye nirayadassanāyā” ti..

721.

“eso te nirayo supāpadhamme, puññaṁ tayā akataṁ jīvaloke.

na hi maccharī rosako pāpadhammo, saggūpagānaṁ labhati sahabyatan”-ti..

722.

“kiṁ nu gūthañca muttañca, asucī paṭidissati.

duggandhaṁ kimidaṁ mīḷhaṁ, kimetaṁ upavāyatī” ti..

723.

“esa saṁsavako nāma, gambhīro sataporiso.

yattha vassasahassāni, tuvaṁ paccasi revate” ti..

724.

“kiṁ nu kāyena vācāya, manasā dukkaṭaṁ kataṁ.

kena saṁsavako laddho, gambhīro sataporiso” ti..

725.

“samaṇe brāhmaṇe cāpi, aññe vāpi vanibbake.

musāvādena vañcesi, taṁ pāpaṁ pakataṁ tayā..

726.

“tena saṁsavako laddho, gambhīro sataporiso.

tattha vassasahassāni, tuvaṁ paccasi revate..

727.

“hatthepi chindanti athopi pāde, kaṇṇepi chindanti athopi nāsaṁ.

athopi kākoḷagaṇā samecca, saṅgamma khādanti viphandamānan”-ti..

728.

“sādhu kho maṁ paṭinetha, kāhāmi kusalaṁ bahuṁ.

dānena samacariyāya, saṁyamena damena ca.

yaṁ katvā sukhitā honti, na ca pacchānutappare” ti..

729.

“pure tuvaṁ pamajjitvā, idāni paridevasi.

sayaṁ katānaṁ kammānaṁ, vipākaṁ anubhossasī” ti..

730.

“ko devalokato manussalokaṁ, gantvāna puṭṭho me evaṁ vadeyya.

`nikkhittadaṇḍesu dadātha dānaṁ, acchādanaṁ seyya {sayana (sī0)} mathannapānaṁ.

na hi maccharī rosako pāpadhammo, saggūpagānaṁ labhati sahabyataṁ'..

731.

“sāhaṁ nūna ito gantvā, yoniṁ laddhāna mānusiṁ.

vadaññū sīlasampannā, kāhāmi kusalaṁ bahuṁ.

dānena samacariyāya, saṁyamena damena ca..

732.

“ārāmāni ca ropissaṁ, dugge saṅkamanāni ca.

papañca udapānañca, vippasannena cetasā..

733.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāgataṁ..

734.

“uposathaṁ upavasissaṁ, sadā sīlesu saṁvutā.

na ca dāne pamajjissaṁ, sāmaṁ diṭṭhamidaṁ mayā” ti..

735.

iccevaṁ vippalapantiṁ, phandamānaṁ tato tato.

khipiṁsu niraye ghore, uddhaṁpādaṁ avaṁsiraṁ..

736.

“ahaṁ pure maccharinī ahosiṁ, paribhāsikā samaṇabrāhmaṇānaṁ.

vitathena ca sāmikaṁ vañcayitvā, paccāmahaṁ niraye ghorarūpe” ti..

revatīpetavatthu catutthaṁ.

5. ucchupetavatthu

737.

“idaṁ mama ucchuvanaṁ mahantaṁ, nibbattati puññaphalaṁ anappakaṁ.

taṁ dāni me na {na dāni me taṁ (sī0 ka0)} paribhogameti, ācikkha bhante kissa ayaṁ vipāko..

738.

“haññāmi {vihaññāmi (ka0)} khajjāmi ca vāyamāmi, parisakkāmi paribhuñjituṁ kiñci.

svāhaṁ chinnathāmo kapaṇo lālapāmi, kissa {kissassa (sī0), kissassu (?)} kammassa ayaṁ vipāko..

739.

“vighāto cāhaṁ paripatāmi chamāyaṁ, parivattāmi vāricarova ghamme.

rudato ca me {dūrato ca me (syā0 ka0)} assukā niggalanti, ācikkha bhante kissa ayaṁ vipāko..

740.

“chāto kilanto ca pipāsito ca, santassito sātasukhaṁ na vinde.

pucchāmi taṁ etamatthaṁ bhadante, kathaṁ nu ucchuparibhogaṁ labheyyan”-ti..

741.

“pure tuvaṁ kammamakāsi attanā, manussabhūto purimāya jātiyā.

ahañca taṁ etamatthaṁ vadāmi, sutvāna tvaṁ etamatthaṁ vijāna..

742.

“ucchuṁ tuvaṁ khādamāno payāto, puriso ca te piṭṭhito anvagacchi.

so ca taṁ paccāsanto kathesi, tassa tuvaṁ na kiñci ālapittha..

743.

“so ca taṁ abhaṇantaṁ ayāci, `dehayya ucchu'nti ca taṁ avoca.

tassa tuvaṁ piṭṭhito ucchuṁ adāsi, tassetaṁ kammassa ayaṁ vipāko..

744.

“iṅgha tvaṁ gantvāna piṭṭhito gaṇheyyāsi {iṅgha tvaṁ piṭṭhito gaṇha ucchuṁ (sī0)}, gahetvāna taṁ khādassu yāvadatthaṁ.

teneva tvaṁ attamano bhavissasi, haṭṭho cudaggo ca pamodito cā” ti..

745.

gantvāna so piṭṭhito aggahesi, gahetvāna taṁ khādi yāvadatthaṁ.

teneva so attamano ahosi, haṭṭho cudaggo ca pamodito cāti..

ucchupetavatthu pañcamaṁ.

6. kumārapetavatthu

746.

“sāvatthi nāma nagaraṁ, himavantassa passato.

tattha āsuṁ dve kumārā, rājaputtāti me sutaṁ..

747.

“sammattā {pamattā (ka0)} rajanīyesu, kāmassādābhinandino.

paccuppannasukhe giddhā, na te passiṁsunāgataṁ..

748.

“te cutā ca manussattā, paralokaṁ ito gatā.

tedha ghosentyadissantā, pubbe dukkaṭamattano..

749.

“`bahūsu vata {bahussutesu (sī0 ka0)} santesu, deyyadhamme upaṭṭhite.

nāsakkhimhā ca attānaṁ, parittaṁ kātuṁ sukhāvahaṁ..

750.

“`kiṁ tato pāpakaṁ assa, yaṁ no rājakulā cutā.

upapannā pettivisayaṁ, khuppipāsasamappitā {khuppipāsāsamappitā (sī0 pī0)}..

751.

“sāmino idha hutvāna, honti asāmino tahiṁ.

bhamanti {caranti (sī0 pī0), maranti (syā0)} khuppipāsāya, manussā unnatonatā..

752.

“etamādīnavaṁ ñatvā, issaramadasambhavaṁ.

pahāya issaramadaṁ, bhave saggagato naro.

kāyassa bhedā sappañño, saggaṁ so upapajjatī” ti..

kumārapetavatthu chaṭṭhaṁ.

7. rājaputtapetavatthu

753.

pubbe katānaṁ kammānaṁ, vipāko mathaye manaṁ.

rūpe sadde rase gandhe, phoṭṭhabbe ca manorame..

754.

naccaṁ gītaṁ ratiṁ khiḍḍaṁ, anubhutvā anappakaṁ.

uyyāne paricaritvā, pavisanto giribbajaṁ..

755.

isiṁ sunetta {sunita (ka0)} maddakkhi, attadantaṁ samāhitaṁ.

appicchaṁ hirisampannaṁ, uñche pattagate rataṁ..

756.

hatthikkhandhato oruyha, laddhā bhanteti cābravi.

tassa pattaṁ gahetvāna, uccaṁ paggayha khattiyo..

757.

thaṇḍile pattaṁ bhinditvā, hasamāno apakkami.

“rañño kitavassāhaṁ putto, kiṁ maṁ bhikkhu karissasi”..

758.

tassa kammassa pharusassa, vipāko kaṭuko ahu.

yaṁ rājaputto vedesi, nirayamhi samappito..

759.

chaḷeva caturāsīti, vassāni navutāni ca.

bhusaṁ dukkhaṁ nigacchittho, niraye katakibbiso..

760.

uttānopi ca paccittha, nikujjo vāmadakkhiṇo.

uddhaṁpādo ṭhito ceva, ciraṁ bālo apaccatha..

761.

bahūni vassasahassāni, pūgāni nahutāni ca.

bhusaṁ dukkhaṁ nigacchittho, niraye katakibbiso..

762.

etādisaṁ kho kaṭukaṁ, appaduṭṭhappadosinaṁ.

paccanti pāpakammantā, isimāsajja subbataṁ..

763.

so tattha bahuvassāni, vedayitvā bahuṁ dukhaṁ.

khuppipāsahato nāma {khuppipāsāhato nāma (sī0 pī)}, peto āsi tato cuto..

764.

etamādīnavaṁ ñatvā {disvā (sī0)}, issaramadasambhavaṁ.

pahāya issaramadaṁ, nivātamanuvattaye..

765.

diṭṭheva dhamme pāsaṁso, yo buddhesu sagāravo.

kāyassa bhedā sappañño, saggaṁ so upapajjatīti..

rājaputtapetavatthu sattamaṁ.

8. gūthakhādakapetavatthu

766.

“gūthakūpato uggantvā, ko nu dīno patiṭṭhasi {dīno hi tiṭṭhasi (sī0)}.

nissaṁsayaṁ pāpakammanto, kiṁ nu saddahase tuvan”-ti..

767.

“ahaṁ bhadante petomhi, duggato yamalokiko.

pāpakammaṁ karitvāna, petalokaṁ ito gato”..

768.

“kiṁ nu kāyena vācāya, manasā dukkaṭaṁ kataṁ.

kissa kammavipākena, idaṁ dukkhaṁ nigacchasī” ti..

769.

“ahu āvāsiko mayhaṁ, issukī kulamaccharī.

ajjhosito mayhaṁ ghare, kadariyo paribhāsako..

770.

“tassāhaṁ vacanaṁ sutvā, bhikkhavo paribhāsisaṁ.

tassa kammavipākena, petalokaṁ ito gato” ti..

771.

“amitto mittavaṇṇena, yo te āsi kulūpako.

kāyassa bhedā duppañño, kiṁ nu pecca gatiṁ gato” ti..

772.

“tassevāhaṁ pāpakammassa, sīse tiṭṭhāmi matthake.

so ca paravisayaṁ patto, mameva paricārako..

773.

“yaṁ bhadante hadantaññe, etaṁ me hoti bhojanaṁ.

ahañca kho yaṁ hadāmi, etaṁ so upajīvatī” ti..

gūthakhādakapetavatthu aṭṭhamaṁ.

9. gūthakhādakapetivatthu

774.

“gūthakūpato uggantvā, kā nu dīnā patiṭṭhasi.

nissaṁsayaṁ pāpakammantā, kiṁ nu saddahase tuvan”-ti..

775.

“ahaṁ bhadante petīmhi, duggatā yamalokikā.

pāpakammaṁ karitvāna, petalokaṁ ito gatā” ti..

776.

“kiṁ nu kāyena vācāya, manasā dukkaṭaṁ kataṁ.

kissa kammavipākena, idaṁ dukkhaṁ nigacchasī” ti..

777.

“ahu āvāsiko mayhaṁ, issukī kulamaccharī.

ajjhosito mayhaṁ ghare, kadariyo paribhāsako..

778.

“tassāhaṁ vacanaṁ sutvā, bhikkhavo paribhāsisaṁ.

tassa kammavipākena, petalokaṁ ito gatā” ti..

779.

“amitto mittavaṇṇena, yo te āsi kulūpako.

kāyassa bhedā duppañño, kiṁ nu pecca gatiṁ gato” ti..

780.

“tassevāhaṁ pāpakammassa, sīse tiṭṭhāmi matthake.

so ca paravisayaṁ patto, mameva paricārako..

781.

“yaṁ bhadante hadantaññe, etaṁ me hoti bhojanaṁ.

ahañca kho yaṁ hadāmi, etaṁ so upajīvatī” ti..

gūthakhādakapetivatthu navamaṁ.

10. gaṇapetavatthu

782.

“naggā dubbaṇṇarūpāttha, kisā dhamanisanthatā.

upphāsulikā {uppāsuḷikā (ka0)} kisikā, ke nu tumhettha mārisā” ti..

783.

“mayaṁ bhadante petāmhā, duggatā yamalokikā.

pāpakammaṁ karitvāna, petalokaṁ ito gatā” ti..

784.

“kiṁ nu kāyena vācāya, manasā dukkaṭaṁ kataṁ.

kissa kammavipākena, petalokaṁ ito gatā” ti..

785.

“anāvaṭesu titthesu, vicinimhaddhamāsakaṁ.

santesu deyyadhammesu, dīpaṁ nākamha attano..

786.

“nadiṁ upema tasitā, rittakā parivattati.

chāyaṁ upema uṇhesu, ātapo parivattati..

787.

“aggivaṇṇo ca no vāto, ḍahanto upavāyati.

etañca bhante arahāma, aññañca pāpakaṁ tato..

788.

“api yojanāni {adhiyojanāni (sī0 ka0)} gacchāma, chātā āhāragedhino.

aladdhāva nivattāma, aho no appapuññatā..

789.

“chātā pamucchitā bhantā, bhūmiyaṁ paṭisumbhitā.

uttānā paṭikirāma, avakujjā patāmase..

790.

“te ca tattheva patitā {tattha papahitā (ka0)}, bhūmiyaṁ paṭisumbhitā.

uraṁ sīsañca ghaṭṭema, aho no appapuññatā..

791.

“etañca bhante arahāma, aññañca pāpakaṁ tato.

santesu deyyadhammesu, dīpaṁ nākamha attano..

792.

“te hi nūna ito gantvā, yoniṁ laddhāna mānusiṁ.

vadaññū sīlasampannā, kāhāma kusalaṁ bahu” nti..

gaṇapetavatthu dasamaṁ.

11. pāṭaliputtapetavatthu

793.

“diṭṭhā tayā nirayā tiracchānayoni,

petā asurā athavāpi mānusā devā. sayamaddasa kammavipākamattano,

nessāmi taṁ pāṭaliputtamakkhataṁ. tattha gantvā kusalaṁ karohi kammaṁ”..

794.

“atthakāmosi me yakkha, hitakāmosi devate.

karomi tuyhaṁ vacanaṁ, tvaṁsi ācariyo mama..

795.

“diṭṭhā mayā nirayā tiracchānayoni, petā asurā athavāpi mānusā devā.

sayamaddasaṁ kammavipākamattano, kāhāmi puññāni anappakānī” ti..

pāṭaliputtapetavatthu ekādasamaṁ.

12. ambavanapetavatthu

796.

“ayañca te pokkharaṇī surammā, samā sutitthā ca mahodakā ca.

supupphitā bhamaragaṇānukiṇṇā, kathaṁ tayā laddhā ayaṁ manuññā..

797.

“idañca te ambavanaṁ surammaṁ, sabbotukaṁ dhārayate {dhārayati (syā0 ka0)} phalāni.

supupphitaṁ bhamaragaṇānukiṇṇaṁ, kathaṁ tayā laddhamidaṁ vimānaṁ”..

798.

“ambapakkaṁ dakaṁ {ambapakkodakaṁ (sī0 syā0 pī0), ambapakkūdakaṁ (ka0)} yāgu, sītacchāyā manoramā.

dhītāya dinnadānena, tena me idha labbhati”..

799.

“sandiṭṭhikaṁ kammaṁ evaṁ {sandiṭṭhikaṁ eva (syā0)} passatha, dānassa damassa saṁyamassa vipākaṁ.

dāsī ahaṁ ayyakulesu hutvā, suṇisā homi agārassa issarā” ti..

ambavanapetavatthu dvādasamaṁ.

13. akkharukkhapetavatthu

800.

“yaṁ dadāti na taṁ hoti, detheva dānaṁ datvā ubhayaṁ tarati.

ubhayaṁ tena dānena {tena (ka0)} gacchati, jāgaratha māpamajjathā” ti..

akkharukkhapetavatthu terasamaṁ.

14. bhogasaṁharapetavatthu

801.

“mayaṁ bhoge saṁharimha, samena visamena ca.

te aññe paribhuñjanti, mayaṁ dukkhassa bhāginī” ti..

bhogasaṁharapetavatthu cuddasamaṁ.

15. seṭṭhiputtapetavatthu

802.

{jā0 1.4.54 jātakepi} “saṭṭhivassasahassāni, paripuṇṇāni sabbaso.

niraye paccamānānaṁ, kadā anto bhavissati”..

803.

{jā0 1.4.55 jātakepi} “natthi anto kuto anto, na anto paṭidissati.

tathā hi pakataṁ pāpaṁ, tuyhaṁ mayhañca mārisā {mama tuyhañca mārisa (sī0 syā0 pī0)}..

804.

{jā0 1.4.53 jātakepi} “dujjīvitamajīvamha, ye sante na dadamhase.

santesu deyyadhammesu, dīpaṁ nākamha attano..

805.

{jā0 1.4.56 jātakepi} “sohaṁ nūna ito gantvā, yoniṁ laddhāna mānusiṁ.

vadaññū sīlasampanno, kāhāmi kusalaṁ bahu” nti..

seṭṭhiputtapetavatthu pannarasamaṁ.

16. saṭṭhikūṭapetavatthu

806.

“kiṁ nu ummattarūpova, migo bhantova dhāvasi.

nissaṁsayaṁ pāpakammanto {pāpakammaṁ (syā0 pī0)}, kiṁ nu saddāyase tuvan”-ti..

807.

“ahaṁ bhadante petomhi, duggato yamalokiko.

pāpakammaṁ karitvāna, petalokaṁ ito gato..

808.

“saṭṭhi kūṭasahassāni, paripuṇṇāni sabbaso.

sīse mayhaṁ nipatanti, te bhindanti ca matthakan”-ti..

809.

“kiṁ nu kāyena vācāya, manasā dukkaṭaṁ kataṁ.

kissa kammavipākena, idaṁ dukkhaṁ nigacchasi..

810.

“saṭṭhi kūṭasahassāni, paripuṇṇāni sabbaso.

sīse tuyhaṁ nipatanti, te bhindanti ca matthakan”-ti..

811.

“athaddasāsiṁ sambuddhaṁ, sunettaṁ bhāvitindriyaṁ.

nisinnaṁ rukkhamūlasmiṁ, jhāyantaṁ akutobhayaṁ..

812.

“sālittakappahārena, bhindissaṁ tassa matthakaṁ.

tassa kammavipākena, idaṁ dukkhaṁ nigacchisaṁ..

813.

“saṭṭhi kūṭasahassāni, paripuṇṇāni sabbaso.

sīse mayhaṁ nipatanti, te bhindanti ca {nipatanti, vo bhindanteva (sī0 dhammapadaṭṭhakathā)} matthakan”-ti..

814.

“dhammena te kāpurisa, saṭṭhikūṭasahassāni, paripuṇṇāni sabbaso.

sīse tuyhaṁ nipatanti, te bhindanti ca matthakan”-ti..

saṭṭhikūṭapetavatthu soḷasamaṁ.

mahāvaggo catuttho niṭṭhito.

tassuddānaṁ --

ambasakkaro serīsako, piṅgalo revati ucchu.

dve kumārā duve gūthā, gaṇapāṭaliambavanaṁ..

akkharukkhabhogasaṁharā, seṭṭhiputtasaṭṭhikūṭā.

iti soḷasavatthūni, vaggo tena pavuccati..

atha vagguddānaṁ --

urago uparivaggo, cūḷamahāti catudhā.

vatthūni ekapaññāsaṁ, catudhā bhāṇavārato..

petavatthupāḷi niṭṭhitā. 