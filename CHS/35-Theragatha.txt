.. namo tassa bhagavato arahato sammāsambuddhassa..

khuddakanikāye

theragāthāpāḷi

nidānagāthā

sīhānaṁva nadantānaṁ, dāṭhīnaṁ girigabbhare.

suṇātha bhāvitattānaṁ, gāthā atthūpanāyikā {attūpanāyikā (sī0 ka0)}..

yathānāmā yathāgottā, yathādhammavihārino.

yathādhimuttā sappaññā, vihariṁsu atanditā..

tattha tattha vipassitvā, phusitvā accutaṁ padaṁ.

katantaṁ paccavekkhantā, imamatthamabhāsisuṁ..

1. ekakanipāto

1. paṭhamavaggo

1. subhūtittheragāthā

1.

“channā me kuṭikā sukhā nivātā, vassa deva yathāsukhaṁ.

cittaṁ me susamāhitaṁ vimuttaṁ, ātāpī viharāmi vassa devā” ti..

itthaṁ sudaṁ {itthaṁ sumaṁ (ka0 aṭṭha0)} āyasmā subhūtitthero gāthaṁ abhāsitthāti.

2. mahākoṭṭhikattheragāthā

2.

“upasanto uparato, mantabhāṇī anuddhato.

dhunāti pāpake dhamme, dumapattaṁva māluto” ti..

itthaṁ sudaṁ āyasmā mahākoṭṭhiko {mahākoṭṭhito (sī0 syā0)} thero gāthaṁ abhāsitthāti.

3. kaṅkhārevatattheragāthā

3.

“paññaṁ imaṁ passa tathāgatānaṁ, aggi yathā pajjalito nisīthe.

ālokadā cakkhudadā bhavanti, ye āgatānaṁ vinayanti kaṅkhan”-ti..

itthaṁ sudaṁ āyasmā kaṅkhārevato thero gāthaṁ abhāsitthāti.

4. puṇṇattheragāthā

4.

“sambhireva samāsetha, paṇḍitehatthadassibhi.

atthaṁ mahantaṁ gambhīraṁ, duddasaṁ nipuṇaṁ aṇuṁ.

dhīrā samadhigacchanti, appamattā vicakkhaṇā” ti..

itthaṁ sudaṁ āyasmā puṇṇo mantāṇiputto {mantāniputto (syā0 ka0)} thero gāthaṁ abhāsitthāti.

5. dabbattheragāthā

5.

“yo duddamiyo damena danto, dabbo santusito vitiṇṇakaṅkho.

vijitāvī apetabheravo hi, dabbo so parinibbuto ṭhitatto” ti..

itthaṁ sudaṁ āyasmā dabbo thero gāthaṁ abhāsitthāti.

6. sītavaniyattheragāthā

6.

“yo sītavanaṁ upagā bhikkhu, eko santusito samāhitatto.

vijitāvī apetalomahaṁso, rakkhaṁ kāyagatāsatiṁ dhitimā” ti..

itthaṁ sudaṁ āyasmā sītavaniyo thero gāthaṁ abhāsitthāti.

7. bhalliyattheragāthā

7.

“yopānudī maccurājassa senaṁ, naḷasetuṁva sudubbalaṁ mahogho.

vijitāvī apetabheravo hi, danto so parinibbuto ṭhitatto” ti..

itthaṁ sudaṁ āyasmā bhalliyo thero gāthaṁ abhāsitthāti.

8. vīrattheragāthā

8.

“yo duddamiyo damena danto, vīro santusito vitiṇṇakaṅkho.

vijitāvī apetalomahaṁso, vīro so parinibbuto ṭhitatto” ti..

itthaṁ sudaṁ āyasmā vīro thero gāthaṁ abhāsitthāti.

9. pilindavacchattheragāthā

9.

“svāgataṁ na durāgataṁ {nāpagataṁ (sī0 syā0)}, nayidaṁ dumantitaṁ mama.

saṁvibhattesu dhammesu, yaṁ seṭṭhaṁ tadupāgami” nti..

itthaṁ sudaṁ āyasmā pilindavaccho {pilindivaccho (sī0)} thero gāthaṁ abhāsitthāti.

10. puṇṇamāsattheragāthā

10.

“vihari apekkhaṁ idha vā huraṁ vā, yo vedaūū samito yatatto.

sabbesu dhammesu anūpalitto, lokassa jaññā udayabbayañcā” ti..

itthaṁ sudaṁ āyasmā puṇṇamāso thero gāthaṁ abhāsitthāti.

vaggo paṭhamo niṭṭhito.

tassuddānaṁ --

subhūti koṭṭhiko thero, kaṅkhārevatasammato.

mantāṇiputto dabbo ca, sītavaniyo ca bhalliyo.

vīro pilindavaccho ca, puṇṇamāso tamonudoti..

2. dutiyavaggo

1. cūḷavacchattheragāthā

11.

“pāmojjabahulo bhikkhu, dhamme buddhappavedite.

adhigacche padaṁ santaṁ, saṅkhārūpasamaṁ sukhan”-ti..

 ... cūḷavaccho {cūlagavaccho (sī0)} thero ....

2. mahāvacchattheragāthā

12.

“paññābalī sīlavatūpapanno, samāhito jhānarato satīmā.

yadatthiyaṁ bhojanaṁ bhuñjamāno, kaṅkhetha kālaṁ idha vītarāgo” ti..

 ... mahāvaccho {mahāgavaccho (sī0)} thero ....

3. vanavacchattheragāthā

13.

“nīlabbhavaṇṇā rucirā, sītavārī sucindharā.

indagopakasañchannā, te selā ramayanti man”-ti..

 ... vanavaccho thero ....

4. sivakasāmaṇeragāthā

14.

“upajjhāyo maṁ avaca, ito gacchāma sīvaka.

gāme me vasati kāyo, araññaṁ me gato mano.

semānakopi gacchāmi, natthi saṅgo vijānatan”-ti..

 ... sivako sāmaṇero ....

5. kuṇḍadhānattheragāthā

15.

“pañca chinde pañca jahe, pañca cuttari bhāvaye.

pañcasaṅgātigo bhikkhu, oghatiṇṇoti vuccatī” ti..

 ... kuṇḍadhāno thero ....

6. belaṭṭhasīsattheragāthā

16.

“yathāpi bhaddo ājañño, naṅgalāvattanī sikhī.

gacchati appakasirena, evaṁ rattindivā mama.

gacchanti appakasirena, sukhe laddhe nirāmise” ti..

 ... belaṭṭhasīso thero ....

7. dāsakattheragāthā

17.

“middhī yadā hoti mahagghaso ca, niddāyitā samparivattasāyī.

mahāvarāhova nivāpapuṭṭho, punappunaṁ gabbhamupeti mando” ti..

 ... dāsako thero ....

8. siṅgālapituttheragāthā

18.

“ahu buddhassa dāyādo, bhikkhu bhesakaḷāvane.

kevalaṁ aṭṭhisaññāya, apharī pathaviṁ {paṭhaviṁ (sī0 syā0)} imaṁ.

maññehaṁ kāmarāgaṁ so, khippameva pahissatī” ti {pahīyabhi (sabbattha pāḷiyaṁ)}..

 ... siṅgālapitā {sīgālapitā (sī0)} thero ....

9. kulattheragāthā

19.

{dha0 pa0 80, 145 dhammapadepi} “udakaṁ hi nayanti nettikā, usukārā namayanti {damayanti (ka0)} tejanaṁ.

dāruṁ namayanti tacchakā, attānaṁ damayanti subbatā” ti..

 ... kulo {kuṇḍalo (sī0), kuḷo (syā0 ka0)} thero ....

10. ajitattheragāthā

20.

“maraṇe me bhayaṁ natthi, nikanti natthi jīvite.

sandehaṁ nikkhipissāmi, sampajāno paṭissato” ti {patissatoti (sī0 syā0)}..

 ... ajito thero ....

vaggo dutiyo niṭṭhito.

tassuddānaṁ --

cūḷavaccho mahāvaccho, vanavaccho ca sīvako.

kuṇḍadhāno ca belaṭṭhi, dāsako ca tatopari.

siṅgālapitiko thero, kulo ca ajito dasāti..

3. tatiyavaggo

1. nigrodhattheragāthā

21.

“nāhaṁ bhayassa bhāyāmi, satthā no amatassa kovido.

yattha bhayaṁ nāvatiṭṭhati, tena maggena vajanti bhikkhavo” ti..

 ... nigrodho thero ....

2. cittakattheragāthā

22.

“nīlā sugīvā sikhino, morā kārambhiyaṁ {kāraṁviyaṁ (sī0), kāraviyaṁ (syā0)} abhinadanti.

te sītavātakīḷitā {sītavātakadditakalitā (sī0), sītavātakalitā (syā0)}, suttaṁ jhāyaṁ {jhānaṁ (syā0), jhāyiṁ (?)} nibodhentī” ti..

 ... cittako thero ....

3. gosālattheragāthā

23.

“ahaṁ kho veḷugumbasmiṁ, bhutvāna madhupāyasaṁ.

padakkhiṇaṁ sammasanto, khandhānaṁ udayabbayaṁ.

sānuṁ paṭigamissāmi, vivekamanubrūhayan”-ti..

 ... gosālo thero ....

4. sugandhattheragāthā

24.

“anuvassiko pabbajito, passa dhammasudhammataṁ.

tisso vijjā anuppattā, kataṁ buddhassa sāsanan”-ti..

 ... sugandho thero ....

5. nandiyattheragāthā

25.

“obhāsajātaṁ phalagaṁ, cittaṁ yassa abhiṇhaso.

tādisaṁ bhikkhumāsajja, kaṇha dukkhaṁ nigacchasī” ti..

 ... nandiyo thero ....

6. abhayattheragāthā

26.

“sutvā subhāsitaṁ vācaṁ, buddhassādiccabandhuno.

paccabyadhiṁ hi nipuṇaṁ, vālaggaṁ usunā yathā” ti..

 ... abhayo thero ....

7. lomasakaṅgiyattheragāthā

27.

“dabbaṁ kusaṁ poṭakilaṁ, usīraṁ muñjapabbajaṁ.

urasā panudissāmi, vivekamanubrūhayan”-ti..

 ... lomasakaṅgiyo thero ....

8. jambugāmikaputtattheragāthā

28.

“kacci no vatthapasuto, kacci no bhūsanārato.

kacci sīlamayaṁ gandhaṁ, kiṁ tvaṁ vāyasi {kacci sīlamayaṁ gandhaṁ, tvaṁ vāsi (syā0)} netarā pajā” ti..

 ... jambugāmikaputto thero ....

9. hāritattheragāthā

29.

“samunnamayamattānaṁ, usukārova tejanaṁ.

cittaṁ ujuṁ karitvāna, avijjaṁ bhinda hāritā” ti..

 ... hārito thero ....

10. uttiyattheragāthā

30.

“ābādhe me samuppanne, sati me udapajjatha.

ābādho me samuppanno, kālo me nappamajjitu” nti..

 ... uttiyo thero ....

vaggo tatiyo niṭṭhito.

tassuddānaṁ --

nigrodho cittako thero, gosālathero sugandho.

nandiyo abhayo thero, thero lomasakaṅgiyo.

jambugāmikaputto ca, hārito uttiyo isīti..

4. catutthavaggo

1. gahvaratīriyattheragāthā

31.

“phuṭṭho ḍaṁsehi makasehi, araññasmiṁ brahāvane.

nāgo saṁgāmasīseva, sato tatrādhivāsaye” ti..

 ... gahvaratīriyo thero ....

2. suppiyattheragāthā

32.

“ajaraṁ jīramānena, tappamānena nibbutiṁ.

nimiyaṁ {nimmissaṁ (sī0), nirāmisaṁ (syā0), nimineyyaṁ (?)} paramaṁ santiṁ, yogakkhemaṁ anuttaran”-ti..

 ... suppiyo thero ....

3. sopākattheragāthā

33.

“yathāpi ekaputtasmiṁ, piyasmiṁ kusalī siyā.

evaṁ sabbesu pāṇesu, sabbattha kusalo siyā” ti..

 ... sopāko thero ....

4. posiyattheragāthā

34.

“anāsannavarā etā, niccameva vijānatā.

gāmā araññamāgamma, tato gehaṁ upāvisi {upāvisiṁ (sī0)}.

tato uṭṭhāya pakkāmi, anāmantetvā {anāmantiya (sī0)} posiyo” ti..

 ... posiyo thero ....

5. sāmaññakānittheragāthā

35.

“sukhaṁ sukhattho labhate tadācaraṁ, kittiñca pappoti yasassa vaḍḍhati.

yo ariyamaṭṭhaṅgikamañjasaṁ ujuṁ, bhāveti maggaṁ amatassa pattiyā” ti..

 ... sāmaññakānitthero ....

6. kumāputtattheragāthā

36.

“sādhu sutaṁ sādhu caritakaṁ, sādhu sadā aniketavihāro.

atthapucchanaṁ padakkhiṇakammaṁ, etaṁ sāmaññamakiñcanassā” ti..

 ... kumāputto thero ....

7. kumāputtasahāyakattheragāthā

37.

“nānājanapadaṁ yanti, vicarantā asaññatā.

samādhiñca virādhenti, kiṁsu raṭṭhacariyā karissati.

tasmā vineyya sārambhaṁ, jhāyeyya apurakkhato” ti..

 ... kumāputtattherassa sahāyako thero ....

8. gavampatittheragāthā

38.

“yo iddhiyā sarabhuṁ aṭṭhapesi, so gavampati asito anejo.

taṁ sabbasaṅgātigataṁ mahāmuniṁ, devā namassanti bhavassa pāragu” nti..

 ... gavampatitthero ....

9. tissattheragāthā

39.

{saṁ0 ni0 1.21, 97}“sattiyā viya omaṭṭho, ḍayhamānova {ḍayhamāneva (sabbattha)} matthake.

kāmarāgappahānāya, sato bhikkhu paribbaje” ti..

 ... tisso thero ....

10. vaḍḍhamānattheragāthā

40.

“sattiyā viya omaṭṭho, ḍayhamānova matthake.

bhavarāgappahānāya, sato bhikkhu paribbaje” ti..

 ... vaḍḍhamāno thero ....

vaggo catuttho niṭṭhito.

tassuddānaṁ --

gahvaratīriyo suppiyo, sopāko ceva posiyo.

sāmaññakāni kumāputto, kumāputtasahāyako.

gavampati tissatthero, vaḍḍhamāno mahāyasoti..

5. pañcamavaggo

1. sirivaḍḍhattheragāthā

41.

“vivaramanupatanti vijjutā, vebhārassa ca paṇḍavassa ca.

nagavivaragato ca jhāyati, putto appaṭimassa tādino” ti..

 ... sirivaḍḍho thero ....

2. khadiravaniyattheragāthā

42.

“cāle upacāle sīsūpacāle ( ) {(cālā upacālā, sīsūpacālā) (ka0)} patissatā {paṭissatikā (syā0 ka0)} nu kho viharatha.

āgato vo vālaṁ viya vedhī” ti..

 ... khadiravaniyo thero ....

3. sumaṅgalattheragāthā

43.

“sumuttiko sumuttiko sāhu, sumuttikomhi tīhi khujjakehi.

asitāsu mayā naṅgalāsu, mayā khuddakuddālāsu mayā..

yadipi idhameva idhameva, atha vāpi alameva alameva.

jhāya sumaṅgala jhāya sumaṅgala, appamatto vihara sumaṅgalā” ti..

 ... sumaṅgalo thero ....

4. sānuttheragāthā

44.

{saṁ0 ni0 1.239} “mataṁ vā amma rodanti, yo vā jīvaṁ na dissati.

jīvantaṁ maṁ amma passantī, kasmā maṁ amma rodasī” ti..

 ... sānutthero ....

5. ramaṇīyavihārittheragāthā

45.

“yathāpi bhaddo ājañño, khalitvā patitiṭṭhati.

evaṁ dassanasampannaṁ, sammāsambuddhasāvakan”-ti..

 ... ramaṇīyavihāritthero ....

6. samiddhittheragāthā

46.

“saddhāyāhaṁ pabbajito, agārasmānagāriyaṁ.

sati paññā ca me vuḍḍhā, cittañca susamāhitaṁ.

kāmaṁ karassu rūpāni, neva maṁ byādhayissasī” ti {bādhayissasīti (sī0), byāthayissasīti (?)}..

 ... samiddhitthero ....

7. ujjayattheragāthā

47.

“namo te buddha vīratthu, vippamuttosi sabbadhi.

tuyhāpadāne viharaṁ, viharāmi anāsavo” ti..

 ... ujjayo thero ....

8. sañjayattheragāthā

48.

“yato ahaṁ pabbajito, agārasmānagāriyaṁ.

nābhijānāmi saṅkappaṁ, anariyaṁ dosasaṁhitan”-ti..

 ... sañjayo thero ....

9. rāmaṇeyyakattheragāthā

49.

“cihacihābhinadite {vihavihābhinadite (sī0 syā0)}, sippikābhirutehi ca.

na me taṁ phandati cittaṁ, ekattanirataṁ hi me” ti..

 ... rāmaṇeyyako thero ....

10. vimalattheragāthā

50.

“dharaṇī ca siñcati vāti, māluto vijjutā carati nabhe.

upasamanti vitakkā, cittaṁ susamāhitaṁ mamā” ti..

 ... vimalo thero ....

vaggo pañcamo niṭṭhito.

tassuddānaṁ --

sirīvaḍḍho revato thero, sumaṅgalo sānusavhayo.

ramaṇīyavihārī ca, samiddhiujjayasañjayā.

rāmaṇeyyo ca so thero, vimalo ca raṇañjahoti..

6. chaṭṭhavaggo

1. godhikattheragāthā

51.

“vassati devo yathā sugītaṁ, channā me kuṭikā sukhā nivātā.

cittaṁ susamāhitañca mayhaṁ, atha ce patthayasi pavassa devā” ti..

 ... godhiko thero ....

2. subāhuttheragāthā

52.

“vassati devo yathā sugītaṁ, channā me kuṭikā sukhā nivātā.

cittaṁ susamāhitañca kāye, atha ce patthayasi pavassa devā” ti..

 ... subāhutthero ....

3. valliyattheragāthā

53.

“vassati devo yathā sugītaṁ, channā me kuṭikā sukhā nivātā.

tassaṁ viharāmi appamatto, atha ce patthayasi pavassa devā” ti..

 ... valliyo thero ....

4. uttiyattheragāthā

54.

“vassati devo yathā sugītaṁ, channā me kuṭikā sukhā nivātā.

tassaṁ viharāmi adutiyo, atha ce patthayasi pavassa devā” ti..

 ... uttiyo thero ....

5. añjanavaniyattheragāthā

55.

“āsandiṁ kuṭikaṁ katvā, ogayha añjanaṁ vanaṁ.

tisso vijjā anuppattā, kataṁ buddhassa sāsanan”-ti..

 ... añjanavaniyo thero ....

6. kuṭivihārittheragāthā

56.

“ko kuṭikāyaṁ bhikkhu kuṭikāyaṁ, vītarāgo susamāhitacitto.

evaṁ jānāhi āvuso, amoghā te kuṭikā katā” ti..

 ... kuṭivihāritthero ....

7. dutiyakuṭivihārittheragāthā

57.

“ayamāhu purāṇiyā kuṭi, aññaṁ patthayase navaṁ kuṭiṁ.

āsaṁ kuṭiyā virājaya, dukkhā bhikkhu puna navā kuṭī” ti..

 ... dutiyakuṭivihāritthero ....

8. ramaṇīyakuṭikattheragāthā

58.

“ramaṇīyā me kuṭikā, saddhādeyyā manoramā.

na me attho kumārīhi, yesaṁ attho tahiṁ gacchatha nāriyo” ti..

 ... ramaṇīyakuṭiko thero ....

9. kosalavihārittheragāthā

59.

“saddhāyāhaṁ pabbajito, araññe me kuṭikā katā.

appamatto ca ātāpī, sampajāno patissato” ti {paṭissatoti (ka0)}..

 ... kosalavihāritthero ....

10. sīvalittheragāthā

60.

“te me ijjhiṁsu saṅkappā, yadattho pāvisiṁ kuṭiṁ.

vijjāvimuttiṁ paccesaṁ, mānānusayamujjahan”-ti..

 ... sīvalitthero ....

vaggo chaṭṭho niṭṭhito.

tassuddānaṁ --

godhiko ca subāhu ca, valliyo uttiyo isi.

añjanavaniyo thero, duve kuṭivihārino.

ramaṇīyakuṭiko ca, kosalavhayasīvalīti..

7. sattamavaggo

1. vappattheragāthā

61.

“passati passo passantaṁ, apassantañca passati.

apassanto apassantaṁ, passantañca na passatī” ti..

 ... vappo thero ....

2. vajjiputtattheragāthā

62.

“ekakā mayaṁ araññe viharāma, apaviddhaṁva vanasmiṁ dārukaṁ.

tassa me bahukā pihayanti, nerayikā viya saggagāminan”-ti..

 ... vajjiputto thero ....

3. pakkhattheragāthā

63.

“cutā patanti patitā, giddhā ca punarāgatā.

kataṁ kiccaṁ rataṁ rammaṁ, sukhenanvāgataṁ sukhan”-ti..

 ... pakkho thero ....

4. vimalakoṇḍaññattheragāthā

64.

“dumavhayāya uppanno, jāto paṇḍaraketunā.

ketuhā ketunāyeva, mahāketuṁ padhaṁsayī” ti..

 ... vimalakoṇḍañño thero ....

5. ukkhepakatavacchattheragāthā

65.

“ukkhepakatavacchassa, saṅkalitaṁ bahūhi vassehi.

taṁ bhāsati gahaṭṭhānaṁ, sunisinno uḷārapāmojjo” ti..

 ... ukkhepakatavaccho thero ....

6. meghiyattheragāthā

66.

“anusāsi mahāvīro, sabbadhammāna pāragū.

tassāhaṁ dhammaṁ sutvāna, vihāsiṁ santike sato.

tisso vijjā anuppattā, kataṁ buddhassa sāsanan”-ti..

 ... meghiyo thero ....

7. ekadhammasavanīyattheragāthā

67.

“kilesā jhāpitā mayhaṁ, bhavā sabbe samūhatā.

vikkhīṇo jātisaṁsāro, natthi dāni punabbhavo” ti..

 ... ekadhammasavanīyo thero ....

8. ekudāniyattheragāthā

68.

{udā0 37; pāci0 153} “adhicetaso appamajjato, munino monapathesu sikkhato.

sokā na bhavanti tādino, upasantassa sadā satīmato” ti..

 ... ekudāniyo thero ....

9. channattheragāthā

69.

“sutvāna dhammaṁ mahato mahārasaṁ, sabbaññutaññāṇavarena desitaṁ.

maggaṁ papajjiṁ {papajjaṁ (ka0)} amatassa pattiyā, so yogakkhemassa pathassa kovido” ti..

 ... channo thero ....

10. puṇṇattheragāthā

70.

“sīlameva idha aggaṁ, paññavā pana uttamo.

manussesu ca devesu, sīlapaññāṇato jayan”-ti..

 ... puṇṇo thero ....

vaggo sattamo niṭṭhito.

tassuddānaṁ --

vappo ca vajjiputto ca, pakkho vimalakoṇḍañño.

ukkhepakatavaccho ca, meghiyo ekadhammiko.

ekudāniyachannā ca, puṇṇatthero mahabbaloti..

8. aṭṭhamavaggo

1. vacchapālattheragāthā

71.

“susukhumanipuṇatthadassinā, matikusalena nivātavuttinā.

saṁsevitavuddhasīlinā {saṁsevitabuddhasīlinā (ka0)}, nibbānaṁ na hi tena dullabhan”-ti..

 ... vacchapālo thero ....

2. ātumattheragāthā

72.

“yathā kaḷīro susu vaḍḍhitaggo, dunnikkhamo hoti pasākhajāto.

evaṁ ahaṁ bhariyāyānitāya, anumaññaṁ maṁ pabbajitomhi dānī” ti..

 ... ātumo thero ....

3. māṇavattheragāthā

73.

“jiṇṇañca disvā dukhitañca byādhitaṁ, matañca disvā gatamāyusaṅkhayaṁ.

tato ahaṁ nikkhamitūna pabbajiṁ, pahāya kāmāni manoramānī” ti..

 ... māṇavo thero ....

4. suyāmanattheragāthā

74.

“kāmacchando ca byāpādo, thinamiddhañca {thīnamiddhañca (sī0 syā0)} bhikkhuno.

uddhaccaṁ vicikicchā ca, sabbasova na vijjatī” ti..

 ... suyāmano thero ....

5. susāradattheragāthā

75.

“sādhu suvihitāna dassanaṁ, kaṅkhā chijjati buddhi vaḍḍhati.

bālampi karonti paṇḍitaṁ, tasmā sādhu sataṁ samāgamo” ti..

 ... susārado thero ....

6. piyañjahattheragāthā

76.

“uppatantesu nipate, nipatantesu uppate.

vase avasamānesu, ramamānesu no rame” ti..

 ... piyañjaho thero ....

7. hatthārohaputtattheragāthā

77.

“idaṁ pure cittamacāri cārikaṁ, yenicchakaṁ yatthakāmaṁ yathāsukhaṁ.

tadajjahaṁ niggahessāmi yoniso, hatthippabhinnaṁ viya aṅkusaggaho” ti..

 ... hatthārohaputto thero ....

8. meṇḍasirattheragāthā

78.

“anekajātisaṁsāraṁ, sandhāvissaṁ anibbisaṁ.

tassa me dukkhajātassa, dukkhakkhandho aparaddho” ti..

 ... meṇḍasiro thero ....

9. rakkhitattheragāthā

79.

“sabbo rāgo pahīno me, sabbo doso samūhato.

sabbo me vigato moho, sītibhūtosmi nibbuto” ti..

 ... rakkhito thero ....

10. uggattheragāthā

80.

“yaṁ mayā pakataṁ kammaṁ, appaṁ vā yadi vā bahuṁ.

sabbametaṁ parikkhīṇaṁ, natthi dāni punabbhavo” ti..

 ... uggo thero ....

vaggo aṭṭhamo niṭṭhito.

tassuddānaṁ --

vacchapālo ca yo thero, ātumo māṇavo isi.

suyāmano susārado, thero yo ca piyañjaho.

ārohaputto meṇḍasiro, rakkhito uggasavhayoti..

9. navamavaggo

1. samitiguttattheragāthā

81.

“yaṁ mayā pakataṁ pāpaṁ, pubbe aññāsu jātisu.

idheva taṁ vedanīyaṁ, vatthu aññaṁ na vijjatī” ti..

 ... samitigutto thero ....

2. kassapattheragāthā

82.

“yena yena subhikkhāni, sivāni abhayāni ca.

tena puttaka gacchassu, mā sokāpahato bhavā” ti..

 ... kassapo thero ....

3. sīhattheragāthā

83.

“sīhappamatto vihara, rattindivamatandito.

bhāvehi kusalaṁ dhammaṁ, jaha sīghaṁ samussayan”-ti..

 ... sīho thero ....

4. nītattheragāthā

84.

“sabbarattiṁ supitvāna, divā saṅgaṇike rato.

kudāssu nāma dummedho, dukkhassantaṁ karissatī” ti..

 ... nīto thero ....

5. sunāgattheragāthā

85.

“cittanimittassa kovido, pavivekarasaṁ vijāniya.

jhāyaṁ nipako patissato, adhigaccheyya sukhaṁ nirāmisan”-ti..

 ... sunāgo thero ....

6. nāgitattheragāthā

86.

“ito bahiddhā puthu aññavādinaṁ, maggo na nibbānagamo yathā ayaṁ.

itissu saṅghaṁ bhagavānusāsati, satthā sayaṁ pāṇitaleva dassayan”-ti..

 ... nāgito thero ....

7. paviṭṭhattheragāthā

87.

“khandhā diṭṭhā yathābhūtaṁ, bhavā sabbe padālitā.

vikkhīṇo jātisaṁsāro, natthi dāni punabbhavo” ti..

 ... paviṭṭho thero ....

8. ajjunattheragāthā

88.

“asakkhiṁ vata attānaṁ, uddhātuṁ udakā thalaṁ.

vuyhamāno mahogheva, saccāni paṭivijjhahan”-ti..

 ... ajjuno thero ....

9. (paṭhama)-devasabhattheragāthā

89.

“uttiṇṇā paṅkapalipā, pātālā parivajjitā.

mutto oghā ca ganthā ca, sabbe mānā visaṁhatā” ti..

 ... devasabho thero ....

10. sāmidattattheragāthā

90.

“pañcakkhandhā pariññātā, tiṭṭhanti chinnamūlakā.

vikkhīṇo jātisaṁsāro, natthi dāni punabbhavo” ti..

 ... sāmidatto thero ....

vaggo navamo niṭṭhito.

tassuddānaṁ --

thero samitigutto ca, kassapo sīhasavhayo.

nīto sunāgo nāgito, paviṭṭho ajjuno isi.

devasabho ca yo thero, sāmidatto mahabbaloti..

10. dasamavaggo

1. paripuṇṇakattheragāthā

91.

“na tathā mataṁ satarasaṁ, sudhannaṁ yaṁ mayajja paribhuttaṁ.

aparimitadassinā gotamena, buddhena desito dhammo” ti..

 ... paripuṇṇako thero ....

2. vijayattheragāthā

92.

“yassāsavā parikkhīṇā, āhāre ca anissito.

suññatā animitto ca, vimokkho yassa gocaro.

ākāseva sakuntānaṁ, padaṁ tassa durannayan”-ti..

 ... vijayo thero ....

3. erakattheragāthā

93.

“dukkhā kāmā eraka, na sukhā kāmā eraka.

yo kāme kāmayati, dukkhaṁ so kāmayati eraka.

yo kāme na kāmayati, dukkhaṁ so na kāmayati erakā” ti..

 ... erako thero ....

4. mettajittheragāthā

94.

“namo hi tassa bhagavato, sakyaputtassa sirīmato.

tenāyaṁ aggappattena, aggadhammo {aggo dhammo (sī0)} sudesito” ti..

 ... mettaji thero ....

5. cakkhupālattheragāthā

95.

“andhohaṁ hatanettosmi, kantāraddhānapakkhando {pakkhanno (sī0), pakkanto (syā0 sī0 aṭṭha0)}.

sayamānopi gacchissaṁ, na sahāyena pāpenā” ti..

 ... cakkhupālo thero ....

6. khaṇḍasumanattheragāthā

96.

“ekapupphaṁ cajitvāna, asīti {asītiṁ (sī0)} vassakoṭiyo.

saggesu paricāretvā, sesakenamhi nibbuto” ti..

 ... khaṇḍasumano thero ....

7. tissattheragāthā

97.

“hitvā satapalaṁ kaṁsaṁ, sovaṇṇaṁ satarājikaṁ.

aggahiṁ mattikāpattaṁ, idaṁ dutiyābhisecanan”-ti..

 ... tisso thero ....

8. abhayattheragāthā

98.

“rūpaṁ disvā sati muṭṭhā, piyaṁ nimittaṁ manasikaroto.

sārattacitto vedeti, tañca ajjhosa tiṭṭhati.

tassa vaḍḍhanti āsavā, bhavamūlopagāmino” ti {bhavamūlā bhavagāminoti (sī0 ka0)}..

 ... abhayo thero ....

9. uttiyattheragāthā

99.

“saddaṁ sutvā sati muṭṭhā, piyaṁ nimittaṁ manasikaroto.

sārattacitto vedeti, tañca ajjhosa tiṭṭhati.

tassa vaḍḍhanti āsavā, saṁsāraṁ upagāmino” ti..

 ... uttiyo thero ....

10. (dutiya)-devasabhattheragāthā

100.

“sammappadhānasampanno, satipaṭṭhānagocaro.

vimuttikusumasañchanno, parinibbissatyanāsavo” ti..

 ... devasabho thero ....

vaggo dasamo niṭṭhito.

tassuddānaṁ --

paripuṇṇako ca vijayo, erako mettajī muni.

cakkhupālo khaṇḍasumano, tisso ca abhayo tathā.

uttiyo ca mahāpañño, thero devasabhopi cāti..

11. ekādasamavaggo

1. belaṭṭhānikattheragāthā

101.

“hitvā gihittaṁ anavositatto, mukhanaṅgalī odariko kusīto.

mahāvarāhova nivāpapuṭṭho, punappunaṁ gabbhamupeti mando” ti..

 ... belaṭṭhāniko thero ....

2. setucchattheragāthā

102.

“mānena vañcitāse, saṅkhāresu saṁkilissamānāse.

lābhālābhena mathitā, samādhiṁ nādhigacchantī” ti..

 ... setuccho thero ....

3. bandhurattheragāthā

103.

“nāhaṁ etena atthiko, sukhito dhammarasena tappito.

pitvā {pītvāna (sī0 syā0)} rasaggamuttamaṁ, na ca kāhāmi visena santhavan”-ti..

 ... bandhuro {bandhano (ka0)} thero ....

4. khitakattheragāthā

104.

“lahuko vata me kāyo, phuṭṭho ca pītisukhena vipulena.

tūlamiva eritaṁ mālutena, pilavatīva me kāyo” ti..

 ... khitako thero ....

5. malitavambhattheragāthā

105.

“ukkaṇṭhitopi na vase, ramamānopi pakkame.

na tvevānatthasaṁhitaṁ, vase vāsaṁ vicakkhaṇo” ti..

 ... malitavambho thero ....

6. suhemantattheragāthā

106.

“sataliṅgassa atthassa, satalakkhaṇadhārino.

ekaṅgadassī dummedho, satadassī ca paṇḍito” ti..

 ... suhemanto thero ....

7. dhammasavattheragāthā

107.

“pabbajiṁ tulayitvāna, agārasmānagāriyaṁ.

tisso vijjā anuppattā, kataṁ buddhassa sāsanan”-ti..

 ... dhammasavo thero ....

8. dhammasavapituttheragāthā

108.

“sa vīsavassasatiko, pabbajiṁ anagāriyaṁ.

tisso vijjā anuppattā, kataṁ buddhassa sāsanan”-ti..

 ... dhammasavapitu thero ....

9. saṅgharakkhitattheragāthā

109.

“na nūnāyaṁ paramahitānukampino, rahogato anuvigaṇeti sāsanaṁ.

tathāhayaṁ viharati pākatindriyo, migī yathā taruṇajātikā vane” ti..

 ... saṅgharakkhito thero ....

10. usabhattheragāthā

110.

“nagā nagaggesu susaṁvirūḷhā, udaggameghena navena sittā.

vivekakāmassa araññasaññino, janeti bhiyyo usabhassa kalyatan”-ti..

 ... usabho thero ....

vaggo ekādasamo niṭṭhito.

tassuddānaṁ --

belaṭṭhāniko setuccho, bandhuro khitako isi.

malitavambho suhemanto, dhammasavo dhammasavapitā.

saṅgharakkhitatthero ca, usabho ca mahāmunīti..

12. dvādasamavaggo

1. jentattheragāthā

111.

“duppabbajjaṁ ve duradhivāsā gehā, dhammo gambhīro duradhigamā bhogā.

kicchā vutti no itarītareneva, yuttaṁ cintetuṁ satatamaniccatan”-ti..

 ... jento thero ....

2. vacchagottattheragāthā

112.

“tevijjohaṁ mahājhāyī, cetosamathakovido.

sadattho me anuppatto, kataṁ buddhassa sāsanan”-ti..

 ... vacchagotto thero ....

3. vanavacchattheragāthā

113.

“acchodikā puthusilā,gonaṅgulamigāyutā.

ambusevālasañchannā, te selā ramayanti man”-ti..

 ... vanavaccho thero ....

4. adhimuttattheragāthā

114.

“kāyaduṭṭhullagaruno, hiyyamānamhi {hīyamānamhi (sī0)} jīvite.

sarīrasukhagiddhassa, kuto samaṇasādhutā” ti..

 ... adhimutto thero ....

5. mahānāmattheragāthā

115.

“esāvahiyyase pabbatena, bahukuṭajasallakikena {sallakitena (sī0), sallarikena (syā0)}.

nesādakena girinā, yasassinā paricchadenā” ti..

 ... mahānāmo thero ....

6. pārāpariyattheragāthā

116.

“chaphassāyatane hitvā, guttadvāro susaṁvuto.

aghamūlaṁ vamitvāna, patto me āsavakkhayo” ti..

 ... pārāpariyo {pārāsariyo (sī0), pāraṁpariyo (ka0)} thero ....

7. yasattheragāthā

117.

“suvilitto suvasano,sabbābharaṇabhūsito.

tisso vijjā ajjhagamiṁ, kataṁ buddhassa sāsanan”-ti..

 ... yaso thero ....

8. kimilattheragāthā

118.

“abhisattova nipatati, vayo rūpaṁ aññamiva tatheva santaṁ.

tasseva sato avippavasato, aññasseva sarāmi attānan”-ti..

 ... kimilo {kimbilo (sī0 syā0)} thero ....

9. vajjiputtattheragāthā

119.

“rukkhamūlagahanaṁ pasakkiya, nibbānaṁ hadayasmiṁ opiya.

jhāya gotama mā ca pamādo, kiṁ te biḷibiḷikā karissatī” ti..

 ... vajjiputto thero ....

10. isidattattheragāthā

120.

“pañcakkhandhā pariññātā, tiṭṭhanti chinnamūlakā.

dukkhakkhayo anuppatto,patto me āsavakkhayo” ti..

 ... isidatto thero ....

vaggo dvādasamo niṭṭhito.

tassuddānaṁ --

jento ca vacchagotto ca, vaccho ca vanasavhayo.

adhimutto mahānāmo, pārāpariyo yasopi ca.

kimilo vajjiputto ca, isidatto mahāyasoti..

ekakanipāto niṭṭhito.

tatruddānaṁ --

vīsuttarasataṁ therā, katakiccā anāsavā.

ekakeva nipātamhi, susaṅgītā mahesibhīti..

2. dukanipāto

1. paṭhamavaggo

1. uttarattheragāthā

121.

“natthi koci bhavo nicco, saṅkhārā vāpi sassatā.

uppajjanti ca te khandhā, cavanti aparāparaṁ..

122.

“etamādīnaṁ ñatvā, bhavenamhi anatthiko.

nissaṭo sabbakāmehi, patto me āsavakkhayo” ti..

itthaṁ sudaṁ āyasmā uttaro thero gāthāyo abhāsitthāti.

2. piṇḍolabhāradvājattheragāthā

123.

“nayidaṁ anayena jīvitaṁ, nāhāro hadayassa santiko.

āhāraṭṭhitiko samussayo, iti disvāna carāmi esanaṁ..

124.

“paṅkoti hi naṁ pavedayuṁ, yāyaṁ vandanapūjanā kulesu.

sukhumaṁ sallaṁ durubbahaṁ, sakkāro kāpurisena dujjaho” ti..

itthaṁ sudaṁ āyasmā piṇḍolabhāradvājo thero gāthāyo abhāsitthāti.

3. valliyattheragāthā

125.

“makkaṭo pañcadvārāyaṁ, kuṭikāyaṁ pasakkiya.

dvārena anupariyeti, ghaṭṭayanto muhuṁ muhuṁ..

126.

“tiṭṭha makkaṭa mā dhāvi, na hi te taṁ yathā pure.

niggahītosi paññāya, neva dūraṁ gamissatī” ti..

 ... valliyo thero ....

4. gaṅgātīriyattheragāthā

127.

“tiṇṇaṁ me tālapattānaṁ, gaṅgātīre kuṭī katā.

chavasittova me patto, paṁsukūlañca cīvaraṁ..

128.

“dvinnaṁ antaravassānaṁ, ekā vācā me bhāsitā.

tatiye antaravassamhi, tamokhandho {tamokkhandho (sī0 syā0)} padālito” ti..

 ... gaṅgātīriyo thero ....

5. ajinattheragāthā

129.

“api ce hoti tevijjo, maccuhāyī anāsavo.

appaññātoti naṁ bālā, avajānanti ajānatā..

130.

“yo ca kho annapānassa, lābhī hotīdha puggalo.

pāpadhammopi ce hoti, so nesaṁ hoti sakkato” ti..

 ... ajino thero ....

6. meḷajinattheragāthā

131.

“yadāhaṁ dhammamassosiṁ, bhāsamānassa satthuno.

na kaṅkhamabhijānāmi, sabbaññūaparājite..

132.

“satthavāhe mahāvīre, sārathīnaṁ varuttame.

magge paṭipadāyaṁ vā, kaṅkhā mayhaṁ na vijjatī” ti..

 ... meḷajino thero ....

7. rādhattheragāthā

133.

{dha0 pa0 13 dhammapade} “yathā agāraṁ ducchannaṁ, vuṭṭhī samativijjhati.

evaṁ abhāvitaṁ cittaṁ, rāgo samativijjhati..

134.

{dha0 pa0 14 dhammapade} “yathā agāraṁ succhannaṁ, vuḍḍhī na samativijjhati.

evaṁ subhāvitaṁ cittaṁ, rāgo na samativijjhatī” ti..

 ... rādho thero ....

8. surādhattheragāthā

135.

“khīṇā hi mayhaṁ jāti, vusitaṁ jinasāsanaṁ.

pahīno jālasaṅkhāto, bhavanetti samūhatā..

136.

“yassatthāya pabbajito, agārasmānagāriyaṁ.

so me attho anuppatto, sabbasaṁyojanakkhayo” ti..

 ... surādho thero ....

9. gotamattheragāthā

137.

“sukhaṁ supanti munayo, ye itthīsu na bajjhare.

sadā ve rakkhitabbāsu, yāsu saccaṁ sudullabhaṁ..

138.

“vadhaṁ carimha te kāma, anaṇā dāni te mayaṁ.

gacchāma dāni nibbānaṁ, yattha gantvā na socatī” ti..

 ... gotamo thero ....

10. vasabhattheragāthā

139.

“pubbe hanati attānaṁ, pacchā hanati so pare.

suhataṁ hanti attānaṁ, vītaṁseneva pakkhimā..

140.

“na brāhmaṇo bahivaṇṇo, anto vaṇṇo hi brāhmaṇo.

yasmiṁ pāpāni kammāni, sa ve kaṇho sujampatī” ti..

 ... vasabho thero ....

vaggo paṭhamo niṭṭhito.

tassuddānaṁ --

uttaro ceva piṇḍolo, valliyo tīriyo isi.

ajino ca meḷajino, rādho surādho gotamo.

vasabhena ime honti, dasa therā mahiddhikāti..

2. dutiyavaggo

1. mahācundattheragāthā

141.

“sussūsā sutavaddhanī, sutaṁ paññāya vaddhanaṁ.

paññāya atthaṁ jānāti, ñāto attho sukhāvaho..

142.

“sevetha pantāni senāsanāni, careyya saṁyojanavippamokkhaṁ.

sace ratiṁ nādhigaccheyya tattha, saṅghe vase rakkhitatto satimā” ti..

 ... mahācundo thero ....

2. jotidāsattheragāthā

143.

“ye kho te veṭhamissena {veghamissena (sī0 syā0), ve gamissena, vekhamissena (ka0)}, nānattena ca kammunā.

manusse uparundhanti, pharusūpakkamā janā.

tepi tattheva kīranti, na hi kammaṁ panassati..

144.

“yaṁ karoti naro kammaṁ, kalyāṇaṁ yadi pāpakaṁ.

tassa tasseva dāyādo, yaṁ yaṁ kammaṁ pakubbatī” ti..

 ... jotidāso thero ....

3. heraññakānittheragāthā

145.

“accayanti ahorattā, jīvitaṁ uparujjhati.

āyu khīyati maccānaṁ, kunnadīnaṁva odakaṁ..

146.

“atha pāpāni kammāni, karaṁ bālo na bujjhati.

pacchāssa kaṭukaṁ hoti, vipāko hissa pāpako” ti..

 ... heraññakānitthero ....

4. somamittattheragāthā

147.

“parittaṁ dārumāruyha, yathā sīde mahaṇṇave.

evaṁ kusītamāgamma, sādhujīvīpi sīdati.

tasmā taṁ parivajjeyya, kusītaṁ hīnavīriyaṁ..

148.

“pavivittehi ariyehi, pahitattehi jhāyibhi.

niccaṁ āraddhavīriyehi, paṇḍitehi sahāvase” ti..

 ... somamitto thero ....

5. sabbamittattheragāthā

149.

“jano janamhi sambaddho {sambaddho (syā0 ka0)}, janamevassito jano.

jano janena heṭhīyati, heṭheti ca {bodhiyati, bādheti ca (ka0)} jano janaṁ..

150.

“ko hi tassa janenattho, janena janitena vā.

janaṁ ohāya gacchaṁ taṁ, heṭhayitvā {bādhayitvā (ka0)} bahuṁ janan”-ti..

 ... sabbamitto thero ....

6. mahākāḷattheragāthā

151.

“kāḷī itthī brahatī dhaṅkarūpā, satthiñca bhetvā aparañca satthiṁ.

bāhañca bhetvā aparañca bāhaṁ, sīsañca bhetvā dadhithālakaṁva.

esā nisinnā abhisandahitvā..

152.

“yo ve avidvā upadhiṁ karoti, punappunaṁ dukkhamupeti mando.

tasmā pajānaṁ upadhiṁ na kayirā, māhaṁ puna bhinnasiro sayissan”-ti {passissanti (ka0)}..

 ... mahākāḷo thero ....

7. tissattheragāthā

153.

“bahū sapatte labhati, muṇḍo saṅghāṭipāruto.

lābhī annassa pānassa, vatthassa sayanassa ca..

154.

“etamādīnavaṁ ñatvā, sakkāresu mahabbhayaṁ.

appalābho anavassuto, sato bhikkhu paribbaje” ti..

 ... tisso thero ....

8. kimilattheragāthā

155.

“pācīnavaṁsadāyamhi, sakyaputtā sahāyakā.

pahāyānappake bhoge, uñchāpattāgate ratā..

156.

“āraddhavīriyā pahitattā, niccaṁ daḷhaparakkamā.

ramanti dhammaratiyā, hitvāna lokiyaṁ rati” nti..

 ... kimilo {kimbilo (sī0 syā0 pī0)} thero ....

9. nandattheragāthā

157.

“ayoniso manasikārā, maṇḍanaṁ anuyuñjisaṁ.

uddhato capalo cāsiṁ, kāmarāgena aṭṭito..

158.

“upāyakusalenāhaṁ, buddhenādiccabandhunā.

yoniso paṭipajjitvā, bhave cittaṁ udabbahi” nti..

 ... nando thero ....

10. sirimattheragāthā

159.

“pare ca naṁ pasaṁsanti, attā ce asamāhito.

moghaṁ pare pasaṁsanti, attā hi asamāhito..

160.

“pare ca naṁ garahanti, attā ce susamāhito.

moghaṁ pare garahanti, attā hi susamāhito” ti..

 ... sirimā thero ....

vaggo dutiyo niṭṭhito.

tassuddānaṁ --

cundo ca jotidāso ca, thero heraññakāni ca.

somamitto sabbamitto, kālo tisso ca kimilo {kimbilo (sī0 syā0 pī0), chandalakkhaṇānulomaṁ}.

nando ca sirimā ceva, dasa therā mahiddhikāti..

3. tatiyavaggo

1. uttarattheragāthā

161.

“khandhā mayā pariññātā, taṇhā me susamūhatā.

bhāvitā mama bojjhaṅgā, patto me āsavakkhayo..

162.

“sohaṁ khandhe pariññāya, abbahitvāna {abbuhitvāna (ka0)} jāliniṁ.

bhāvayitvāna bojjhaṅge, nibbāyissaṁ anāsavo” ti..

 ... uttaro thero ....

2. bhaddajittheragāthā

163.

“panādo nāma so rājā, yassa yūpo suvaṇṇayo.

tiriyaṁ soḷasubbedho {soḷasapabbedho (sī0 aṭṭha0), soḷasabbāṇo (?)}, ubbhamāhu {uddhamāhu (sī0), uccamāhu (syā0)} sahassadhā..

164.

“sahassakaṇḍo satageṇḍu, dhajālu haritāmayo.

anaccuṁ tattha gandhabbā, chasahassāni sattadhā” ti..

 ... bhaddajitthero ....

3. sobhitattheragāthā

165.

“satimā paññavā bhikkhu, āraddhabalavīriyo.

pañca kappasatānāhaṁ, ekarattiṁ anussariṁ..

166.

“cattāro satipaṭṭhāne, satta aṭṭha ca bhāvayaṁ.

pañca kappasatānāhaṁ, ekarattiṁ anussari” nti..

 ... sobhito thero ....

4. valliyattheragāthā

167.

“yaṁ kiccaṁ daḷhavīriyena, yaṁ kiccaṁ boddhumicchatā.

karissaṁ nāvarajjhissaṁ {nāvarujjhissaṁ (ka0 sī0 ka0)}, passa vīriyaṁ parakkama..

168.

“tvañca me maggamakkhāhi, añjasaṁ amatogadhaṁ.

ahaṁ monena monissaṁ, gaṅgāsotova sāgaran”-ti..

 ... valliyo thero ....

5. vītasokattheragāthā

169.

“kese me olikhissanti, kappako upasaṅkami.

tato ādāsamādāya, sarīraṁ paccavekkhisaṁ..

170.

“tuccho kāyo adissittha, andhakāro tamo byagā.

sabbe coḷā samucchinnā, natthi dāni punabbhavo” ti..

 ... vītasoko thero ....

6. puṇṇamāsattheragāthā

171.

“pañca nīvaraṇe hitvā, yogakkhemassa pattiyā.

dhammādāsaṁ gahetvāna, ñāṇadassanamattano..

172.

“paccavekkhiṁ imaṁ kāyaṁ, sabbaṁ santarabāhiraṁ.

ajjhattañca bahiddhā ca, tuccho kāyo adissathā” ti..

 ... puṇṇamāso thero ....

7. nandakattheragāthā

173.

“yathāpi bhaddo ājañño, khalitvā patitiṭṭhati.

bhiyyo laddāna saṁvegaṁ, adīno vahate dhuraṁ..

174.

“evaṁ dassanasampannaṁ, sammāsambuddhasāvakaṁ.

ājānīyaṁ maṁ dhāretha, puttaṁ buddhassa orasan”-ti..

 ... nandako thero ....

8. bharatattheragāthā

175.

“ehi nandaka gacchāma, upajjhāyassa santikaṁ.

sīhanādaṁ nadissāma, buddhaseṭṭhassa sammukhā..

176.

“yāya no anukampāya, amhe pabbājayī muni.

so no attho anuppatto, sabbasaṁyojanakkhayo” ti..

 ... bharato thero ....

9. bhāradvājattheragāthā

177.

“nadanti evaṁ sappaññā, sīhāva girigabbhare.

vīrā vijitasaṅgāmā, jetvā māraṁ savāhaniṁ {savāhanaṁ (bahūsu)}..

178.

“satthā ca pariciṇṇo me, dhammo saṅgho ca pūjito.

ahañca vitto sumano, puttaṁ disvā anāsavan”-ti..

 ... bhāradvājo thero ....

10. kaṇhadinnattheragāthā

179.

“upāsitā sappurisā, sutā dhammā abhiṇhaso.

sutvāna paṭipajjissaṁ, añjasaṁ amatogadhaṁ..

180.

“bhavarāgahatassa me sato, bhavarāgo puna me na vijjati.

na cāhu na ca me bhavissati, na ca me etarahi vijjatī” ti..

 ... kaṇhadinno thero ....

vaggo tatiyo niṭṭhito.

tassuddānaṁ --

uttaro bhaddajitthero, sobhito valliyo isi.

vītasoko ca yo thero, puṇṇamāso ca nandako.

bharato bhāradvājo ca, kaṇhadinno mahāmunīti..

4. catutthavaggo

1. migasirattheragāthā

181.

“yato ahaṁ pabbajito, sammāsambuddhasāsane.

vimuccamāno uggacchiṁ, kāmadhātuṁ upaccagaṁ..

182.

“brahmuno pekkhamānassa, tato cittaṁ vimucci me.

akuppā me vimuttīti, sabbasaṁyojanakkhayā” ti..

 ... migasiro thero ....

2. sivakattheragāthā

183.

“aniccāni gahakāni, tattha tattha punappunaṁ.

gahakāraṁ {gahakārakaṁ (sī0 pī0)} gavesanto, dukkhā jāti punappunaṁ..

184.

“gahakāraka diṭṭhosi, puna gehaṁ na kāhasi.

sabbā te phāsukā bhaggā, thūṇikā {thūṇirā (pī0 ka0), dhuṇirā (syā0)} ca vidālitā {padālitā (sī0 syā0)}.

vimariyādikataṁ cittaṁ, idheva vidhamissatī” ti..

 ... sivako {sīvako (sī0)} thero ....

3. upavāṇattheragāthā

185.

“arahaṁ sugato loke, vātehābādhito { ... bādhito (ka0)} muni.

sace uṇhodakaṁ atthi, munino dehi brāhmaṇa..

186.

“pūjito pūjaneyyānaṁ {pūjanīyānaṁ (sī0)}, sakkareyyāna sakkato.

apacitopaceyyānaṁ {apacanīyānaṁ (sī0), apacineyyānaṁ (syā0)}, tassa icchāmi hātave” ti..

 ... upavāṇo thero ....

4. isidinnattheragāthā

187.

“diṭṭhā mayā dhammadharā upāsakā, kāmā aniccā iti bhāsamānā.

sārattarattā maṇikuṇḍalesu, puttesu dāresu ca te apekkhā..

188.

“addhā na jānanti yatodha dhammaṁ, kāmā aniccā iti cāpi āhu.

rāgañca tesaṁ na balatthi chettuṁ, tasmā sitā puttadāraṁ dhanañcā” ti..

 ... isidinno thero ....

5. sambulakaccānattheragāthā

189.

“devo ca vassati devo ca gaḷagaḷāyati,

ekako cāhaṁ bherave bile viharāmi.

tassa mayhaṁ ekakassa bherave bile viharato,

natthi bhayaṁ vā chambhitattaṁ vā lomahaṁso vā..

190.

“dhammatā mamasā yassa me, ekakassa bherave bile.

viharato natthi bhayaṁ vā, chambhitattaṁ vā lomahaṁso vā” ti..

 ... sambulakaccāno {sambahulakaccāno (ka0)} thero ....

6. nitakattheragāthā

191.

{udā0 34 udānepi} “kassa selūpamaṁ cittaṁ, ṭhitaṁ nānupakampati.

virattaṁ rajanīyesu, kuppanīye na kuppati.

yassevaṁ bhāvitaṁ cittaṁ, kuto taṁ dukkhamessati..

192.

“mama selūpamaṁ cittaṁ, ṭhitaṁ nānupakampati.

virattaṁ rajanīyesu, kuppanīye na kuppati.

mamevaṁ bhāvitaṁ cittaṁ, kuto maṁ dukkhamessatī” ti..

 ... nitako {khitako (sī0 syā0)} thero ....

7. soṇapoṭiriyattheragāthā

193.

“na tāva supituṁ hoti, ratti nakkhattamālinī.

paṭijaggitumevesā, ratti hoti vijānatā..

194.

“hatthikkhandhāvapatitaṁ, kuñjaro ce anukkame.

saṅgāme me mataṁ seyyo, yañce jīve parājito” ti..

 ... soṇo poṭiriyo {selissariyo (sī0), poṭṭiriyaputto (syā0)} thero ....

8. nisabhattheragāthā

195.

“pañca kāmaguṇe hitvā, piyarūpe manorame.

saddhāya gharā nikkhamma, dukkhassantakaro bhave..

196.

“nābhinandāmi maraṇaṁ, nābhinandāmi jīvitaṁ.

kālañca paṭikaṅkhāmi, sampajāno patissato” ti..

 ... nisabho thero ....

9. usabhattheragāthā

197.

“ambapallavasaṅkāsaṁ, aṁse katvāna cīvaraṁ.

nisinno hatthigīvāyaṁ, gāmaṁ piṇḍāya pāvisiṁ..

198.

“hatthikkhandhato oruyha, saṁvegaṁ alabhiṁ tadā.

sohaṁ ditto tadā santo, patto me āsavakkhayo” ti..

 ... usabho thero ....

10. kappaṭakurattheragāthā

199.

“ayamiti kappaṭo kappaṭakuro, acchāya atibharitāya {atibhariyāya (sī0 ka0), accaṁ bharāya (syā0)}.

amataghaṭikāyaṁ dhammakaṭamatto {dhammakaṭapatto (syā0 ka0 aṭṭha0), dhammakaṭamaggo (sī0 aṭṭha0)}, katapadaṁ jhānāni ocetuṁ..

200.

“mā kho tvaṁ kappaṭa pacālesi, mā tvaṁ upakaṇṇamhi tāḷessaṁ.

na hi {na vā (ka0)} tvaṁ kappaṭa mattamaññāsi, saṅghamajjhamhi pacalāyamānoti..

 ... kappaṭakuro thero ....

vaggo catuttho niṭṭhito.

tassuddānaṁ --

migasiro sivako ca, upavāno ca paṇḍito.

isidinno ca kaccāno, nitako ca mahāvasī.

poṭiriyaputto nisabho, usabho kappaṭakuroti..

5. pañcamavaggo

1. kumārakassapattheragāthā

201.

“aho buddhā aho dhammā, aho no satthu sampadā.

yattha etādisaṁ dhammaṁ, sāvako sacchikāhi” ti..

202.

“asaṅkheyyesu kappesu, sakkāyādhigatā ahū.

tesamayaṁ pacchimako, carimoyaṁ samussayo.

jātimaraṇasaṁsāro, natthi dāni punabbhavo” ti..

 ... kumārakassapo thero ....

2. dhammapālattheragāthā

203.

“yo have daharo bhikkhu, yuñjati buddhasāsane.

jāgaro sa hi suttesu {patisuttesu (sī0 ka0)}, amoghaṁ tassa jīvitaṁ..

204.

“tasmā saddhañca sīlañca, pasādaṁ dhammadassanaṁ.

anuyuñjetha medhāvī, saraṁ buddhāna sāsanan”-ti..

 ... dhammapālo thero ....

3. brahmālittheragāthā

205.

“kassindriyāni samathaṅgatāni, assā yathā sārathinā sudantā.

pahīnamānassa anāsavassa, devāpi kassa {tassa (bahūsu)} pihayanti tādino” ti..

206.

{dha0 pa0 94 dhammapadepi} “mayhindriyāni samathaṅgatāni, assā yathā sārathinā sudantā.

pahīnamānassa anāsavassa, devāpi mayhaṁ pihayanti tādino” ti..

 ... brahmāli thero ....

4. mogharājattheragāthā

207.

“chavipāpaka cittabhaddaka, mogharāja satataṁ samāhito.

hemantikasītakālarattiyo {hemantikakālarattiyo (ka0)}, bhikkhu tvaṁsi kathaṁ karissasi”..

208.

“sampannasassā magadhā, kevalā iti me sutaṁ.

palālacchannako seyyaṁ, yathaññe sukhajīvino” ti..

 ... mogharājā thero ....

5. visākhapañcālaputtattheragāthā

209.

“na ukkhipe no ca parikkhipe pare, okkhipe pāragataṁ na eraye.

na cattavaṇṇaṁ parisāsu byāhare, anuddhato sammitabhāṇi subbato..

210.

“susukhumanipuṇatthadassinā, matikusalena nivātavuttinā.

saṁsevitavuddhasīlinā, nibbānaṁ na hi tena dullabhan”-ti..

 ... visākho pañcālaputto thero ....

6. cūḷakattheragāthā

211.

“nadanti morā susikhā supekhuṇā, sunīlagīvā sumukhā sugajjino.

susaddalā cāpi mahāmahī ayaṁ, subyāpitambu suvalāhakaṁ nabhaṁ..

212.

“sukallarūpo sumanassa jhāyataṁ {jhāyitaṁ (syā0 ka0)}, sunikkamo sādhu subuddhasāsane.

susukkasukkaṁ nipuṇaṁ sududdasaṁ, phusāhi taṁ uttamamaccutaṁ padan”-ti..

 ... cūḷako {cūlako (sī0 aṭṭha0)} thero ....

7. anūpamattheragāthā

213.

“nandamānāgataṁ cittaṁ, sūlamāropamānakaṁ.

tena teneva vajasi, yena sūlaṁ kaliṅgaraṁ..

214.

“tāhaṁ cittakaliṁ brūmi, taṁ brūmi cittadubbhakaṁ.

satthā te dullabho laddho, mānatthe maṁ niyojayī” ti..

 ... anūpamo thero ....

8. vajjitattheragāthā

215.

“saṁsaraṁ dīghamaddhānaṁ, gatīsu parivattisaṁ.

apassaṁ ariyasaccāni, andhabhūto {andhībhūto (ka0)} puthujjano..

216.

“tassa me appamattassa, saṁsārā vinaḷīkatā.

sabbā gatī samucchinnā, natthi dāni punabbhavo” ti..

 ... vajjito thero ....

9. sandhitattheragāthā

217.

“assatthe haritobhāse, saṁvirūḷhamhi pādape.

ekaṁ buddhagataṁ saññaṁ, alabhitthaṁ {alabhiṁ haṁ (ka0)} patissato..

218.

“ekatiṁse ito kappe, yaṁ saññamalabhiṁ tadā.

tassā saññāya vāhasā, patto me āsavakkhayo” ti..

 ... sandhito thero ....

vaggo pañcamo niṭṭhito.

tassuddānaṁ --

kumārakassapo thero, dhammapālo ca brahmāli.

mogharājā visākho ca, cūḷako ca anūpamo.

vajjito sandhito thero, kilesarajavāhanoti..

dukanipāto niṭṭhito.

tatruddānaṁ --

gāthādukanipātamhi, navuti ceva aṭṭha ca.

therā ekūnapaññāsaṁ, bhāsitā nayakovidāti..

3. tikanipāto

1. aṅgaṇikabhāradvājattheragāthā

219.

“ayoni suddhimanvesaṁ, aggiṁ paricariṁ vane.

suddhimaggaṁ ajānanto, akāsiṁ amaraṁ tapaṁ {akāsiṁ aparaṁ tapaṁ (syā0), akāsiṁ amataṁ tapaṁ (ka0)}..

220.

“taṁ sukhena sukhaṁ laddhaṁ, passa dhammasudhammataṁ.

tisso vijjā anuppattā, kataṁ buddhassa sāsanaṁ..

221.

“brahmabandhu pure āsiṁ, idāni khomhi brāhmaṇo.

tevijjo nhātako {nahātako (sī0 aṭṭha0)} camhi, sottiyo camhi vedagū” ti..

 ... aṅgaṇikabhāradvājo thero ....

2. paccayattheragāthā

222.

“pañcāhāhaṁ pabbajito, sekho appattamānaso,

vihāraṁ me paviṭṭhassa, cetaso paṇidhī ahu..

223.

“nāsissaṁ na pivissāmi, vihārato na nikkhame.

napi passaṁ nipātessaṁ, taṇhāsalle anūhate..

224.

“tassa mevaṁ viharato, passa vīriyaparakkamaṁ.

tisso vijjā anuppattā, kataṁ buddhassa sāsanan”-ti..

 ... paccayo thero ....

3. bākulattheragāthā

225.

“yo pubbe karaṇīyāni, pacchā so kātumicchati.

sukhā so dhaṁsate ṭhānā, pacchā ca manutappati..

226.

“yañhi kayirā tañhi vade, yaṁ na kayirā na taṁ vade.

akarontaṁ bhāsamānaṁ, parijānanti paṇḍitā..

227.

“susukhaṁ vata nibbānaṁ, sammāsambuddhadesitaṁ.

asokaṁ virajaṁ khemaṁ, yattha dukkhaṁ nirujjhatī” ti..

 ... bākulo {bākkulo (sī0)} thero ....

4. dhaniyattheragāthā

228.

“sukhaṁ ce jīvituṁ icche, sāmaññasmiṁ apekkhavā.

saṅghikaṁ nātimaññeyya, cīvaraṁ pānabhojanaṁ..

229.

“sukhaṁ ce jīvituṁ icche, sāmaññasmiṁ apekkhavā.

ahi mūsikasobbhaṁva, sevetha sayanāsanaṁ..

230.

“sukhaṁ ce jīvituṁ icche, sāmaññasmiṁ apekkhavā.

itarītarena tusseyya, ekadhammañca bhāvaye” ti..

 ... dhaniyo thero ....

5. mātaṅgaputtattheragāthā

231.

“atisītaṁ atiuṇhaṁ, atisāyamidaṁ ahu.

iti vissaṭṭhakammante, khaṇā accenti māṇave..

232.

“yo ca sītañca uṇhañca, tiṇā bhiyyo na maññati.

karaṁ purisakiccāni, so sukhā na vihāyati..

233.

“dabbaṁ kusaṁ poṭakilaṁ, usīraṁ muñjapabbajaṁ.

urasā panudissāmi, vivekamanubrūhayan”-ti..

 ... mātaṅgaputto thero ....

6. khujjasobhitattheragāthā

234.

“ye cittakathī bahussutā, samaṇā pāṭaliputtavāsino.

tesaññataroyamāyuvā, dvāre tiṭṭhati khujjasobhito..

235.

“ye cittakathī bahussutā, samaṇā pāṭaliputtavāsino.

tesaññataroyamāyuvā, dvāre tiṭṭhati māluterito..

236.

“suyuddhena suyiṭṭhena, saṅgāmavijayena ca.

brahmacariyānuciṇṇena, evāyaṁ sukhamedhatī” ti..

 ... khujjasobhito thero ....

7. vāraṇattheragāthā

237.

“yodha koci manussesu, parapāṇāni hiṁsati.

asmā lokā paramhā ca, ubhayā dhaṁsate naro..

238.

“yo ca mettena cittena, sabbapāṇānukampati.

bahuñhi so pasavati, puññaṁ tādisako naro..

239.

“subhāsitassa sikkhetha, samaṇūpāsanassa ca.

ekāsanassa ca raho, cittavūpasamassa cā” ti..

 ... vāraṇo thero ....

8. vassikattheragāthā

240.

“ekopi saddho medhāvī, assaddhānīdha ñātinaṁ.

dhammaṭṭho sīlasampanno, hoti atthāya bandhunaṁ..

241.

“niggayha anukampāya, coditā ñātayo mayā.

ñātibandhavapemena, kāraṁ katvāna bhikkhusu..

242.

“te abbhatītā kālaṅkatā, pattā te tidivaṁ sukhaṁ.

bhātaro mayhaṁ mātā ca, modanti kāmakāmino” ti..

 ... vassiko {passiko (sī0 syā0 pī0)} thero ....

9. yasojattheragāthā

243.

“kālapabbaṅgasaṅkāso, kiso dhamanisanthato.

mattaññū annapānamhi, adīnamanaso naro”..

244.

“phuṭṭho ḍaṁsehi makasehi, araññasmiṁ brahāvane.

nāgo saṅgāmasīseva, sato tatrādhivāsaye..

245.

“yathā brahmā tathā eko, yathā devo tathā duve.

yathā gāmo tathā tayo, kolāhalaṁ tatuttari” nti..

 ... yasojo thero ....

10. sāṭimattiyattheragāthā

246.

“ahu tuyhaṁ pure saddhā, sā te ajja na vijjati.

yaṁ tuyhaṁ tuyhamevetaṁ, natthi duccaritaṁ mama..

247.

“aniccā hi calā saddā, evaṁ diṭṭhā hi sā mayā.

rajjantipi virajjanti, tattha kiṁ jiyyate muni..

248.

“paccati munino bhattaṁ, thokaṁ thokaṁ kule kule.

piṇḍikāya carissāmi, atthi jaṅghabalaṁ {jaṅghābalaṁ (sī0)} mamā” ti..

 ... sāṭimattiyo thero ....

11. upālittheragāthā

249.

“saddhāya abhinikkhamma, navapabbajito navo.

mitte bhajeyya kalyāṇe, suddhājīve atandite..

250.

“saddhāya abhinikkhamma, navapabbajito navo.

saṅghasmiṁ viharaṁ bhikkhu, sikkhetha vinayaṁ budho..

251.

“saddhāya abhinikkhamma, navapabbajito navo.

kappākappesu kusalo, careyya apurakkhato” ti..

 ... upālitthero ....

12. uttarapālattheragāthā

252.

“paṇḍitaṁ vata maṁ santaṁ, alamatthavicintakaṁ.

pañca kāmaguṇā loke, sammohā pātayiṁsu maṁ..

253.

“pakkhando māravisaye, daḷhasallasamappito.

asakkhiṁ maccurājassa, ahaṁ pāsā pamuccituṁ..

254.

“sabbe kāmā pahīnā me, bhavā sabbe padālitā {vidālitā (sī0 pī0 aṭṭha0)}.

vikkhīṇo jātisaṁsāro, natthi dāni punabbhavo” ti..

 ... uttarapālo thero ....

13. abhibhūtattheragāthā

255.

“suṇātha ñātayo sabbe, yāvantettha samāgatā.

dhammaṁ vo desayissāmi, dukkhā jāti punappunaṁ..

256.

{saṁ0 ni0 1.185} “ārambhatha {ārabhatha (sī0 syā0), ārabbhatha (ka0)} nikkamatha, yuñjatha buddhasāsane.

dhunātha maccuno senaṁ, naḷāgāraṁva kuñjaro..

257.

“yo imasmiṁ dhammavinaye, appamatto vihassati {vihessati (syā0 pī0)}.

pahāya jātisaṁsāraṁ, dukkhassantaṁ karissatī” ti..

 ... abhibhūto thero ....

14. gotamattheragāthā

258.

“saṁsaraṁ hi nirayaṁ agacchissaṁ, petalokamagamaṁ punappunaṁ.

dukkhamamhipi tiracchānayoniyaṁ, nekadhā hi vusitaṁ ciraṁ mayā..

259.

“mānusopi ca bhavobhirādhito, saggakāyamagamaṁ sakiṁ sakiṁ.

rūpadhātusu arūpadhātusu, nevasaññisu asaññisuṭṭhitaṁ..

260.

“sambhavā suviditā asārakā, saṅkhatā pacalitā saderitā.

taṁ viditvā mahamattasambhavaṁ, santimeva satimā samajjhagan”-ti..

 ... gotamo thero ....

15. hāritattheragāthā

261.

“yo pubbe karaṇīyāni, pacchā so kātumicchati.

sukhā so dhaṁsate ṭhānā, pacchā ca manutappati..

262.

“yañhi kayirā tañhi vade, yaṁ na kayirā na taṁ vade.

akarontaṁ bhāsamānaṁ, parijānanti paṇḍitā..

263.

“susukhaṁ vata nibbānaṁ, sammāsambuddhadesitaṁ.

asokaṁ virajaṁ khemaṁ, yattha dukkhaṁ nirujjhatī” ti..

 ... hārito thero ....

16. vimalattheragāthā

264.

“pāpamitte vivajjetvā, bhajeyyuttamapuggalaṁ.

ovāde cassa tiṭṭheyya, patthento acalaṁ sukhaṁ..

265.

“parittaṁ dārumāruyha, yathā sīde mahaṇṇave.

evaṁ kusītamāgamma, sādhujīvīpi sīdati.

tasmā taṁ parivajjeyya, kusītaṁ hīnavīriyaṁ..

266.

“pavivittehi ariyehi, pahitattehi jhāyibhi.

niccaṁ āraddhavīriyehi, paṇḍitehi sahāvase” ti..

 ... vimalo thero ....

tikanipāto niṭṭhito.

tatruddānaṁ --

aṅgaṇiko bhāradvājo, paccayo bākulo isi.

dhaniyo mātaṅgaputto, sobhito vāraṇo isi..

vassiko ca yasojo ca, sāṭimattiyupāli ca.

uttarapālo abhibhūto, gotamo hāritopi ca..

thero tikanipātamhi, nibbāne vimalo kato.

aṭṭhatālīsa gāthāyo, therā soḷasa kittitāti..

4. catukanipāto

1. nāgasamālattheragāthā

267.

“alaṅkatā suvasanā, mālinī candanussadā.

majjhe mahāpathe nārī, turiye naccati naṭṭakī..

268.

“piṇḍikāya paviṭṭhohaṁ, gacchanto naṁ udikkhisaṁ.

alaṅkataṁ suvasanaṁ, maccupāsaṁva oḍḍitaṁ..

269.

“tato me manasīkāro, yoniso udapajjatha.

ādīnavo pāturahu, nibbidā samatiṭṭhatha {sampatiṭṭhatha (ka0)}..

270.

“tato cittaṁ vimucci me, passa dhammasudhammataṁ.

tisso vijjā anuppattā, kataṁ buddhassa sāsanan”-ti..

 ... nāgasamālo thero ....

2. bhaguttheragāthā

271.

“ahaṁ middhena pakato, vihārā upanikkhamiṁ.

caṅkamaṁ abhiruhanto, tattheva papatiṁ chamā..

272.

“gattāni parimajjitvā, punapāruyha caṅkamaṁ.

caṅkame caṅkamiṁ sohaṁ, ajjhattaṁ susamāhito..

273.

“tato me manasīkāro, yoniso udapajjatha.

ādīnavo pāturahu, nibbidā samatiṭṭhatha..

274.

“tato cittaṁ vimucci me, passa dhammasudhammataṁ.

tisso vijjā anuppattā, kataṁ buddhassa sāsanan”-ti..

 ... bhagutthero ....

3. sabhiyattheragāthā

275.

{dha0 pa0 6 dhammapadepi} “pare ca na vijānanti, mayamettha yamāmase.

ye ca tattha vijānanti, tato sammanti medhagā..

276.

“yadā ca avijānantā, iriyantyamarā viya.

vijānanti ca ye dhammaṁ, āturesu anāturā..

277.

“yaṁ kiñci sithilaṁ kammaṁ, saṁkiliṭṭhañca yaṁ vataṁ.

saṅkassaraṁ brahmacariyaṁ, na taṁ hoti mahapphalaṁ..

278.

“yassa sabrahmacārīsu, gāravo nūpalabbhati.

ārakā hoti saddhammā, nabhaṁ puthaviyā yathā” ti..

 ... sabhiyo thero ....

4. nandakattheragāthā

279.

“dhiratthu pūre duggandhe, mārapakkhe avassute.

navasotāni te kāye, yāni sandanti sabbadā..

280.

“mā purāṇaṁ amaññittho, māsādesi tathāgate.

saggepi te na rajjanti, kimaṅgaṁ pana {kimaṅga pana (sī0)} mānuse..

281.

“ye ca kho bālā dummedhā, dummantī mohapārutā.

tādisā tattha rajjanti, mārakhittamhi bandhane..

282.

“yesaṁ rāgo ca doso ca, avijjā ca virājitā.

tādī tattha na rajjanti, chinnasuttā abandhanā” ti..

 ... nandako thero ....

5. jambukattheragāthā

283.

“pañcapaññāsavassāni, rajojallamadhārayiṁ.

bhuñjanto māsikaṁ bhattaṁ, kesamassuṁ alocayiṁ..

284.

“ekapādena aṭṭhāsiṁ, āsanaṁ parivajjayiṁ.

sukkhagūthāni ca khādiṁ, uddesañca na sādiyiṁ..

285.

“etādisaṁ karitvāna, bahuṁ duggatigāminaṁ.

vuyhamāno mahoghena, buddhaṁ saraṇamāgamaṁ..

286.

“saraṇagamanaṁ passa, passa dhammasudhammataṁ.

tisso vijjā anuppattā, kataṁ buddhassa sāsanan”-ti..

 ... jambuko thero ....

6. senakattheragāthā

287.

“svāgataṁ vata me āsi, gayāyaṁ gayaphagguyā.

yaṁ addasāsiṁ sambuddhaṁ, desentaṁ dhammamuttamaṁ..

288.

“mahappabhaṁ gaṇācariyaṁ, aggapattaṁ vināyakaṁ.

sadevakassa lokassa, jinaṁ atuladassanaṁ..

289.

“mahānāgaṁ mahāvīraṁ, mahājutimanāsavaṁ.

sabbāsavaparikkhīṇaṁ, satthāramakutobhayaṁ..

290.

“cirasaṁkiliṭṭhaṁ vata maṁ, diṭṭhisandānabandhitaṁ {sandhitaṁ (sī0 syā0), sanditaṁ (pī0 sī0 aṭṭha0)}.

vimocayi so bhagavā, sabbaganthehi senakan”-ti..

 ... senako thero ....

7. sambhūtattheragāthā

291.

“yo dandhakāle tarati, taraṇīye ca dandhaye.

ayoni {ayoniso (syā0)} saṁvidhānena, bālo dukkhaṁ nigacchati..

292.

“tassatthā parihāyanti, kāḷapakkheva candimā.

āyasakyañca {āyasasyañca (sī0)} pappoti, mittehi ca virujjhati..

293.

“yo dandhakāle dandheti, taraṇīye ca tāraye.

yoniso saṁvidhānena, sukhaṁ pappoti paṇḍito..

294.

“tassatthā paripūrenti, sukkapakkheva candimā.

yaso kittiñca pappoti, mittehi na virujjhatī” ti..

 ... sambhūto thero ....

8. rāhulattheragāthā

295.

“ubhayeneva sampanno, rāhulabhaddoti maṁ vidū.

yañcamhi putto buddhassa, yañca dhammesu cakkhumā..

296.

“yañca me āsavā khīṇā, yañca natthi punabbhavo.

arahā dakkhiṇeyyomhi, tevijjo amataddaso..

297.

“kāmandhā jālapacchannā, taṇhāchādanachāditā.

pamattabandhunā baddhā, macchāva kumināmukhe..

298.

“taṁ kāmaṁ ahamujjhitvā, chetvā mārassa bandhanaṁ.

samūlaṁ taṇhamabbuyh, sītibhūtosmi nibbuto” ti..

 ... rāhulo thero ....

9. candanattheragāthā

299.

“jātarūpena sañchannā {pacchannā (sī0)}, dāsīgaṇapurakkhatā.

aṅkena puttamādāya, bhariyā maṁ upāgami..

300.

“tañca disvāna āyantiṁ, sakaputtassa mātaraṁ.

alaṅkataṁ suvasanaṁ, maccupāsaṁva oḍḍitaṁ..

301.

“tato me manasīkāro, yoniso udapajjatha.

ādīnavo pāturahu, nibbidā samatiṭṭhatha..

302.

“tato cittaṁ vimucci me, passa dhammasudhammataṁ.

tisso vijjā anuppattā, kataṁ buddhassa sāsanan”-ti..

 ... candano thero ....

10. dhammikattheragāthā

303.

{jā0 1.10.102 jātakepi} “dhammo have rakkhati dhammacāriṁ, dhammo suciṇṇo sukhamāvahati.

esānisaṁso dhamme suciṇṇe, na duggatiṁ gacchati dhammacārī..

304.

{jā0 1.15.385} “nahi dhammo adhammo ca, ubho samavipākino.

adhammo nirayaṁ neti, dhammo pāpeti suggatiṁ..

305.

“tasmā hi dhammesu kareyya chandaṁ, iti modamāno sugatena tādinā.

dhamme ṭhitā sugatavarassa sāvakā, nīyanti dhīrā saraṇavaraggagāmino..

306.

“vipphoṭito gaṇḍamūlo, taṇhājālo samūhato.

so khīṇasaṁsāro na catthi kiñcanaṁ,

cando yathā dosinā puṇṇamāsiyan”-ti..

 ... dhammiko thero ....

11. sappakattheragāthā

307.

“yadā balākā sucipaṇḍaracchadā, kāḷassa meghassa bhayena tajjitā.

palehiti ālayamālayesinī, tadā nadī ajakaraṇī rameti maṁ..

308.

“yadā balākā suvisuddhapaṇḍarā, kāḷassa meghassa bhayena tajjitā.

pariyesati leṇamaleṇadassinī, tadā nadī ajakaraṇī rameti maṁ..

309.

“kaṁ nu tattha na ramenti, jambuyo ubhato tahiṁ.

sobhenti āpagākūlaṁ, mama leṇassa {mahāleṇassa (syā0 ka0)} pacchato..

310.

“tā matamadasaṅghasuppahīnā,

bhekā mandavatī panādayanti.

`nājja girinadīhi vippavāsasamayo,

khemā ajakaraṇī sivā surammā” 'ti..

 ... sappako thero ....

12. muditattheragāthā

311.

“pabbajiṁ jīvikatthohaṁ, laddhāna upasampadaṁ.

tato saddhaṁ paṭilabhiṁ, daḷhavīriyo parakkamiṁ..

312.

“kāmaṁ bhijjatuyaṁ kāyo, maṁsapesī visīyaruṁ {visiyantu (ka0)}.

ubho jaṇṇukasandhīhi, jaṅghāyo papatantu me..

313.

“nāsissaṁ na pivissāmi, vihārā ca na nikkhame.

napi passaṁ nipātessaṁ, taṇhāsalle anūhate..

314.

“tassa mevaṁ viharato, passa vīriyaparakkamaṁ.

tisso vijjā anuppattā, kataṁ buddhassa sāsanan”-ti..

 ... mudito thero ....

catukkanipāto niṭṭhito.

tatruddānaṁ --

nāgasamālo bhagu ca, sabhiyo nandakopi ca.

jambuko senako thero, sambhūto rāhulopi ca..

bhavati candano thero, dasete {idāni naveva therā dissanti} buddhasāvakā.

dhammiko sappako thero, mudito cāpi te tayo.

gāthāyo dve ca paññāsa, therā sabbepi terasāti {idāni dvādaseva therā dissanti}..

5. pañcakanipāto

1. rājadattattheragāthā

315.

“bhikkhu sivathikaṁ {sīvathikaṁ (sī0 syā0 pī0)} gantvā, addasa itthimujjhitaṁ.

apaviddhaṁ susānasmiṁ, khajjantiṁ kimihī phuṭaṁ..

316.

“yañhi eke jigucchanti, mataṁ disvāna pāpakaṁ.

kāmarāgo pāturahu, andhova savatī {vasatī (sī0)} ahuṁ..

317.

“oraṁ odanapākamhā, tamhā ṭhānā apakkamiṁ.

satimā sampajānohaṁ, ekamantaṁ upāvisiṁ..

318.

“tato me manasīkāro, yoniso udapajjatha.

ādīnavo pāturahu, nibbidā samatiṭṭhatha..

319.

“tato cittaṁ vimucci me, passa dhammasudhammataṁ.

tisso vijjā anuppattā, kataṁ buddhassa sāsanan”-ti..

 ... rājadatto thero ....

2. subhūtattheragāthā

320.

“ayoge yuñjamattānaṁ, puriso kiccamicchako {kiccamicchato (sī0), kiccamicchayaṁ (katthaci)}.

caraṁ ce nādhigaccheyya, `taṁ me dubbhagalakkhaṇaṁ'..

321.

“abbūḷhaṁ aghagataṁ vijitaṁ, ekañce ossajeyya kalīva siyā.

sabbānipi ce ossajeyya andhova siyā, samavisamassa adassanato..

322.

“yañhi kayirā tañhi vade, yaṁ na kayirā na taṁ vade.

akarontaṁ bhāsamānaṁ, parijānanti paṇḍitā..

323.

{dha0 pa0 51 dhammapadepi} “yathāpi ruciraṁ pupphaṁ, vaṇṇavantaṁ agandhakaṁ.

evaṁ subhāsitā vācā, aphalā hoti akubbato..

324.

{dha0 pa0 52} “yathāpi ruciraṁ pupphaṁ, vaṇṇavantaṁ sugandhakaṁ {sagandhakaṁ (sī0 syā0 pī0)}.

evaṁ subhāsitā vācā, saphalā hoti kubbato” ti {sakubbato (sī0 pī0), sukubbato (syā0)}..

 ... subhūto thero ....

3. girimānandattheragāthā

325.

“vassati devo yathā sugītaṁ, channā me kuṭikā sukhā nivātā.

tassaṁ viharāmi vūpasanto, atha ce patthayasī pavassa deva..

326.

“vassati devo yathā sugītaṁ, channā me kuṭikā sukhā nivātā.

tassaṁ viharāmi santacitto, atha ce patthayasī pavassa deva..

327.

“vassati devo ...pe0 ... tassaṁ viharāmi vītarāgo ...pe0 .....

328.

“vassati devo ...pe0 ... tassaṁ viharāmi vītadoso ...pe0 .....

329.

“vassati devo ...pe0 ... tassaṁ viharāmi vītamoho.

atha ce patthayasī pavassa devā” ti..

 ... girimānando thero ....

4. sumanattheragāthā

330.

“yaṁ patthayāno dhammesu, upajjhāyo anuggahi.

amataṁ abhikaṅkhantaṁ, kataṁ kattabbakaṁ mayā..

331.

“anuppatto sacchikato, sayaṁ dhammo anītiho.

visuddhiñāṇo nikkaṅkho, byākaromi tavantike..

332.

“pubbenivāsaṁ jānāmi, dibbacakkhu visodhitaṁ.

sadattho me anuppatto, kataṁ buddhassa sāsanaṁ..

333.

“appamattassa me sikkhā, sussutā tava sāsane.

sabbe me āsavā khīṇā, natthi dāni punabbhavo..

334.

“anusāsi maṁ ariyavatā, anukampi anuggahi.

amogho tuyhamovādo, antevāsimhi sikkhito” ti..

 ... sumano thero ....

5. vaḍḍhattheragāthā

335.

“sādhū hi kira me mātā, patodaṁ upadaṁsayi.

yassāhaṁ vacanaṁ sutvā, anusiṭṭho janettiyā.

āraddhavīriyo pahitatto, patto sambodhimuttamaṁ..

336.

“arahā dakkhiṇeyyomhi, tevijjo amataddaso.

jetvā namucino senaṁ, viharāmi anāsavo..

337.

“ajjhattañca bahiddhā ca, ye me vijjiṁsu āsavā.

sabbe asesā ucchinnā, na ca uppajjare puna..

338.

“visāradā kho bhaginī, etamatthaṁ abhāsayi.

`apihā nūna mayipi, vanatho te na vijjati'..

339.

“pariyantakataṁ dukkhaṁ, antimoyaṁ samussayo.

jātimaraṇasaṁsāro, natthi dāni punabbhavo” ti..

 ... vaḍḍho thero ....

6. nadīkassapattheragāthā

340.

“atthāya vata me buddho, nadiṁ nerañjaraṁ agā.

yassāhaṁ dhammaṁ sutvāna, micchādiṭṭhiṁ vivajjayiṁ..

341.

“yajiṁ uccāvace yaññe, aggihuttaṁ juhiṁ ahaṁ.

`esā suddhī'ti maññanto, andhabhūto {andhībhūto (ka0)} puthujjano..

342.

“diṭṭhigahanapakkhando {pakkhanto (sī0), pakkhanno (syā0 pī0)}, parāmāsena mohito.

asuddhiṁ maññisaṁ suddhiṁ, andhabhūto aviddasu..

343.

“micchādiṭṭhi pahīnā me, bhavā sabbe padālitā {vidālitā (ka0)}.

juhāmi dakkhiṇeyyaggiṁ, namassāmi tathāgataṁ..

344.

“mohā sabbe pahīnā me, bhavataṇhā padālitā.

vikkhīṇo jātisaṁsāro, natthi dāni punabbhavo” ti..

 ... nadīkassapo thero ....

7. gayākassapattheragāthā

345.

“pāto majjhanhikaṁ sāyaṁ, tikkhattuṁ divasassahaṁ.

otariṁ udakaṁ sohaṁ, gayāya gayaphagguyā..

346.

“`yaṁ mayā pakataṁ pāpaṁ, pubbe aññāsu jātisu.

taṁ dānīdha pavāhemi', evaṁdiṭṭhi pure ahuṁ..

347.

“sutvā subhāsitaṁ vācaṁ, dhammatthasahitaṁ padaṁ.

tathaṁ yāthāvakaṁ atthaṁ, yoniso paccavekkhisaṁ.

348.

“ninhātasabbapāpomhi, nimmalo payato suci.

suddho suddhassa dāyādo, putto buddhassa oraso..

349.

“ogayhaṭṭhaṅgikaṁ sotaṁ, sabbapāpaṁ pavāhayiṁ.

tisso vijjā ajjhagamiṁ, kataṁ buddhassa sāsanan”-ti..

 ... gayākassapo thero ....

8. vakkalittheragāthā

350.

“vātarogābhinīto tvaṁ, viharaṁ kānane vane.

paviṭṭhagocare lūkhe, kathaṁ bhikkhu karissasi..

351.

“pītisukhena vipulena, pharamāno samussayaṁ.

lūkhampi abhisambhonto, viharissāmi kānane..

352.

“bhāvento satipaṭṭhāne, indriyāni balāni ca.

bojjhaṅgāni ca bhāvento, viharissāmi kānane..

353.

“āraddhavīriye pahitatte, niccaṁ daḷhaparakkame {āraddhavīriyo pahitatto, niccaṁ daḷhaparakkamo (sī0)}.

samagge sahite disvā, viharissāmi kānane..

354.

“anussaranto sambuddhaṁ, aggaṁ dantaṁ samāhitaṁ.

atandito rattindivaṁ, viharissāmi kānane” ti..

 ... vakkalitthero ....

9. vijitasenattheragāthā

355.

“olaggessāmi te citta, āṇidvāreva hatthinaṁ.

na taṁ pāpe niyojessaṁ, kāmajāla {kāmajālaṁ (syā0)} sarīraja {sarīrajaṁ (syā0 ka0)}..

356.

“tvaṁ olaggo na gacchasi {na gañchisi (pī)}, dvāravivaraṁ gajova alabhanto.

na ca cittakali punappunaṁ, pasakka {pasahaṁ (sī0 syā0 pī0)} pāparato carissasi..

357.

“yathā kuñjaraṁ adantaṁ, navaggahamaṅkusaggaho.

balavā āvatteti akāmaṁ, evaṁ āvattayissaṁ taṁ..

358.

“yathā varahayadamakusalo, sārathi pavaro dameti ājaññaṁ.

evaṁ damayissaṁ taṁ, patiṭṭhito pañcasu balesu..

359.

“satiyā taṁ nibandhissaṁ, payutto te damessāmi {payatatto vodapessāmi (sī0)}.

vīriyadhuraniggahito, na yito dūraṁ gamissase cittā” ti..

 ... vijitaseno thero ....

10. yasadattattheragāthā

360.

“upārambhacitto dummedho, suṇāti jinasāsanaṁ.

ārakā hoti saddhammā, nabhaso pathavī yathā..

361.

“upārambhacitto dummedho, suṇāti jinasāsanaṁ.

parihāyati saddhammā, kāḷapakkheva candimā..

362.

“upārambhacitto dummedho, suṇāti jinasāsanaṁ.

parisussati saddhamme, maccho appodake yathā..

363.

“upārambhacitto dummedho, suṇāti jinasāsanaṁ.

na virūhati saddhamme, khette bījaṁva pūtikaṁ..

364.

“yo ca tuṭṭhena cittena, suṇāti jinasāsanaṁ.

khepetvā āsave sabbe, sacchikatvā akuppataṁ.

pappuyya paramaṁ santiṁ, parinibbātināsavo” ti..

 ... yasadatto thero ....

11. soṇakuṭikaṇṇattheragāthā

365.

“upasampadā ca me laddhā, vimutto camhi anāsavo.

so ca me bhagavā diṭṭho, vihāre ca sahāvasiṁ..

366.

“bahudeva rattiṁ bhagavā, abbhokāsetināmayi.

vihārakusalo satthā, vihāraṁ pāvisī tadā..

367.

“santharitvāna saṅghāṭiṁ, seyyaṁ kappesi gotamo.

sīho selaguhāyaṁva, pahīnabhayabheravo..

368.

“tato kalyāṇavākkaraṇo, sammāsambuddhasāvako.

soṇo abhāsi saddhammaṁ, buddhaseṭṭhassa sammukhā..

369.

“pañcakkhandhe pariññāya, bhāvayitvāna añjasaṁ.

pappuyya paramaṁ santiṁ, parinibbissatyanāsavo” ti..

 ... soṇo kuṭikaṇṇathero ....

12. kosiyattheragāthā

370.

“yo ve garūnaṁ vacanaññu dhīro, vase ca tamhi janayetha pemaṁ.

so bhattimā nāma ca hoti paṇḍito, ñatvā ca dhammesu visesi assa..

371.

“yaṁ āpadā uppatitā uḷārā, nakkhambhayante paṭisaṅkhayantaṁ.

so thāmavā nāma ca hoti paṇḍito, ñatvā ca dhammesu visesi assa..

372.

“yo ve samuddova ṭhito anejo, gambhīrapañño nipuṇatthadassī.

asaṁhāriyo nāma ca hoti paṇḍito, ñatvā ca dhammesu visesi assa..

373.

“bahussuto dhammadharo ca hoti, dhammassa hoti anudhammacārī.

so tādiso nāma ca hoti paṇḍito, ñatvā ca dhammesu visesi assa..

374.

“atthañca yo jānāti bhāsitassa, atthañca ñatvāna tathā karoti.

atthantaro nāma sa hoti paṇḍito, ñatvā ca dhammesu visesi assā” ti..

 ... kosiyo thero ....

pañcakanipāto niṭṭhito.

tatruddānaṁ --

rājadatto subhūto ca, girimānandasumanā.

vaḍḍho ca kassapo thero, gayākassapavakkalī..

vijito yasadatto ca, soṇo kosiyasavhayo.

saṭṭhi ca pañca gāthāyo, therā ca ettha dvādasāti..

6. chakkanipāto

1. uruveḷakassapattheragāthā

375.

“disvāna pāṭihīrāni, gotamassa yasassino.

na tāvāhaṁ paṇipatiṁ, issāmānena vañcito..

376.

“mama saṅkappamaññāya, codesi narasārathi.

tato me āsi saṁvego, abbhuto lomahaṁsano..

377.

“pubbe jaṭilabhūtassa, yā me siddhi parittikā.

tāhaṁ tadā nirākatvā {niraṁkatvā (syā0 ka0)}, pabbajiṁ jinasāsane..

378.

“pubbe yaññena santuṭṭho, kāmadhātupurakkhato.

pacchā rāgañca dosañca, mohañcāpi samūhaniṁ..

379.

“pubbenivāsaṁ jānāmi, dibbacakkhu visodhitaṁ.

iddhimā paracittaññū, dibbasotañca pāpuṇiṁ..

380.

“yassa catthāya pabbajito, agārasmānagāriyaṁ.

so me attho anuppatto, sabbasaṁyojanakkhayo” ti..

 ... uruveḷakassapo thero ....

2. tekicchakārittheragāthā

381.

“atihitā vīhi, khalagatā sālī.

na ca labhe piṇḍaṁ, kathamahaṁ kassaṁ..

382.

“buddhamappameyyaṁ anussara pasanno.

pītiyā phuṭasarīro hohisi satatamudaggo..

383.

“dhammamappameyyaṁ anussara pasanno.

pītiyā phuṭasarīro hohisi satatamudaggo..

384.

“saṅghamappameyyaṁ anussara pasanno.

pītiyā phuṭasarīro hohisi satatamudaggo..

385.

“abbhokāse viharasi, sītā hemantikā imā ratyo.

mā sītena pareto vihaññittho, pavisa tvaṁ vihāraṁ phusitaggaḷaṁ..

386.

“phusissaṁ catasso appamaññāyo, tāhi ca sukhito viharissaṁ.

nāhaṁ sītena vihaññissaṁ, aniñjito viharanto” ti..

 ... tekicchakārī {tekicchakāni (sī0 syā0 pī0)} thero ....

3. mahānāgattheragāthā

387.

“yassa sabrahmacārīsu, gāravo nūpalabbhati.

parihāyati saddhammā, maccho appodake yathā..

388.

“yassa sabrahmacārīsu, gāravo nūpalabbhati.

na virūhati saddhamme, khette bījaṁva pūtikaṁ..

389.

“yassa sabrahmacārīsu, gāravo nūpalabbhati.

ārakā hoti nibbānā {nibbāṇā (sī0)}, dhammarājassa sāsane..

390.

“yassa sabrahmacārīsu, gāravo upalabbhati.

na vihāyati saddhammā, maccho bavhodake {bahvodake (sī0), bahodake (syā0)} yathā..

391.

“yassa sabrahmacārīsu, gāravo upalabbhati.

so virūhati saddhamme, khette bījaṁva bhaddakaṁ..

392.

“yassa sabrahmacārīsu, gāravo upalabbhati.

santike hoti nibbānaṁ {nibbāṇaṁ (sī0)}, dhammarājassa sāsane” ti..

 ... mahānāgo thero ....

4. kullattheragāthā

393.

“kullo sivathikaṁ gantvā, addasa itthimujjhitaṁ.

apaviddhaṁ susānasmiṁ, khajjantiṁ kimihī phuṭaṁ..

394.

“āturaṁ asuciṁ pūtiṁ, passa kulla samussayaṁ.

uggharantaṁ paggharantaṁ, bālānaṁ abhinanditaṁ..

395.

“dhammādāsaṁ gahetvāna, ñāṇadassanapattiyā.

paccavekkhiṁ imaṁ kāyaṁ, tucchaṁ santarabāhiraṁ..

396.

“yathā idaṁ tathā etaṁ, yathā etaṁ tathā idaṁ.

yathā adho tathā uddhaṁ, yathā uddhaṁ tathā adho..

397.

“yathā divā tathā rattiṁ, yathā rattiṁ tathā divā.

yathā pure tathā pacchā, yathā pacchā tathā pure..

398.

“pañcaṅgikena turiyena, na ratī hoti tādisī.

yathā ekaggacittassa, sammā dhammaṁ vipassato” ti..

 ... kullo thero ....

5. mālukyaputtattheragāthā

399.

“manujassa pamattacārino, taṇhā vaḍḍhati māluvā viya.

so plavatī {plavati (sī0 pī0 ka0), pariplavati (syā0)} hurā huraṁ, phalamicchaṁva vanasmi vānaro..

400.

“yaṁ esā sahate {sahati (pī0 ka0)} jammī, taṇhā loke visattikā.

sokā tassa pavaḍḍhanti, abhivaṭṭhaṁva {abhivuṭṭhaṁva (syā0), abhivaḍḍhaṁva (ka0)} bīraṇaṁ..

401.

“yo cetaṁ sahate {sahati (pī0 ka0)} jammiṁ, taṇhaṁ loke duraccayaṁ.

sokā tamhā papatanti, udabindūva pokkharā..

402.

“taṁ vo vadāmi bhaddaṁ vo, yāvantettha samāgatā.

taṇhāya mūlaṁ khaṇatha, usīratthova bīraṇaṁ.

mā vo naḷaṁva sotova, māro bhañji punappunaṁ..

403.

“karotha buddhavacanaṁ, khaṇo vo mā upaccagā.

khaṇātītā hi socanti, nirayamhi samappitā..

404.

“pamādo rajo pamādo {sabbadā (sī0 ka0), suttanipātaṭṭhakathāyaṁ uṭṭhānasuttavaṇṇanā oloketabbā}, pamādānupatito rajo.

appamādena vijjāya, abbahe sallamattano” ti..

 ... mālukyaputto {māluṅkyaputto (sī0 syā0 pī0)} thero ....

6. sappadāsattheragāthā

405.

“paṇṇavīsativassāni, yato pabbajito ahaṁ.

accharāsaṅghātamattampi, cetosantimanajjhagaṁ..

406.

“aladdhā cittassekaggaṁ, kāmarāgena aṭṭito {addito (syā0 sī0 aṭṭha0), aḍḍito (ka0)}.

bāhā paggayha kandanto, vihārā upanikkhamiṁ {nūpanikkhamiṁ (sabbattha), dupanikkhamiṁ (?)}..

407.

“satthaṁ vā āharissāmi, ko attho jīvitena me.

kathaṁ hi sikkhaṁ paccakkhaṁ, kālaṁ kubbetha mādiso..

408.

“tadāhaṁ khuramādāya, mañcakamhi upāvisiṁ.

parinīto khuro āsi, dhamaniṁ chettumattano..

409.

“tato me manasīkāro, yoniso udapajjatha.

ādīnavo pāturahu, nibbidā samatiṭṭhatha..

410.

“tato cittaṁ vimucci me, passa dhammasudhammataṁ.

tisso vijjā anuppattā, kataṁ buddhassa sāsanan”-ti..

 ... sappadāso thero ....

7.kātiyānattheragāthā

411.

“uṭṭhehi nisīda kātiyāna, mā niddābahulo ahu jāgarassu.

mā taṁ alasaṁ pamattabandhu, kūṭeneva jinātu maccurājā..

412.

“seyyathāpi {sayathāpi (sī0 pī0)} mahāsamuddavego, evaṁ jātijarātivattate taṁ.

so karohi sudīpamattano tvaṁ, na hi tāṇaṁ tava vijjateva aññaṁ..

413.

“satthā hi vijesi maggametaṁ, saṅgā jātijarābhayā atītaṁ.

pubbāpararattamappamatto, anuyuñjassu daḷhaṁ karohi yogaṁ..

414.

“purimāni pamuñca bandhanāni, saṅghāṭikhuramuṇḍabhikkhabhojī.

mā khiḍḍāratiñca mā niddaṁ, anuyuñjittha jhāya kātiyāna..

415.

“jhāyāhi jināhi kātiyāna, yogakkhemapathesu kovidosi.

pappuyya anuttaraṁ visuddhiṁ, parinibbāhisi vārināva joti..

416.

“pajjotakaro parittaraṁso, vātena vinamyate latāva.

evampi tuvaṁ anādiyāno, māraṁ indasagotta niddhunāhi.

so vedayitāsu vītarāgo, kālaṁ kaṅkha idheva sītibhūto” ti..

 ... kātiyāno thero ....

8. migajālattheragāthā

417.

“sudesito cakkhumatā, buddhenādiccabandhunā.

sabbasaṁyojanātīto, sabbavaṭṭavināsano..

418.

“niyyāniko uttaraṇo, taṇhāmūlavisosano.

visamūlaṁ āghātanaṁ, chetvā pāpeti nibbutiṁ..

419.

“aññāṇamūlabhedāya, kammayantavighāṭano.

viññāṇānaṁ pariggahe, ñāṇavajiranipātano..

420.

“vedanānaṁ viññāpano, upādānappamocano.

bhavaṁ aṅgārakāsuṁva, ñāṇena anupassano {anupassako (sī0 pī0)}..

421.

“mahāraso sugambhīro, jarāmaccunivāraṇo.

ariyo aṭṭhaṅgiko maggo, dukkhūpasamano sivo..

422.

“kammaṁ kammanti ñatvāna, vipākañca vipākato.

paṭiccuppannadhammānaṁ, yathāvālokadassano.

mahākhemaṅgamo santo, pariyosānabhaddako” ti..

 ... migajālo thero ....

9. purohitaputtajentattheragāthā

423.

“jātimadena mattohaṁ, bhogaissariyena ca.

saṇṭhānavaṇṇarūpena, madamatto acārihaṁ..

424.

“nāttano samakaṁ kañci, atirekaṁ ca maññisaṁ.

atimānahato bālo, patthaddho ussitaddhajo..

425.

“mātaraṁ pitarañcāpi, aññepi garusammate.

na kañci abhivādesiṁ, mānatthaddho anādaro..

426.

“disvā vināyakaṁ aggaṁ, sārathīnaṁ varuttamaṁ.

tapantamiva ādiccaṁ, bhikkhusaṅghapurakkhataṁ..

427.

“mānaṁ madañca chaḍḍetvā, vippasannena cetasā.

sirasā abhivādesiṁ, sabbasattānamuttamaṁ..

428.

“atimāno ca omāno, pahīnā susamūhatā.

asmimāno samucchinno, sabbe mānavidhā hatā” ti..

 ... jento purohitaputto thero ....

10. sumanattheragāthā

429.

“yadā navo pabbajito, jātiyā sattavassiko.

iddhiyā abhibhotvāna, pannagindaṁ mahiddhikaṁ..

430.

“upajjhāyassa udakaṁ, anotattā mahāsarā.

āharāmi tato disvā, maṁ satthā etadabravi”..

431.

“sāriputta imaṁ passa, āgacchantaṁ kumārakaṁ.

udakakumbhamādāya, ajjhattaṁ susamāhitaṁ..

432.

“pāsādikena vattena, kalyāṇairiyāpatho.

sāmaṇeronuruddhassa, iddhiyā ca visārado..

433.

“ājānīyena ājañño, sādhunā sādhukārito.

vinīto anuruddhena, katakiccena sikkhito..

434.

“so patvā paramaṁ santiṁ, sacchikatvā akuppataṁ.

sāmaṇero sa sumano, mā maṁ jaññāti icchatī” ti..

 ... sumano thero ....

11. nhātakamunittheragāthā

435.

“vātarogābhinīto tvaṁ, viharaṁ kānane vane.

paviddhagocare lūkhe, kathaṁ bhikkhu karissasi”..

436.

“pītisukhena vipulena, pharitvāna samussayaṁ.

lūkhampi abhisambhonto, viharissāmi kānane..

437.

“bhāvento satta bojjhaṅge, indriyāni balāni ca.

jhānasokhummasampanno {jhānasukhumasampanno (syā0 ka0)}, viharissaṁ anāsavo..

438.

“vippamuttaṁ kilesehi, suddhacittaṁ anāvilaṁ.

abhiṇhaṁ paccavekkhanto, viharissaṁ anāsavo..

439.

“ajjhattañca bahiddhā ca, ye me vijjiṁsu āsavā.

sabbe asesā ucchinnā, na ca uppajjare puna..

440.

“pañcakkhandhā pariññātā, tiṭṭhanti chinnamūlakā.

dukkhakkhayo anuppatto, natthi dāni punabbhavo” ti..

 ... nhātakamunitthero ....

12. brahmadattattheragāthā

441.

“akkodhassa kuto kodho, dantassa samajīvino.

sammadaññā vimuttassa, upasantassa tādino..

442.

“tasseva tena pāpiyo, yo kuddhaṁ paṭikujjhati.

kuddhaṁ appaṭikujjhanto, saṅgāmaṁ jeti dujjayaṁ..

443.

{saṁ0 ni0 1.188, 250} “ubhinnamatthaṁ carati, attano ca parassa ca.

paraṁ saṅkupitaṁ ñatvā, yo sato upasammati..

444.

{saṁ0 ni0 1.188, 250} “ubhinnaṁ tikicchantaṁ taṁ, attano ca parassa ca.

janā maññanti bāloti, ye dhammassa akovidā..

445.

“uppajje te sace kodho, āvajja kakacūpamaṁ.

uppajje ce rase taṇhā, puttamaṁsūpamaṁ sara..

446.

“sace dhāvati cittaṁ te, kāmesu ca bhavesu ca.

khippaṁ niggaṇha satiyā, kiṭṭhādaṁ viya duppasu” nti.

 ... brahmadatto thero ....

13. sirimaṇḍattheragāthā

447.

{udā0 45; cūḷava0 385; pari0 339} “channamativassati, vivaṭaṁ nātivassati.

tasmā channaṁ vivaretha, evaṁ taṁ nātivassati..

448.

{saṁ0 ni0 1.66; netti0 18} “maccunābbhahato loko, jarāya parivārito.

taṇhāsallena otiṇṇo, icchādhūpāyito sadā..

449.

“maccunābbhahato loko, parikkhitto jarāya ca.

haññati niccamattāṇo, pattadaṇḍova takkaro..

450.

“āgacchantaggikhandhāva, maccu byādhi jarā tayo.

paccuggantuṁ balaṁ natthi, javo natthi palāyituṁ..

451.

“amoghaṁ divasaṁ kayirā, appena bahukena vā.

yaṁ yaṁ vijahate {virahate (sī0 pī0), vivahate (syā0)} rattiṁ, tadūnaṁ tassa jīvitaṁ..

452.

“carato tiṭṭhato vāpi, āsīnasayanassa vā.

upeti carimā ratti, na te kālo pamajjitu” nti..

 ... sirimaṇḍo {sirimando (sī0)} thero ....

14. sabbakāmittheragāthā

453.

“dvipādakoyaṁ asuci, duggandho parihīrati {pariharati (ka0)}.

nānākuṇapaparipūro, vissavanto tato tato..

454.

“migaṁ nilīnaṁ kūṭena, baḷiseneva ambujaṁ.

vānaraṁ viya lepena, bādhayanti puthujjanaṁ..

455.

“rūpā saddā rasā gandhā, phoṭṭhabbā ca manoramā.

pañca kāmaguṇā ete, itthirūpasmi dissare..

456.

“ye etā upasevanti, rattacittā puthujjanā.

vaḍḍhenti kaṭasiṁ ghoraṁ, ācinanti punabbhavaṁ..

457.

“yo cetā parivajjeti, sappasseva padā siro.

somaṁ visattikaṁ loke, sato samativattati..

458.

“kāmesvādīnavaṁ disvā, nekkhammaṁ daṭṭhu khemato.

nissaṭo sabbakāmehi, patto me āsavakkhayo” ti..

 ... sabbakāmitthero ....

chakkanipāto niṭṭhito.

tatruddānaṁ --

uruveḷakassapo ca, thero tekicchakāri ca.

mahānāgo ca kullo ca, mālukyo {māluto (sī0 ka0), māluṅkyo (syā0)} sappadāsako..

kātiyāno migajālo, jento sumanasavhayo.

nhātamuni brahmadatto, sirimaṇḍo sabbakāmī ca.

gāthāyo caturāsīti, therā cettha catuddasāti..

7. sattakanipāto

1. sundarasamuddattheragāthā

459.

“alaṅkatā suvasanā, māladhārī {mālābhārī (sī0), mālabhārī (syā0)} vibhūsitā.

alattakakatāpādā, pādukāruyha vesikā..

460.

“pādukā oruhitvāna, purato pañjalīkatā.

sā maṁ saṇhena mudunā, mhitapubbaṁ {mihitapubbaṁ (sī0)} abhāsatha”..

461.

“yuvāsi tvaṁ pabbajito, tiṭṭhāhi mama sāsane.

bhuñja mānusake kāme, ahaṁ vittaṁ dadāmi te.

saccaṁ te paṭijānāmi, aggiṁ vā te harāmahaṁ..

462.

“yadā jiṇṇā bhavissāma, ubho daṇḍaparāyanā.

ubhopi pabbajissāma, ubhayattha kaṭaggaho”..

463.

“tañca disvāna yācantiṁ, vesikaṁ pañjalīkataṁ.

alaṅkataṁ suvasanaṁ, maccupāsaṁva oḍḍitaṁ..

464.

“tato me manasīkāro ...pe0 ... nibbidā samatiṭṭhatha..

465.

“tato cittaṁ vimucci me ...pe0 ... kataṁ buddhassa sāsanan”-ti..

 ... sundarasamuddo thero ....

2. lakuṇḍakabhaddiyattheragāthā

466.

pare ambāṭakārāme, vanasaṇḍamhi bhaddiyo.

samūlaṁ taṇhamabbuyha, tattha bhaddova jhāyati {bhaddo'dhijhāyāyati (sī0), bhaddo jhiyāyati (syā0 sī0 aṭṭha0)}..

467.

“ramanteke mudiṅgehi {mutiṅgehi (sī0 aṭṭha0)}, vīṇāhi paṇavehi ca.

ahañca rukkhamūlasmiṁ, rato buddhassa sāsane..

468.

“buddho ce {buddho ca (sabbattha)} me varaṁ dajjā, so ca labbhetha me varo.

gaṇhehaṁ sabbalokassa, niccaṁ kāyagataṁ satiṁ..

469.

“ye maṁ rūpena pāmiṁsu, ye ca ghosena anvagū.

chandarāgavasūpetā, na maṁ jānanti te janā..

470.

“ajjhattañca na jānāti, bahiddhā ca na passati.

samantāvaraṇo bālo, sa ve ghosena vuyhati..

471.

“ajjhattañca na jānāti, bahiddhā ca vipassati.

bahiddhā phaladassāvī, sopi ghosena vuyhati..

472.

“ajjhattañca pajānāti, bahiddhā ca vipassati.

anāvaraṇadassāvī, na so ghosena vuyhatī” ti..

 ... lakuṇḍakabhaddiyo thero ....

3. bhaddattheragāthā

473.

“ekaputto ahaṁ āsiṁ, piyo mātu piyo pitu.

bahūhi vatacariyāhi, laddho āyācanāhi ca..

474.

“te ca maṁ anukampāya, atthakāmā hitesino.

ubho pitā ca mātā ca, buddhassa upanāmayuṁ”..

475.

“kicchā laddho ayaṁ putto, sukhumālo sukhedhito.

imaṁ dadāma te nātha, jinassa paricārakaṁ”..

476.

“satthā ca maṁ paṭiggayha, ānandaṁ etadabravi.

`pabbājehi imaṁ khippaṁ, hessatyājāniyo ayaṁ..

477.

“pabbājetvāna maṁ satthā, vihāraṁ pāvisī jino.

anoggatasmiṁ sūriyasmiṁ, tato cittaṁ vimucci me..

478.

“tato satthā nirākatvā, paṭisallānavuṭṭhito.

`ehi bhaddā'ti maṁ āha, sā me āsūpasampadā..

479.

“jātiyā sattavassena, laddhā me upasampadā.

tisso vijjā anuppattā, aho dhammasudhammatā” ti..

 ... bhaddo thero ....

4. sopākattheragāthā

480.

“disvā pāsādachāyāyaṁ, caṅkamantaṁ naruttamaṁ.

tattha naṁ upasaṅkamma, vandissaṁ {vandisaṁ (sī0 pī0)} purisuttamaṁ..

481.

“ekaṁsaṁ cīvaraṁ katvā, saṁharitvāna pāṇayo.

anucaṅkamissaṁ virajaṁ, sabbasattānamuttamaṁ..

482.

“tato pañhe apucchi maṁ, pañhānaṁ kovido vidū.

acchambhī ca abhīto ca, byākāsiṁ satthuno ahaṁ..

483.

“vissajjitesu pañhesu, anumodi tathāgato.

bhikkhusaṅghaṁ viloketvā, imamatthaṁ abhāsatha”..

484.

“lābhā aṅgānaṁ magadhānaṁ, yesāyaṁ paribhuñjati.

cīvaraṁ piṇḍapātañca, paccayaṁ sayanāsanaṁ.

paccuṭṭhānañca sāmīciṁ, tesaṁ lābhā” ti cābravi..

485.

“ajjatagge maṁ sopāka, dassanāyopasaṅkama.

esā ceva te sopāka, bhavatu upasampadā”..

486.

“jātiyā sattavassohaṁ, laddhāna upasampadaṁ.

dhāremi antimaṁ dehaṁ, aho dhammasudhammatā” ti..

 ... sopāko thero ....

5. sarabhaṅgattheragāthā

487.

“sare hatthehi bhañjitvā, katvāna kuṭimacchisaṁ.

tena me sarabhaṅgoti, nāmaṁ sammutiyā ahu..

488.

“na mayhaṁ kappate ajja, sare hatthehi bhañjituṁ.

sikkhāpadā no paññattā, gotamena yasassinā..

489.

“sakalaṁ samattaṁ rogaṁ, sarabhaṅgo nāddasaṁ pubbe.

soyaṁ rogo diṭṭho, vacanakarenātidevassa..

490.

“yeneva maggena gato vipassī, yeneva maggena sikhī ca vessabhū.

kakusandhakoṇāgamano ca kassapo, tenañjasena agamāsi gotamo..

491.

“vītataṇhā anādānā, satta buddhā khayogadhā.

yehāyaṁ desito dhammo, dhammabhūtehi tādibhi..

492.

“cattāri ariyasaccāni, anukampāya pāṇinaṁ.

dukkhaṁ samudayo maggo, nirodho dukkhasaṅkhayo..

493.

“yasmiṁ nivattate {yasmiṁ na nibbattate (ka0)} dukkhaṁ, saṁsārasmiṁ anantakaṁ.

bhedā imassa kāyassa, jīvitassa ca saṅkhayā.

añño punabbhavo natthi, suvimuttomhi sabbadhī” ti..

 ... sarabhaṅgo thero ....

sattakanipāto niṭṭhito.

tatruddānaṁ --

sundarasamuddo thero, thero lakuṇḍabhaddiyo.

bhaddo thero ca sopāko, sarabhaṅgo mahāisi.

sattake pañcakā therā, gāthāyo pañcatiṁsatīti..

8. aṭṭhakanipāto

1. mahākaccāyanattheragāthā

494.

“kammaṁ bahukaṁ na kāraye, parivajjeyya janaṁ na uyyame.

so ussukko rasānugiddho, atthaṁ riñcati yo sukhādhivāho..

495.

“paṅkoti hi naṁ avedayuṁ, yāyaṁ vandanapūjanā kulesu.

sukhumaṁ sallaṁ durubbahaṁ, sakkāro kāpurisena dujjaho..

496.

“na parassupanidhāya, kammaṁ maccassa pāpakaṁ.

attanā taṁ na seveyya, kammabandhūhi mātiyā..

497.

“na pare vacanā coro, na pare vacanā muni.

attā ca naṁ yathāvedi {yathā vetti (sī0)}, devāpi naṁ tathā vidū..

498.

“pare ca na vijānanti, mayamettha yamāmase.

ye ca tattha vijānanti, tato sammanti medhagā..

499.

“jīvate vāpi sappañño, api vittaparikkhayo.

paññāya ca alābhena {abhāvena (sī0 aṭṭha0)}, vittavāpi na jīvati..

500.

“sabbaṁ suṇāti sotena, sabbaṁ passati cakkhunā.

na ca diṭṭhaṁ sutaṁ dhīro, sabbaṁ ujjhitumarahati..

501.

“cakkhumāssa yathā andho, sotavā badhiro yathā.

paññavāssa yathā mūgo, balavā dubbaloriva.

atha atthe samuppanne, sayetha {passetha (ka0)} matasāyikan”-ti..

 ... mahākaccāyano thero ....

2. sirimittattheragāthā

502.

“akkodhanonupanāhī, amāyo rittapesuṇo.

sa ve tādisako bhikkhu, evaṁ pecca na socati..

503.

“akkodhanonupanāhī, amāyo rittapesuṇo.

guttadvāro sadā bhikkhu, evaṁ pecca na socati..

504.

“akkodhanonupanāhī, amāyo rittapesuṇo.

kalyāṇasīlo so {yo (syā0)} bhikkhu, evaṁ pecca na socati..

505.

“akkodhanonupanāhī, amāyo rittapesuṇo.

kalyāṇamitto so bhikkhu, evaṁ pecca na socati..

506.

“akkodhanonupanāhī, amāyo rittapesuṇo.

kalyāṇapañño so bhikkhu, evaṁ pecca na socati..

507.

“yassa saddhā tathāgate, acalā suppatiṭṭhitā.

sīlañca yassa kalyāṇaṁ, ariyakantaṁ pasaṁsitaṁ..

508.

“saṅghe pasādo yassatthi, ujubhūtañca dassanaṁ.

`adaliddo'ti taṁ āhu, amoghaṁ tassa jīvitaṁ..

509.

“tasmā saddhañca sīlañca, pasādaṁ dhammadassanaṁ.

anuyuñjetha medhāvī, saraṁ buddhāna sāsanan”-ti..

 ... sirimitto thero ....

3. mahāpanthakattheragāthā

510.

“yadā paṭhamamaddakkhiṁ, satthāramakutobhayaṁ.

tato me ahu saṁvego, passitvā purisuttamaṁ..

511.

“siriṁ hatthehi pādehi, yo paṇāmeyya āgataṁ.

etādisaṁ so satthāraṁ, ārādhetvā virādhaye..

512.

“tadāhaṁ puttadārañca, dhanadhaññañca chaḍḍayiṁ.

kesamassūni chedetvā, pabbajiṁ anagāriyaṁ..

513.

“sikkhāsājīvasampanno, indriyesu susaṁvuto.

namassamāno sambuddhaṁ, vihāsiṁ aparājito..

514.

“tato me paṇidhī āsi, cetaso abhipatthito.

na nisīde muhuttampi, taṇhāsalle anūhate..

515.

“tassa mevaṁ viharato, passa vīriyaparakkamaṁ.

tisso vijjā anuppattā, kataṁ buddhassa sāsanaṁ..

516.

“pubbenivāsaṁ jānāmi, dibbacakkhu visodhitaṁ.

arahā dakkhiṇeyyomhi, vippamutto nirūpadhi..

517.

“tato ratyā vivasāne {vivasane (sī0 syā0)}, sūriyassuggamanaṁ pati.

sabbaṁ taṇhaṁ visosetvā, pallaṅkena upāvisi” nti..

 ... mahāpanthako thero ....

aṭṭhakanipāto niṭṭhito.

tatruddānaṁ --

mahākaccāyano thero, sirimitto mahāpanthako.

ete aṭṭhanipātamhi, gāthāyo catuvīsatīti..

9. navakanipāto

1. bhūtattheragāthā

518.

“yadā dukkhaṁ jarāmaraṇanti paṇḍito, aviddasū yattha sitā puthujjanā.

dukkhaṁ pariññāya satova jhāyati, tato ratiṁ paramataraṁ na vindati..

519.

“yadā dukkhassāvahaniṁ visattikaṁ, papañcasaṅghātadukhādhivāhiniṁ.

taṇhaṁ pahantvāna satova jhāyati, tato ratiṁ paramataraṁ na vindati..

520.

“yadā sivaṁ dvecaturaṅgagāminaṁ, magguttamaṁ sabbakilesasodhanaṁ.

paññāya passitva satova jhāyati, tato ratiṁ paramataraṁ na vindati..

521.

“yadā asokaṁ virajaṁ asaṅkhataṁ, santaṁ padaṁ sabbakilesasodhanaṁ.

bhāveti saññojanabandhanacchidaṁ, tato ratiṁ paramataraṁ na vindati..

522.

“yadā nabhe gajjati meghadundubhi, dhārākulā vihagapathe samantato.

bhikkhū ca pabbhāragatova jhāyati, tato ratiṁ paramataraṁ na vindati..

523.

“yadā nadīnaṁ kusumākulānaṁ, vicitta-vāneyya-vaṭaṁsakānaṁ.

tīre nisinno sumanova jhāyati, tato ratiṁ paramataraṁ na vindati..

524.

“yadā nisīthe rahitamhi kānane, deve gaḷantamhi nadanti dāṭhino.

bhikkhū ca pabbhāragatova jhāyati, tato ratiṁ paramataraṁ na vindati..

525.

“yadā vitakke uparundhiyattano, nagantare nagavivaraṁ samassito.

vītaddaro vītakhilova jhāyati, tato ratiṁ paramataraṁ na vindati..

526.

“yadā sukhī malakhilasokanāsano, niraggaḷo nibbanatho visallo.

sabbāsave byantikatova jhāyati, tato ratiṁ paramataraṁ na vindatī” ti..

 ... bhūto thero ....

navakanipāto niṭṭhito.

tatruddānaṁ --

bhūto tathaddaso thero, eko khaggavisāṇavā.

navakamhi nipātamhi, gāthāyopi imā navāti..

10. dasakanipāto

1. kāḷudāyittheragāthā

527.

“aṅgārino dāni dumā bhadante, phalesino chadanaṁ vippahāya.

te accimantova pabhāsayanti, samayo mahāvīra bhāgī rasānaṁ..

528.

“dumāni phullāni manoramāni, samantato sabbadisā pavanti.

pattaṁ pahāya phalamāsasānā {phalamāsamāno (ka0)}, kālo ito pakkamanāya vīra..

529.

“nevātisītaṁ na panātiuṇhaṁ, sukhā utu addhaniyā bhadante.

passantu taṁ sākiyā koḷiyā ca, pacchāmukhaṁ rohiniyaṁ tarantaṁ..

530.

“āsāya kasate khettaṁ, bījaṁ āsāya vappati.

āsāya vāṇijā yanti, samuddaṁ dhanahārakā.

yāya āsāya tiṭṭhāmi, sā me āsā samijjhatu..

531.

{saṁ0 ni0 1.198} “punappunaṁ ceva vapanti bījaṁ, punappunaṁ vassati devarājā.

punappunaṁ khettaṁ kasanti kassakā, punappunaṁ dhaññamupeti raṭṭhaṁ..

532.

{saṁ0 ni0 1.198} “punappunaṁ yācanakā caranti, punappunaṁ dānapatī dadanti.

punappunaṁ dānapatī daditvā, punappunaṁ saggamupenti ṭhānaṁ..

533.

“vīro have sattayugaṁ puneti, yasmiṁ kule jāyati bhūripañño.

maññāmahaṁ sakkati devadevo, tayā hi jāto {tayābhijāto (sī0)} muni saccanāmo..

534.

“suddhodano nāma pitā mahesino, buddhassa mātā pana māyanāmā.

yā bodhisattaṁ parihariya kucchinā, kāyassa bhedā tidivamhi modati..

535.

“sā gotamī kālakatā ito cutā, dibbehi kāmehi samaṅgibhūtā.

sā modati kāmaguṇehi pañcahi, parivāritā devagaṇehi tehi..

536.

“buddhassa puttomhi asayhasāhino, aṅgīrasassappaṭimassa tādino.

pitupitā mayhaṁ tuvaṁsi sakka, dhammena me gotama ayyakosī” ti..

 ... kāḷudāyī thero ....

2. ekavihāriyattheragāthā

537.

“purato pacchato vāpi, aparo ce na vijjati.

atīva phāsu bhavati, ekassa vasato vane..

538.

“handa eko gamissāmi, araññaṁ buddhavaṇṇitaṁ.

phāsu {phāsuṁ (syā0 pī0)} ekavihārissa, pahitattassa bhikkhuno..

539.

“yogī-pītikaraṁ rammaṁ, mattakuñjarasevitaṁ.

eko attavasī khippaṁ, pavisissāmi kānanaṁ..

540.

“supupphite sītavane, sītale girikandare.

gattāni parisiñcitvā, caṅkamissāmi ekako..

541.

“ekākiyo adutiyo, ramaṇīye mahāvane.

kadāhaṁ viharissāmi, katakicco anāsavo..

542.

“evaṁ me kattukāmassa, adhippāyo samijjhatu.

sādhiyissāmahaṁyeva, nāñño aññassa kārako..

543.

“esa bandhāmi sannāhaṁ, pavisissāmi kānanaṁ.

na tato nikkhamissāmi, appatto āsavakkhayaṁ..

544.

“mālute upavāyante, sīte surabhigandhike {gandhake (syā0 pī0 ka0)}.

avijjaṁ dālayissāmi, nisinno nagamuddhani..

545.

“vane kusumasañchanne, pabbhāre nūna sītale.

vimuttisukhena sukhito, ramissāmi giribbaje..

546.

“sohaṁ paripuṇṇasaṅkappo, cando pannaraso yathā.

sabbāsavaparikkhīṇo, natthi dāni punabbhavo” ti..

 ... ekavihāriyo thero ....

3. mahākappinattheragāthā

547.

“anāgataṁ yo paṭikacca {paṭigacca (sī0)} passati, hitañca atthaṁ ahitañca taṁ dvayaṁ.

viddesino tassa hitesino vā, randhaṁ na passanti samekkhamānā..

548.

{paṭi0 ma0 1.160 paṭisambhidāmagge} “ānāpānasatī yassa, paripuṇṇā subhāvitā.

anupubbaṁ paricitā, yathā buddhena desitā.

somaṁ lokaṁ pabhāseti, abbhā muttova candimā..

549.

“odātaṁ vata me cittaṁ, appamāṇaṁ subhāvitaṁ.

nibbiddhaṁ paggahītañca, sabbā obhāsate disā..

550.

“jīvate vāpi sappañño, api vittaparikkhayo.

paññāya ca alābhena, vittavāpi na jīvati..

551.

“paññā sutavinicchinī, paññā kittisilokavaddhanī.

paññāsahito naro idha, api dukkhesu sukhāni vindati..

552.

“nāyaṁ ajjatano dhammo, nacchero napi abbhuto.

yattha jāyetha mīyetha, tattha kiṁ viya abbhutaṁ..

553.

“anantaraṁ hi jātassa, jīvitā maraṇaṁ dhuvaṁ.

jātā jātā marantīdha, evaṁdhammā hi pāṇino..

554.

“na hetadatthāya matassa hoti, yaṁ jīvitatthaṁ paraporisānaṁ.

matamhi ruṇṇaṁ na yaso na lokyaṁ, na vaṇṇitaṁ samaṇabrāhmaṇehi..

555.

“cakkhuṁ sarīraṁ upahanti tena {upahanti ruṇṇaṁ (sī0), upahanti roṇṇaṁ (syā0 pī0)}, nihīyati vaṇṇabalaṁ matī ca.

ānandino tassa disā bhavanti, hitesino nāssa sukhī bhavanti..

556.

“tasmā hi iccheyya kule vasante, medhāvino ceva bahussute ca.

yesaṁ hi paññāvibhavena kiccaṁ, taranti nāvāya nadiṁva puṇṇan”-ti..

 ... mahākappino thero ....

4. cūḷapanthakattheragāthā

557.

“dandhā mayhaṁ gatī āsi, paribhūto pure ahaṁ.

bhātā ca maṁ paṇāmesi, `gaccha dāni tuvaṁ gharaṁ'..

558.

“sohaṁ paṇāmito santo {bhātā (aṭṭha0)}, saṅghārāmassa koṭṭhake.

dummano tattha aṭṭhāsiṁ, sāsanasmiṁ apekkhavā..

559.

“bhagavā tattha āgacchi {āgañchi (sī0 pī0)}, sīsaṁ mayhaṁ parāmasi.

bāhāya maṁ gahetvāna, saṅghārāmaṁ pavesayi..

560.

“anukampāya me satthā, pādāsi pādapuñchaniṁ.

`etaṁ suddhaṁ adhiṭṭhehi, ekamantaṁ svadhiṭṭhitaṁ'..

561.

“tassāhaṁ vacanaṁ sutvā, vihāsiṁ sāsane rato.

samādhiṁ paṭipādesiṁ, uttamatthassa pattiyā..

562.

“pubbenivāsaṁ jānāmi, dibbacakkhu visodhitaṁ.

tisso vijjā anuppattā, kataṁ buddhassa sāsanaṁ..

563.

“sahassakkhattumattānaṁ, nimminitvāna panthako.

nisīdambavane ramme, yāva kālappavedanā..

564.

“tato me satthā pāhesi, dūtaṁ kālappavedakaṁ.

paveditamhi kālamhi, vehāsādupasaṅkamiṁ {vehāsānupasaṅkamiṁ (syā0 ka0)}..

565.

“vanditvā satthuno pāde, ekamantaṁ nisīdahaṁ.

nisinnaṁ maṁ viditvāna, atha satthā paṭiggahi..

566.

“āyāgo sabbalokassa, āhutīnaṁ paṭiggaho.

puññakkhettaṁ manussānaṁ, paṭigaṇhittha dakkhiṇan”-ti..

 ... cūḷapanthako thero ....

5. kappattheragāthā

567.

“nānākulamalasampuṇṇo, mahāukkārasambhavo.

candanikaṁva paripakkaṁ, mahāgaṇḍo mahāvaṇo..

568.

“pubbaruhirasampuṇṇo, gūthakūpena gāḷhito {gūthakūpe nigāḷhito (syā0 pī0 ka0)}.

āpopaggharaṇo kāyo, sadā sandati pūtikaṁ..

569.

“saṭṭhikaṇḍarasambandho, maṁsalepanalepito.

cammakañcukasannaddho, pūtikāyo niratthako..

570.

“aṭṭhisaṅghātaghaṭito, nhārusuttanibandhano.

nekesaṁ saṁgatībhāvā, kappeti iriyāpathaṁ..

571.

“dhuvappayāto maraṇāya, maccurājassa santike.

idheva chaḍḍayitvāna, yenakāmaṅgamo naro..

572.

“avijjāya nivuto kāyo, catuganthena ganthito.

oghasaṁsīdano kāyo, anusayajālamotthato..

573.

“pañcanīvaraṇe yutto, vitakkena samappito.

taṇhāmūlenānugato, mohacchādanachādito..

574.

“evāyaṁ vattate kāyo, kammayantena yantito.

sampatti ca vipatyantā, nānābhāvo vipajjati..

575.

“yemaṁ kāyaṁ mamāyanti, andhabālā puthujjanā.

vaḍḍhenti kaṭasiṁ ghoraṁ, ādiyanti punabbhavaṁ..

576.

“yemaṁ kāyaṁ vivajjenti, gūthalittaṁva pannagaṁ.

bhavamūlaṁ vamitvāna, parinibbissantināsavā” ti {parinibbantunāsavā (sī0)}..

 ... kappo thero ....

6. vaṅgantaputtaupasenattheragāthā

577.

“vivittaṁ appanigghosaṁ, vāḷamiganisevitaṁ.

seve senāsanaṁ bhikkhu, paṭisallānakāraṇā..

578.

“saṅkārapuñjā āhatvā {āhitvā (ka0)}, susānā rathiyāhi ca.

tato saṅghāṭikaṁ katvā, lūkhaṁ dhāreyya cīvaraṁ..

579.

“nīcaṁ manaṁ karitvāna, sapadānaṁ kulā kulaṁ.

piṇḍikāya care bhikkhu, guttadvāro susaṁvuto..

580.

“lūkhenapi vā {lūkhenapi ca (bahūsu)} santusse, nāññaṁ patthe rasaṁ bahuṁ.

rasesu anugiddhassa, jhāne na ramatī mano..

581.

“appiccho ceva santuṭṭho, pavivitto vase muni.

asaṁsaṭṭho gahaṭṭhehi, anāgārehi cūbhayaṁ..

582.

“yathā jaḷo va mūgo va, attānaṁ dassaye tathā.

nātivelaṁ sambhāseyya, saṅghamajjhamhi paṇḍito..

583.

“na so upavade kañci, upaghātaṁ vivajjaye.

saṁvuto pātimokkhasmiṁ, mattaññū cassa bhojane..

584.

“suggahītanimittassa, cittassuppādakovido.

samaṁ anuyuñjeyya, kālena ca vipassanaṁ..

585.

“vīriyasātaccasampanno, yuttayogo sadā siyā.

na ca appatvā dukkhantaṁ, vissāsaṁ eyya paṇḍito..

586.

“evaṁ viharamānassa, suddhikāmassa bhikkhuno.

khīyanti āsavā sabbe, nibbutiñcādhigacchatī” ti..

 ... upaseno vaṅgantaputto thero ....

7. (apara)-gotamattheragāthā

587.

“vijāneyya sakaṁ atthaṁ, avalokeyyātha pāvacanaṁ.

yañcettha assa patirūpaṁ, sāmaññaṁ ajjhupagatassa..

588.

“mittaṁ idha ca kalyāṇaṁ, sikkhā vipulaṁ samādānaṁ.

sussūsā ca garūnaṁ, etaṁ samaṇassa patirūpaṁ..

589.

“buddhesu sagāravatā, dhamme apaciti yathābhūtaṁ.

saṅghe ca cittikāro, etaṁ samaṇassa patirūpaṁ..

590.

“ācāragocare yutto, ājīvo sodhito agārayho.

cittassa ca saṇṭhapanaṁ, etaṁ samaṇassa patirūpaṁ..

591.

“cārittaṁ atha vārittaṁ, iriyāpathiyaṁ pasādaniyaṁ.

adhicitte ca āyogo, etaṁ samaṇassa patirūpaṁ..

592.

“āraññakāni senāsanāni, pantāni appasaddāni.

bhajitabbāni muninā, etaṁ samaṇassa patirūpaṁ..

593.

“sīlañca bāhusaccañca, dhammānaṁ pavicayo yathābhūtaṁ.

saccānaṁ abhisamayo, etaṁ samaṇassa patirūpaṁ..

594.

“bhāveyya ca aniccanti, anattasaññaṁ asubhasaññañca.

lokamhi ca anabhiratiṁ, etaṁ samaṇassa patirūpaṁ..

595.

“bhāveyya ca bojjhaṅge, iddhipādāni indriyāni balāni.

aṭṭhaṅgamaggamariyaṁ, etaṁ samaṇassa patirūpaṁ..

596.

“taṇhaṁ pajaheyya muni, samūlake āsave padāleyya.

vihareyya vippamutto, etaṁ samaṇassa patirūpan”-ti..

 ... gotamo thero ....

dasakanipāto niṭṭhito.

tatruddānaṁ --

kāḷudāyī ca so thero, ekavihārī ca kappino.

cūḷapanthako kappo ca, upaseno ca gotamo.

sattime dasake therā, gāthāyo cettha sattatīti..

11. ekādasanipāto

1. saṁkiccattheragāthā

597.

“kiṁ tavattho vane tāta, ujjuhānova pāvuse.

verambhā ramaṇīyā te, paviveko hi jhāyinaṁ..

598.

“yathā abbhāni verambho, vāto nudati pāvuse.

saññā me abhikiranti, vivekapaṭisaññutā..

599.

“apaṇḍaro aṇḍasambhavo, sīvathikāya niketacāriko.

uppādayateva me satiṁ, sandehasmiṁ virāganissitaṁ..

600.

“yañca aññe na rakkhanti, yo ca aññe na rakkhati.

sa ve bhikkhu sukhaṁ seti, kāmesu anapekkhavā..

601.

“acchodikā puthusilā, gonaṅgulamigāyutā.

ambusevālasañchannā, te selā ramayanti maṁ..

602.

“vasitaṁ me araññesu, kandarāsu guhāsu ca.

senāsanesu pantesu, vāḷamiganisevite..

603.

“`ime haññantu vajjhantu, dukkhaṁ pappontu pāṇino'.

saṅkappaṁ nābhijānāmi, anariyaṁ dosasaṁhitaṁ..

604.

“pariciṇṇo mayā satthā, kataṁ buddhassa sāsanaṁ.

ohito garuko bhāro, bhavanetti samūhatā..

605.

“yassa catthāya {yassatthāya (sī0)} pabbajito, agārasmānagāriyaṁ.

so me attho anuppatto, sabbasaṁyojanakkhayo..

606.

“nābhinandāmi maraṇaṁ, nābhinandāmi jīvitaṁ.

kālañca paṭikaṅkhāmi, nibbisaṁ bhatako yathā..

607.

“nābhinandāmi maraṇaṁ, nābhinandāmi jīvitaṁ.

kālañca paṭikaṅkhāmi, sampajāno patissato” ti..

 ... saṁkicco thero ....

ekādasanipāto niṭṭhito.

tatruddānaṁ --

saṁkiccathero ekova, katakicco anāsavo.

ekādasanipātamhi, gāthā ekādaseva cāti..

12. dvādasakanipāto

1. sīlavattheragāthā

608.

“sīlamevidha sikkhetha, asmiṁ loke susikkhitaṁ.

sīlaṁ hi sabbasampattiṁ, upanāmeti sevitaṁ..

609.

“sīlaṁ rakkheyya medhāvī, patthayāno tayo sukhe.

pasaṁsaṁ vittilābhañca, pecca sagge pamodanaṁ {pecca sagge ca modanaṁ (sī0 pī0)}..

610.

“sīlavā hi bahū mitte, saññamenādhigacchati.

dussīlo pana mittehi, dhaṁsate pāpamācaraṁ..

611.

“avaṇṇañca akittiñca, dussīlo labhate naro.

vaṇṇaṁ kittiṁ pasaṁsañca, sadā labhati sīlavā..

612.

“ādi sīlaṁ patiṭṭhā ca, kalyāṇānañca mātukaṁ.

pamukhaṁ sabbadhammānaṁ, tasmā sīlaṁ visodhaye..

613.

“velā ca saṁvaraṁ sīlaṁ {saṁvaro sīlaṁ (sī0), saṁvarasīlaṁ (sī0 aṭṭha0)}, cittassa abhihāsanaṁ.

titthañca sabbabuddhānaṁ, tasmā sīlaṁ visodhaye..

614.

“sīlaṁ balaṁ appaṭimaṁ, sīlaṁ āvudhamuttamaṁ.

sīlamābharaṇaṁ seṭṭhaṁ, sīlaṁ kavacamabbhutaṁ..

615.

“sīlaṁ setu mahesakkho, sīlaṁ gandho anuttaro.

sīlaṁ vilepanaṁ seṭṭhaṁ, yena vāti disodisaṁ..

616.

“sīlaṁ sambalamevaggaṁ, sīlaṁ pātheyyamuttamaṁ.

sīlaṁ seṭṭho ativāho, yena yāti disodisaṁ..

617.

“idheva nindaṁ labhati, peccāpāye ca dummano.

sabbattha dummano bālo, sīlesu asamāhito..

618.

“idheva kittiṁ labhati, pecca sagge ca summano.

sabbattha sumano dhīro, sīlesu susamāhito..

619.

“sīlameva idha aggaṁ, paññavā pana uttamo.

manussesu ca devesu, sīlapaññāṇato jayan”-ti..

 ... sīlavo thero ....

2. sunītattheragāthā

620.

“nīce kulamhi jātohaṁ, daliddo appabhojano.

hīnakammaṁ {hīnaṁ kammaṁ (syā0)} mamaṁ āsi, ahosiṁ pupphachaḍḍako..

621.

“jigucchito manussānaṁ, paribhūto ca vambhito.

nīcaṁ manaṁ karitvāna, vandissaṁ bahukaṁ janaṁ..

622.

“athaddasāsiṁ sambuddhaṁ, bhikkhusaṅghapurakkhataṁ.

pavisantaṁ mahāvīraṁ, magadhānaṁ puruttamaṁ..

623.

“nikkhipitvāna byābhaṅgiṁ, vandituṁ upasaṅkamiṁ.

mameva anukampāya, aṭṭhāsi purisuttamo..

624.

“vanditvā satthuno pāde, ekamantaṁ ṭhito tadā.

pabbajjaṁ ahamāyāciṁ, sabbasattānamuttamaṁ..

625.

“tato kāruṇiko satthā, sabbalokānukampako.

`ehi bhikkhū'ti maṁ āha, sā me āsūpasampadā..

626.

“sohaṁ eko araññasmiṁ, viharanto atandito.

akāsiṁ satthuvacanaṁ, yathā maṁ ovadī jino..

627.

“rattiyā paṭhamaṁ yāmaṁ, pubbajātimanussariṁ.

rattiyā majjhimaṁ yāmaṁ, dibbacakkhuṁ visodhayiṁ {dibbacakkhu visodhitaṁ (ka0)}.

rattiyā pacchime yāme, tamokhandhaṁ padālayiṁ..

628.

“tato ratyā vivasāne, sūriyassuggamanaṁ pati.

indo brahmā ca āgantvā, maṁ namassiṁsu pañjalī..

629.

“`namo te purisājañña, namo te purisuttama.

yassa te āsavā khīṇā, dakkhiṇeyyosi mārisa'..

630.

“tato disvāna maṁ satthā, devasaṅghapurakkhataṁ.

sitaṁ pātukaritvāna, imamatthaṁ abhāsatha..

631.

{su0 ni0 660 suttanipātepi} “`tapena brahmacariyena, saṁyamena damena ca.

etena brāhmaṇo hoti, etaṁ brāhmaṇamuttama” 'nti..

 ... sunīto thero ....

dvādasakanipāto niṭṭhito.

tatruddānaṁ --

sīlavā ca sunīto ca, therā dve te mahiddhikā.

dvādasamhi nipātamhi, gāthāyo catuvīsatīti..

13. terasanipāto

1. soṇakoḷivisattheragāthā

632.

“yāhu raṭṭhe samukkaṭṭho, rañño aṅgassa paddhagū {patthagū (syā0), paṭṭhagū (ka0)}.

svājja dhammesu ukkaṭṭho, soṇo dukkhassa pāragū..

633.

“pañca chinde pañca jahe, pañca cuttari bhāvaye.

pañcasaṅgātigo bhikkhu, oghatiṇṇoti vuccati..

634.

“unnaḷassa pamattassa, bāhirāsassa {bāhirāsayassa (ka0)} bhikkhuno.

sīlaṁ samādhi paññā ca, pāripūriṁ na gacchati..

635.

“yañhi kiccaṁ apaviddhaṁ {tadapaviddhaṁ (sī0 syā0)}, akiccaṁ pana karīyati.

unnaḷānaṁ pamattānaṁ, tesaṁ vaḍḍhanti āsavā..

636.

“yesañca susamāraddhā, niccaṁ kāyagatā sati.

akiccaṁ te na sevanti, kicce sātaccakārino.

satānaṁ sampajānānaṁ, atthaṁ gacchanti āsavā..

637.

“ujumaggamhi akkhāte, gacchatha mā nivattatha.

attanā codayattānaṁ, nibbānamabhihāraye..

638.

“accāraddhamhi vīriyamhi, satthā loke anuttaro.

vīṇopamaṁ karitvā me, dhammaṁ desesi cakkhumā.

tassāhaṁ vacanaṁ sutvā, vihāsiṁ sāsane rato..

639.

“samathaṁ paṭipādesiṁ, uttamatthassa pattiyā.

tisso vijjā anuppattā, kataṁ buddhassa sāsanaṁ..

640.

“nekkhamme {nikkhame (ka0), nekkhammaṁ (mahāva0 244; a0 ni0 6.55)} adhimuttassa, pavivekañca cetaso.

abyāpajjhādhimuttassa {abyāpajjhādhimhattassa (ka0)}, upādānakkhayassa ca..

641.

“taṇhakkhayādhimuttassa, asammohañca cetaso.

disvā āyatanuppādaṁ, sammā cittaṁ vimuccati..

642.

“tassa sammā vimuttassa, santacittassa bhikkhuno.

katassa paṭicayo natthi, karaṇīyaṁ na vijjati..

643.

“selo yathā ekaghano {ekaghano (ka0)}, vātena na samīrati.

evaṁ rūpā rasā saddā, gandhā phassā ca kevalā..

644.

“iṭṭhā dhammā aniṭṭhā ca, nappavedhenti tādino.

ṭhitaṁ cittaṁ visaññuttaṁ, vayañcassānupassatī” ti..

 ... soṇo koḷiviso thero ....

terasanipāto niṭṭhito.

tatruddānaṁ --

soṇo koḷiviso thero, ekoyeva mahiddhiko.

terasamhi nipātamhi, gāthāyo cettha terasāti..

14. cuddasakanipāto

1. khadiravaniyarevatattheragāthā

645.

“yadā ahaṁ pabbajito, agārasmānagāriyaṁ.

nābhijānāmi saṅkappaṁ, anariyaṁ dosasaṁhitaṁ..

646.

“`ime haññantu vajjhantu, dukkhaṁ pappontu pāṇino'.

saṅkappaṁ nābhijānāmi, imasmiṁ dīghamantare..

647.

“mettañca abhijānāmi, appamāṇaṁ subhāvitaṁ.

anupubbaṁ paricitaṁ, yathā buddhena desitaṁ..

648.

“sabbamitto sabbasakho, sabbabhūtānukampako.

mettacittañca {mettaṁ cittaṁ (sī0 syā0)} bhāvemi, abyāpajjarato {abyāpajjharato (sī0 syā0)} sadā..

649.

“asaṁhīraṁ asaṁkuppaṁ, cittaṁ āmodayāmahaṁ.

brahmavihāraṁ bhāvemi, akāpurisasevitaṁ..

650.

“avitakkaṁ samāpanno, sammāsambuddhasāvako.

ariyena tuṇhībhāvena, upeto hoti tāvade..

651.

“yathāpi pabbato selo, acalo suppatiṭṭhito.

evaṁ mohakkhayā bhikkhu, pabbatova na vedhati..

652.

“anaṅgaṇassa posassa, niccaṁ sucigavesino.

vālaggamattaṁ pāpassa, abbhamattaṁva khāyati..

653.

“nagaraṁ yathā paccantaṁ, guttaṁ santarabāhiraṁ.

evaṁ gopetha attānaṁ, khaṇo vo mā upaccagā..

654.

“nābhinandāmi maraṇaṁ, nābhinandāmi jīvitaṁ.

kālañca paṭikaṅkhāmi, nibbisaṁ bhatako yathā..

655.

“nābhinandāmi maraṇaṁ ...pe0 ... sampajāno patissato..

656.

“pariciṇṇo mayā satthā, kataṁ buddhassa sāsanaṁ.

ohito garuko bhāro, bhavanetti samūhatā..

657.

“yassa catthāya pabbajito, agārasmānagāriyaṁ.

so me attho anuppatto, sabbasaṁyojanakkhayo..

658.

“sampādethappamādena, esā me anusāsanī.

handāhaṁ parinibbissaṁ, vippamuttomhi sabbadhī” ti..

 ... khadiravaniyarevato thero ....

2. godattattheragāthā

659.

“yathāpi bhaddo ājañño, dhure yutto dhurassaho {dhurāsaho (aṭṭha0)}.

mathito atibhārena, saṁyugaṁ nātivattati..

660.

“evaṁ paññāya ye tittā, samuddo vārinā yathā.

na pare atimaññanti, ariyadhammova pāṇinaṁ..

661.

“kāle kālavasaṁ pattā, bhavābhavavasaṁ gatā.

narā dukkhaṁ nigacchanti, tedha socanti māṇavā {mānavā (sī0)}..

662.

“unnatā sukhadhammena, dukkhadhammena conatā.

dvayena bālā haññanti, yathābhūtaṁ adassino..

663.

“ye ca dukkhe sukhasmiñca, majjhe sibbinimaccagū.

ṭhitā te indakhīlova, na te unnataonatā..

664.

“na heva lābhe nālābhe, na yase na ca kittiyā.

na nindāyaṁ pasaṁsāya, na te dukkhe sukhamhi..

665.

“sabbattha te na limpanti, udabinduva pokkhare.

sabbattha sukhitā dhīrā, sabbattha aparājitā..

666.

“dhammena ca alābho yo, yo ca lābho adhammiko.

alābho dhammiko seyyo, yaṁ ce lābho adhammiko..

667.

“yaso ca appabuddhīnaṁ, viññūnaṁ ayaso ca yo.

ayasova seyyo viññūnaṁ, na yaso appabuddhinaṁ..

668.

“dummedhehi pasaṁsā ca, viññūhi garahā ca yā.

garahāva seyyo viññūhi, yaṁ ce bālappasaṁsanā..

669.

“sukhañca kāmamayikaṁ, dukkhañca pavivekiyaṁ.

pavivekadukkhaṁ seyyo, yaṁ ce kāmamayaṁ sukhaṁ..

670.

“jīvitañca adhammena, dhammena maraṇañca yaṁ.

maraṇaṁ dhammikaṁ seyyo, yaṁ ce jīve adhammikaṁ..

671.

“kāmakopappahīnā ye, santacittā bhavābhave.

caranti loke asitā, natthi tesaṁ piyāpiyaṁ..

672.

“bhāvayitvāna bojjhaṅge, indriyāni balāni ca.

pappuyya paramaṁ santiṁ, parinibbantināsavā” ti..

 ... godatto thero ....

cuddasakanipāto niṭṭhito.

tatruddānaṁ --

revato ceva godatto, therā dve te mahiddhikā.

cuddasamhi nipātamhi, gāthāyo aṭṭhavīsatīti..

15. soḷasakanipāto

1. aññāsikoṇḍaññattheragāthā

673.

“esa bhiyyo pasīdāmi, sutvā dhammaṁ mahārasaṁ.

virāgo desito dhammo, anupādāya sabbaso..

674.

“bahūni loke citrāni, asmiṁ pathavimaṇḍale.

mathenti maññe saṅkappaṁ, subhaṁ rāgūpasaṁhitaṁ..

675.

“rajamuhatañca vātena, yathā meghopasammaye.

evaṁ sammanti saṅkappā, yadā paññāya passati..

676.

{dha0 pa0 277 dhammapade} “sabbe saṅkhārā aniccāti, yadā paññāya passati.

atha nibbindati dukkhe, esa maggo visuddhiyā..

677.

{dha0 pa0 278 dhammapade} “sabbe saṅkhārā dukkhāti, yadā paññāya passati

atha nibbindati dukkhe, esa maggo visuddhiyā..

678.

{dha0 pa0 279 dhammapade} “sabbe dhammā anattāti, yadā paññāya passati.

atha nibbindati dukkhe, esa maggo visuddhiyā..

679.

“buddhānubuddho yo thero, koṇḍañño tibbanikkamo.

pahīnajātimaraṇo, brahmacariyassa kevalī..

680.

“oghapāso daḷhakhilo {daḷho khilo (syā0 ka0)}, pabbato duppadālayo.

chetvā khilañca pāsañca, selaṁ bhetvāna {chetvāna (ka0)} dubbhidaṁ.

tiṇṇo pāraṅgato jhāyī, mutto so mārabandhanā..

681.

“uddhato capalo bhikkhu, mitte āgamma pāpake.

saṁsīdati mahoghasmiṁ, ūmiyā paṭikujjito..

682.

“anuddhato acapalo, nipako saṁvutindriyo.

kalyāṇamitto medhāvī, dukkhassantakaro siyā..

683.

“kālapabbaṅgasaṅkāso, kiso dhamanisanthato.

mattaññū annapānasmiṁ, adīnamanaso naro..

684.

“phuṭṭho ḍaṁsehi makasehi, araññasmiṁ brahāvane.

nāgo saṅgāmasīseva, sato tatrādhivāsaye..

685.

“nābhinandāmi maraṇaṁ ...pe0 ... nibbisaṁ bhatako yathā..

686.

“nābhinandāmi maraṇaṁ ...pe0 ... sampajānāe patissato..

687.

“pariciṇṇo mayā satthā ...pe0 ... bhavanetti samūhatā..

688.

“yassa catthāya pabbajito, agārasmānagāriyaṁ.

so me attho anuppatto, kiṁ me saddhivihārinā” ti..

 ... aññāsikoṇḍañño {aññākoṇḍañño (sī0 syā0)} thero ....

2. udāyittheragāthā

689.

{a0 ni0 6.43} “manussabhūtaṁ sambuddhaṁ, attadantaṁ samāhitaṁ.

iriyamānaṁ brahmapathe, cittassūpasame rataṁ..

690.

“yaṁ manussā namassanti, sabbadhammāna pāraguṁ.

devāpi taṁ namassanti, iti me arahato sutaṁ..

691.

“sabbasaṁyojanātītaṁ, vanā nibbanamāgataṁ.

kāmehi nekkhammarataṁ {nikkhammarataṁ (ka0)}, muttaṁ selāva kañcanaṁ..

692.

“sa ve accaruci nāgo, himavāvaññe siluccaye.

sabbesaṁ nāganāmānaṁ, saccanāmo anuttaro..

693.

“nāgaṁ vo kittayissāmi, na hi āguṁ karoti so.

soraccaṁ avihiṁsā ca, pādā nāgassa te duve..

694.

“sati ca sampajaññañca, caraṇā nāgassa tepare.

saddhāhattho mahānāgo, upekkhāsetadantavā..

695.

“sati gīvā siro paññā, vīmaṁsā dhammacintanā.

dhammakucchisamāvāso, viveko tassa vāladhi..

696.

“so jhāyī assāsarato, ajjhattaṁ susamāhito.

gacchaṁ samāhito nāgo, ṭhito nāgo samāhito..

697.

“sayaṁ samāhito nāgo, nisinnopi samāhito.

sabbattha saṁvuto nāgo, esā nāgassa sampadā..

698.

“bhuñjati anavajjāni, sāvajjāni na bhuñjati.

ghāsamacchādanaṁ laddhā, sannidhiṁ parivajjayaṁ..

699.

“saṁyojanaṁ aṇuṁ thūlaṁ, sabbaṁ chetvāna bandhanaṁ.

yena yeneva gacchati, anapakkhova gacchati..

700.

“yathāpi udake jātaṁ, puṇḍarīkaṁ pavaḍḍhati.

nopalippati toyena, sucigandhaṁ manoramaṁ..

701.

“tatheva ca loke jāto, buddho loke viharati.

nopalippati lokena, toyena padumaṁ yathā..

702.

“mahāgini pajjalito, anāhāropasammati.

aṅgāresu ca santesu, nibbutoti pavuccati..

703.

“atthassāyaṁ viññāpanī, upamā viññūhi desitā.

viññissanti mahānāgā, nāgaṁ nāgena desitaṁ..

704.

“vītarāgo vītadoso, vītamoho anāsavo.

sarīraṁ vijahaṁ nāgo, parinibbissatyanāsavo” ti..

 ... udāyī thero ....

soḷasakanipāto niṭṭhito.

tatruddānaṁ --

koṇḍañño ca udāyī ca, therā dve te mahiddhikā.

soḷasamhi nipātamhi, gāthāyo dve ca tiṁsa cāti..

16. vīsatinipāto

1. adhimuttattheragāthā

705.

“yaññatthaṁ vā dhanatthaṁ vā, ye hanāma mayaṁ pure.

avasesaṁ {avase taṁ (sī0 aṭṭha0 mūlapāṭho), avasesānaṁ (aṭṭha0?)} bhayaṁ hoti, vedhanti vilapanti ca..

706.

“tassa te natthi bhītattaṁ, bhiyyo vaṇṇo pasīdati.

kasmā na paridevesi, evarūpe mahabbhaye..

707.

“natthi cetasikaṁ dukkhaṁ, anapekkhassa gāmaṇi.

atikkantā bhayā sabbe, khīṇasaṁyojanassa ve..

708.

“khīṇāya bhavanettiyā, diṭṭhe dhamme yathātathe.

na bhayaṁ maraṇe hoti, bhāranikkhepane yathā..

709.

“suciṇṇaṁ brahmacariyaṁ me, maggo cāpi subhāvito.

maraṇe me bhayaṁ natthi, rogānamiva saṅkhaye..

710.

“suciṇṇaṁ brahmacariyaṁ me, maggo cāpi subhāvito.

nirassādā bhavā diṭṭhā, visaṁ pitvāva {pītvāva (sī0)} chaḍḍitaṁ..

711.

“pāragū anupādāno, katakicco anāsavo.

tuṭṭho āyukkhayā hoti, mutto āghātanā yathā..

712.

“uttamaṁ dhammataṁ patto, sabbaloke anatthiko.

ādittāva gharā mutto, maraṇasmiṁ na socati..

713.

“yadatthi saṅgataṁ kiñci, bhavo vā yattha labbhati.

sabbaṁ anissaraṁ etaṁ, iti vuttaṁ mahesinā..

714.

“yo taṁ tathā pajānāti, yathā buddhena desitaṁ.

na gaṇhāti bhavaṁ kiñci, sutattaṁva ayoguḷaṁ..

715.

“na me hoti `ahosi'nti, `bhavissa'nti na hoti me.

saṅkhārā vigamissanti, tattha kā paridevanā..

716.

“suddhaṁ dhammasamuppādaṁ, suddhaṁ saṅkhārasantatiṁ.

passantassa yathābhūtaṁ, na bhayaṁ hoti gāmaṇi..

717.

“tiṇakaṭṭhasamaṁ lokaṁ, yadā paññāya passati.

mamattaṁ so asaṁvindaṁ, `natthi me'ti na socati..

718.

“ukkaṇṭhāmi sarīrena, bhavenamhi anatthiko.

soyaṁ bhijjissati kāyo, añño ca na bhavissati..

719.

“yaṁ vo kiccaṁ sarīrena, taṁ karotha yadicchatha.

na me tappaccayā tattha, doso pemañca hehiti”..

720.

tassa taṁ vacanaṁ sutvā, abbhutaṁ lomahaṁsanaṁ.

satthāni nikkhipitvāna, māṇavā etadabravuṁ..

721.

“kiṁ bhadante karitvāna, ko vā ācariyo tava.

kassa sāsanamāgamma, labbhate taṁ asokatā”..

722.

“sabbaññū sabbadassāvī, jino ācariyo mama.

mahākāruṇiko satthā, sabbalokatikicchako..

723.

“tenāyaṁ desito dhammo, khayagāmī anuttaro.

tassa sāsanamāgamma, labbhate taṁ asokatā”..

724.

sutvāna corā isino subhāsitaṁ, nikkhippa satthāni ca āvudhāni ca.

tamhā ca kammā viramiṁsu eke, eke ca pabbajjamarocayiṁsu..

725.

te pabbajitvā sugatassa sāsane, bhāvetva bojjhaṅgabalāni paṇḍitā.

udaggacittā sumanā katindriyā, phusiṁsu nibbānapadaṁ asaṅkhatanti..

 ...adhimutto thero ....

2. pārāpariyattheragāthā

726.

“samaṇassa ahu cintā, pārāpariyassa bhikkhuno.

ekakassa nisinnassa, pavivittassa jhāyino..

727.

“kimānupubbaṁ puriso, kiṁ vataṁ kiṁ samācāraṁ.

attano kiccakārīssa, na ca kañci viheṭhaye..

728.

“indriyāni manussānaṁ, hitāya ahitāya ca.

arakkhitāni ahitāya, rakkhitāni hitāya ca..

729.

“indriyāneva sārakkhaṁ, indriyāni ca gopayaṁ.

attano kiccakārīssa, na ca kañci viheṭhaye..

730.

“cakkhundriyaṁ ce rūpesu, gacchantaṁ anivārayaṁ.

anādīnavadassāvī, so dukkhā na hi muccati..

731.

“sotindriyaṁ ce saddesu, gacchantaṁ anivārayaṁ.

anādīnavadassāvī, so dukkhā na hi muccati..

732.

“anissaraṇadassāvī, gandhe ce paṭisevati.

na so muccati dukkhamhā, gandhesu adhimucchito..

733.

“ambilaṁ madhuraggañca, tittakaggamanussaraṁ.

rasataṇhāya gadhito, hadayaṁ nāvabujjhati..

734.

“subhānyappaṭikūlāni, phoṭṭhabbāni anussaraṁ.

ratto rāgādhikaraṇaṁ, vividhaṁ vindate dukhaṁ..

735.

“manaṁ cetehi dhammehi, yo na sakkoti rakkhituṁ.

tato naṁ dukkhamanveti, sabbehetehi pañcahi..

736.

“pubbalohitasampuṇṇaṁ, bahussa kuṇapassa ca.

naravīrakataṁ vagguṁ, samuggamiva cittitaṁ..

737.

“kaṭukaṁ madhurassādaṁ, piyanibandhanaṁ dukhaṁ.

khuraṁva madhunā littaṁ, ullihaṁ nāvabujjhati..

738.

“itthirūpe itthisare, phoṭṭhabbepi ca itthiyā.

itthigandhesu sāratto, vividhaṁ vindate dukhaṁ..

739.

“itthisotāni sabbāni, sandanti pañca pañcasu.

tesamāvaraṇaṁ kātuṁ, yo sakkoti vīriyavā..

740.

“so atthavā so dhammaṭṭho, so dakkho so vicakkhaṇo.

kareyya ramamānopi, kiccaṁ dhammatthasaṁhitaṁ..

741.

“atho sīdati saññuttaṁ, vajje kiccaṁ niratthakaṁ.

`na taṁ kicca'nti maññitvā, appamatto vicakkhaṇo..

742.

“yañca atthena saññuttaṁ, yā ca dhammagatā rati.

taṁ samādāya vattetha, sā hi ve uttamā rati..

743.

“uccāvacehupāyehi, paresamabhijigīsati.

hantvā vadhitvā atha socayitvā, ālopati sāhasā yo paresaṁ..

744.

“tacchanto āṇiyā āṇiṁ, nihanti balavā yathā.

indriyānindriyeheva, nihanti kusalo tathā..

745.

“saddhaṁ vīriyaṁ samādhiñca, satipaññañca bhāvayaṁ.

pañca pañcahi hantvāna, anīgho yāti brāhmaṇo..

746.

“so atthavā so dhammaṭṭho, katvā vākyānusāsaniṁ.

sabbena sabbaṁ buddhassa, so naro sukhamedhatī” ti..

 ...pārāpariyo thero ....

3. telakānittheragāthā

747.

“cirarattaṁ vatātāpī, dhammaṁ anuvicintayaṁ.

samaṁ cittassa nālatthaṁ, pucchaṁ samaṇabrāhmaṇe..

748.

“`ko so pāraṅgato loke, ko patto amatogadhaṁ.

kassa dhammaṁ paṭicchāmi, paramatthavijānanaṁ'..

749.

“antovaṅkagato āsi, macchova ghasamāmisaṁ.

baddho mahindapāsena, vepacityasuro yathā..

750.

“añchāmi naṁ na muñcāmi, asmā sokapariddavā.

ko me bandhaṁ muñcaṁ loke, sambodhiṁ vedayissati..

751.

“samaṇaṁ brāhmaṇaṁ vā kaṁ, ādisantaṁ pabhaṅgunaṁ..

kassa dhammaṁ paṭicchāmi, jarāmaccupavāhanaṁ..

752.

“vicikicchākaṅkhāganthitaṁ, sārambhabalasaññutaṁ.

kodhappattamanatthaddhaṁ, abhijappappadāraṇaṁ..

753.

“taṇhādhanusamuṭṭhānaṁ, dve ca pannarasāyutaṁ {dvedhāpannarasāyutaṁ (?)}.

passa orasikaṁ bāḷhaṁ, bhetvāna yadi {yada (sī0 aṭṭha0) hadi (?) “hadaye” ti taṁsaṁvaṇṇanā} tiṭṭhati..

754.

“anudiṭṭhīnaṁ appahānaṁ, saṅkappaparatejitaṁ.

tena viddho pavedhāmi, pattaṁva māluteritaṁ..

755.

“ajjhattaṁ me samuṭṭhāya, khippaṁ paccati māmakaṁ.

chaphassāyatanī kāyo, yattha sarati sabbadā..

756.

“taṁ na passāmi tekicchaṁ, yo metaṁ sallamuddhare.

nānārajjena satthena {nāraggena na satthena (?)}, nāññena vicikicchitaṁ..

757.

“ko me asattho avaṇo, sallamabbhantarapassayaṁ.

ahiṁsaṁ sabbagattāni, sallaṁ me uddharissati..

758.

“dhammappati hi so seṭṭho, visadosappavāhako.

gambhīre patitassa me, thalaṁ pāṇiñca dassaye..

759.

“rahadehamasmi ogāḷho, ahāriyarajamattike.

māyāusūyasārambha, thinamiddhamapatthaṭe..

760.

“uddhaccameghathanitaṁ, saṁyojanavalāhakaṁ.

vāhā vahanti kuddiṭṭhiṁ {duddiṭṭhiṁ (sī0 dha0 pa0 339)}, saṅkappā rāganissitā..

761.

“savanti sabbadhi sotā, latā ubbhijja tiṭṭhati.

te sote ko nivāreyya, taṁ lataṁ ko hi checchati..

762.

“velaṁ karotha bhaddante, sotānaṁ sannivāraṇaṁ.

mā te manomayo soto, rukkhaṁva sahasā luve..

763.

“evaṁ me bhayajātassa, apārā pāramesato.

tāṇo paññāvudho satthā, isisaṅghanisevito..

764.

“sopāṇaṁ sugataṁ suddhaṁ, dhammasāramayaṁ daḷhaṁ.

pādāsi vuyhamānassa, `mā bhāyī'ti ca mabravi..

765.

“satipaṭṭhānapāsādaṁ, āruyha paccavekkhisaṁ.

yaṁ taṁ pubbe amaññissaṁ, sakkāyābhirataṁ pajaṁ..

766.

“yadā ca maggamaddakkhiṁ, nāvāya abhirūhanaṁ.

anadhiṭṭhāya attānaṁ, titthamaddakkhimuttamaṁ..

767.

“sallaṁ attasamuṭṭhānaṁ, bhavanettippabhāvitaṁ.

etesaṁ appavattāya {appavattiyā (?)}, desesi maggamuttamaṁ..

768.

“dīgharattānusayitaṁ, cirarattamadhiṭṭhitaṁ.

buddho mepānudī ganthaṁ, visadosappavāhano” ti..

 ...telakāni thero ....

4. raṭṭhapālattheragāthā

769.

{ma0 ni0 2.302} “passa cittakataṁ bimbaṁ, arukāyaṁ samussitaṁ.

āturaṁ bahusaṅkappaṁ, yassa natthi dhuvaṁ ṭhiti..

770.

“passa cittakataṁ rūpaṁ, maṇinā kuṇḍalena ca.

aṭṭhiṁ tacena onaddhaṁ, saha vatthehi sobhati..

771.

“alattakakatā pādā, mukhaṁ cuṇṇakamakkhitaṁ.

alaṁ bālassa mohāya, no ca pāragavesino..

772.

“aṭṭhapadakatā kesā, nettā añjanamakkhitā.

alaṁ bālassa mohāya, no ca pāragavesino..

773.

“añjanīva navā cittā, pūtikāyo alaṅkato.

alaṁ bālassa mohāya, no ca pāragavesino..

774.

“odahi migavo pāsaṁ, nāsadā vāguraṁ migo.

bhutvā nivāpaṁ gacchāma, kandante migabandhake..

775.

“chinno pāso migavassa, nāsadā vāguraṁ migo.

bhutvā nivāpaṁ gacchāma, socante migaluddake..

776.

“passāmi loke sadhane manusse, laddhāna vittaṁ na dadanti mohā.

luddhā dhanaṁ sannicayaṁ karonti, bhiyyova kāme abhipatthayanti..

777.

“rājā pasayhappathaviṁ vijetvā, sasāgarantaṁ mahimāvasanto.

oraṁ samuddassa atittarūpo, pāraṁ samuddassapi patthayetha..

778.

“rājā ca aññe ca bahū manussā, avītataṇhā maraṇaṁ upenti.

ūnāva hutvāna jahanti dehaṁ, kāmehi lokamhi na hatthi titti..

779.

“kandanti naṁ ñātī pakiriya kese, aho vatā no amarāti cāhu.

vatthena naṁ pārutaṁ nīharitvā, citaṁ samodhāya tato ḍahanti..

780.

“so ḍayhati sūlehi tujjamāno, ekena vatthena {etena gatthena (ka0)} pahāya bhoge.

na mīyamānassa bhavanti tāṇā, ñātī ca mittā atha vā sahāyā..

781.

“dāyādakā tassa dhanaṁ haranti, satto pana gacchati yena kammaṁ.

na mīyamānaṁ dhanamanveti {manviti (ka0)} kiñci, puttā ca dārā ca dhanañca raṭṭhaṁ..

782.

“na dīghamāyuṁ labhate dhanena, na cāpi vittena jaraṁ vihanti.

appappaṁ hidaṁ jīvitamāhu dhīrā, asassataṁ vippariṇāmadhammaṁ..

783.

“aḍḍhā daliddā ca phusanti phassaṁ, bālo ca dhīro ca tatheva phuṭṭho.

bālo hi bālyā vadhitova seti, dhīro ca no vedhati phassaphuṭṭho..

784.

“tasmā hi paññāva dhanena seyyā, yāya vosānamidhādhigacchati.

abyositattā hi bhavābhavesu, pāpāni kammāni karoti mohā..

785.

“upeti gabbhañca parañca lokaṁ, saṁsāramāpajja paramparāya.

tassappapañño abhisaddahanto, upeti gabbhañca parañca lokaṁ..

786.

“coro yathā sandhimukhe gahīto, sakammunā haññati pāpadhammo.

evaṁ pajā pecca paramhi loke, sakammunā haññati pāpadhammo..

787.

“kāmā hi citrā madhurā manoramā, virūparūpena mathenti cittaṁ.

ādīnavaṁ kāmaguṇesu disvā, tasmā ahaṁ pabbajitomhi rāja..

788.

“dumapphalānīva patanti māṇavā, daharā ca vuḍḍhā ca sarīrabhedā.

etampi disvā pabbajitomhi rāja, apaṇṇakaṁ sāmaññameva seyyo..

789.

“saddhāyāhaṁ pabbajito, upeto jinasāsane.

avajjhā mayhaṁ pabbajjā, anaṇo bhuñjāmi bhojanaṁ..

790.

“kāme ādittato disvā, jātarūpāni satthato.

gabbhavokkantito dukkhaṁ, nirayesu mahabbhayaṁ..

791.

“etamādīnavaṁ ñatvā, saṁvegaṁ alabhiṁ tadā.

sohaṁ viddho tadā santo, sampatto āsavakkhayaṁ..

792.

“pariciṇṇo mayā satthā, kataṁ buddhassa sāsanaṁ.

ohito garuko bhāro, bhavanetti samūhatā..

793.

“yassatthāya pabbajito, agārasmānagāriyaṁ.

so me attho anuppatto, sabbasaṁyojanakkhayo” ti..

 ... raṭṭhapālo thero ....

5. mālukyaputtattheragāthā

794.

{saṁ0 ni0 4.95} “rūpaṁ disvā sati muṭṭhā, piyaṁ nimittaṁ manasi karoto.

sārattacitto vedeti, tañca ajjhossa tiṭṭhati..

795.

“tassa vaḍḍhanti vedanā, anekā rūpasambhavā.

abhijjhā ca vihesā ca, cittamassūpahaññati.

evamācinato dukkhaṁ, ārā nibbāna {nibbānaṁ (sī0)} vuccati..

796.

“saddaṁ sutvā sati muṭṭhā, piyaṁ nimittaṁ manasi karoto.

sārattacitto vedeti, tañca ajjhossa tiṭṭhati..

797.

“tassa vaḍḍhanti vedanā, anekā saddasambhavā.

abhijjhā ca vihesā ca, cittamassūpahaññati.

evamācinato dukkhaṁ, ārā nibbāna vuccati..

798.

“gandhaṁ ghatvā sati muṭṭhā, piyaṁ nimittaṁ manasi karoto.

sārattacitto vedeti, tañca ajjhossa tiṭṭhati..

799.

“tassa vaḍḍhanti vedanā, anekā gandhasambhavā.

abhijjhā ca vihesā ca, cittamassūpahaññati.

evamācinato dukkhaṁ, ārā nibbāna vuccati..

800.

“rasaṁ bhotvā sati muṭṭhā, piyaṁ nimittaṁ manasi karoto.

sārattacitto vedeti, tañca ajjhossa tiṭṭhati..

801.

“tassa vaḍḍhanti vedanā, anekā rasasambhavā.

abhijjhā ca vihesā ca, cittamassūpahaññati.

evamācinato dukkhaṁ, ārā nibbāna vuccati..

802.

“phassaṁ phussa sati muṭṭhā, piyaṁ nimittaṁ manasi karoto.

sārattacitto vedeti, tañca ajjhossa tiṭṭhati..

803.

“tassa vaḍḍhanti vedanā, anekā phassasambhavā.

abhijjhā ca vihesā ca, cittamassūpahaññati.

evamācinato dukkhaṁ, ārā nibbāna vuccati..

804.

“dhammaṁ ñatvā sati muṭṭhā, piyaṁ nimittaṁ manasi karoto.

sārattacitto vedeti, tañca ajjhossa tiṭṭhati..

805.

“tassa vaḍḍhanti vedanā, anekā dhammasambhavā.

abhijjhā ca vihesā ca, cittamassūpahaññati.

evamācinato dukkhaṁ, ārā nibbāna vuccati..

806.

“na so rajjati rūpesu, rūpaṁ disvā patissato.

virattacitto vedeti, tañca nājjhossa tiṭṭhati..

807.

“yathāssa passato rūpaṁ, sevato cāpi vedanaṁ.

khīyati nopacīyati, evaṁ so caratī sato.

evaṁ apacinato dukkhaṁ, santike nibbāna vuccati..

808.

“na so rajjati saddesu, saddaṁ sutvā patissato.

virattacitto vedeti, tañca nājjhossa tiṭṭhati..

809.

“yathāssa suṇato saddaṁ, sevato cāpi vedanaṁ.

khīyati nopacīyati, evaṁ so caratī sato.

evaṁ apacinato dukkhaṁ, santike nibbāna vuccati..

810.

“na so rajjati gandhesu, gandhaṁ ghatvā patissato.

virattacitto vedeti, tañca nājjhossa tiṭṭhati..

811.

“yathāssa ghāyato gandhaṁ, sevato cāpi vedanaṁ.

khīyati nopacīyati, evaṁ so caratī sato.

evaṁ apacinato dukkhaṁ, santike nibbāna vuccati..

812.

“na so rajjati rasesu, rasaṁ bhotvā patissato.

virattacitto vedeti, tañca nājjhossa tiṭṭhati..

813.

“yathāssa sāyarato rasaṁ, sevato cāpi vedanaṁ.

khīyati nopacīyati, evaṁ so caratī sato.

evaṁ apacinato dukkhaṁ, santike nibbāna vuccati..

814.

“na so rajjati phassesu, phassaṁ phussa patissato.

virattacitto vedeti, tañca nājjhossa tiṭṭhati..

815.

“yathāssa phusato phassaṁ, sevato cāpi vedanaṁ.

khīyati nopacīyati, evaṁ so caratī sato.

evaṁ apacinato dukkhaṁ, santike nibbāna vuccati..

816.

“na so rajjati dhammesu, dhammaṁ ñatvā patissato.

virattacitto vedeti, tañca nājjhossa tiṭṭhati..

817.

“yathāssa vijānato dhammaṁ, sevato cāpi vedanaṁ.

khīyati nopacīyati, evaṁ so caratī sato.

evaṁ apacinato dukkhaṁ, santike nibbāna vuccati”..

 ... mālukyaputto thero ....

6. selattheragāthā

818.

“paripuṇṇakāyo suruci, sujāto cārudassano.

suvaṇṇavaṇṇosi bhagavā, susukkadāṭhosi vīriyavā {susukkadāṭho virīyavā (sī0)}..

819.

“narassa hi sujātassa, ye bhavanti viyañjanā.

sabbe te tava kāyasmiṁ, mahāpurisalakkhaṇā..

820.

“pasannanetto sumukho, brahā uju patāpavā.

majjhe samaṇasaṅghassa, ādiccova virocasi..

821.

“kalyāṇadassano bhikkhu, kañcanasannibhattaco.

kiṁ te samaṇabhāvena, evaṁ uttamavaṇṇino..

822.

“rājā arahasi bhavituṁ, cakkavattī rathesabho.

cāturanto vijitāvī, jambusaṇḍassa {jambumaṇḍassa (ka0)} issaro..

823.

“khattiyā bhogī rājāno {bhogā rājāno (sī0 ka0), bhojarājāno (syā0)}, anuyantā bhavanti te.

rājābhirājā {rājādhirājā (sī0 ka0)} manujindo, rajjaṁ kārehi gotama”..

824.

“rājāhamasmi sela, (selāti bhagavā) dhammarājā anuttaro.

dhammena cakkaṁ vattemi, cakkaṁ appaṭivattiyaṁ”..

825.

“sambuddho paṭijānāsi, (iti selo brāhmaṇo) dhammarājā anuttaro.

`dhammena cakkaṁ vattemi', iti bhāsatha gotama..

826.

“ko nu senāpati bhoto, sāvako satthuranvayo {anvayo (sī0)}.

ko tetamanuvatteti, dhammacakkaṁ pavattitaṁ”..

827.

“mayā pavattitaṁ cakkaṁ, (selāti bhagavā) dhammacakkaṁ anuttaraṁ.

sāriputto anuvatteti, anujāto tathāgataṁ..

828.

“abhiññeyyaṁ abhiññātaṁ, bhāvetabbañca bhāvitaṁ.

pahātabbaṁ pahīnaṁ me, tasmā buddhosmi brāhmaṇa..

829.

“vinayassu mayi kaṅkhaṁ, adhimuñcassu brāhmaṇa.

dullabhaṁ dassanaṁ hoti, sambuddhānaṁ abhiṇhaso..

830.

“yesaṁ ve dullabho loke, pātubhāvo abhiṇhaso.

sohaṁ brāhmaṇa buddhosmi, sallakatto {sallakanto (sī0)} anuttaro..

831.

“brahmabhūto atitulo, mārasenappamaddano.

sabbāmitte vase {vasī (syā0 ka0, ma0 ni0 2.399; su0 ni0 966)} katvā, modāmi akutobhayo”..

832.

“idaṁ bhonto nisāmetha, yathā bhāsati cakkhumā.

sallakatto mahāvīro, sīhova nadatī vane..

833.

“brahmabhūtaṁ atitulaṁ, mārasenappamaddanaṁ.

ko disvā nappasīdeyya, api kaṇhābhijātiko..

834.

“yo maṁ icchati anvetu, yo vā nicchati gacchatu.

idhāhaṁ pabbajissāmi, varapaññassa santike”..

835.

“etaṁ ce ruccati bhoto, sammāsambuddhasāsanaṁ.

mayampi pabbajissāma, varapaññassa santike..

836.

“brāhmaṇā tisatā ime, yācanti pañjalīkatā.

`brahmacariyaṁ carissāma, bhagavā tava santike” '..

837.

“svākhātaṁ brahmacariyaṁ, (selāti bhagavā) sandiṭṭhikamakālikaṁ.

yattha amoghā pabbajjā, appamattassa sikkhato”..

838.

“yaṁ taṁ saraṇamāgamha {saraṇamāgamma (sabbattha)}, ito aṭṭhame {aṭṭhami (syā0 ka0)} cakkhuma.

sattarattena bhagavā, dantāmha tava sāsane..

839.

“tuvaṁ buddho tuvaṁ satthā, tuvaṁ mārābhibhū muni.

tuvaṁ anusaye chetvā, tiṇṇo tāresimaṁ pajaṁ..

840.

“upadhī te samatikkantā, āsavā te padālitā.

sīhova anupādāno, pahīnabhayabheravo..

841.

“bhikkhavo tisatā ime, tiṭṭhanti pañjalīkatā.

pāde vīra pasārehi, nāgā vandantu satthuno” ti..

 ... selo thero ....

7. kāḷigodhāputtabhaddiyattheragāthā

842.

“yātaṁ me hatthigīvāya, sukhumā vatthā padhāritā.

sālīnaṁ odano bhutto, sucimaṁsūpasecano..

843.

“sojja bhaddo sātatiko, uñchāpattāgate rato.

jhāyati anupādāno, putto godhāya bhaddiyo..

844.

“paṁsukūlī sātatiko, uñchāpattāgate rato.

jhāyati anupādāno, putto godhāya bhaddiyo..

845.

“piṇḍapātī sātatiko ...pe0 .....

846.

“tecīvarī sātatiko ...pe0 .....

847.

“sapadānacārī sātatiko ...pe0 .....

848.

“ekāsanī sātatiko ...pe0 .....

849.

“pattapiṇḍī sātatiko ...pe0 .....

850.

“khalupacchābhattī sātatiko ...pe0 .....

851.

“āraññiko sātatiko ...pe0 .....

852.

“rukkhamūliko sātatiko ...pe0 .....

853.

“abbhokāsī sātatiko ...pe0 .....

854.

“sosāniko sātatiko ...pe0 .....

855.

“yathāsanthatiko sātatiko ...pe0 .....

856.

“nesajjiko sātatiko ...pe0 .....

857.

“appiccho sātatiko ...pe0 .....

858.

“santuṭṭho sātatiko ...pe0 .....

859.

“pavivitto sātatiko ...pe0 .....

860.

“asaṁsaṭṭho sātatiko ...pe0 .....

861.

“āraddhavīriyo sātatiko ...pe0 .....

862.

“hitvā satapalaṁ kaṁsaṁ, sovaṇṇaṁ satarājikaṁ.

aggahiṁ mattikāpattaṁ, idaṁ dutiyābhisecanaṁ..

863.

“ucce maṇḍalipākāre, daḷhamaṭṭālakoṭṭhake.

rakkhito khaggahatthehi, uttasaṁ vihariṁ pure..

864.

“sojja bhaddo anutrāsī, pahīnabhayabheravo.

jhāyati vanamogayha, putto godhāya bhaddiyo..

865.

“sīlakkhandhe patiṭṭhāya, satiṁ paññañca bhāvayaṁ.

pāpuṇiṁ anupubbena, sabbasaṁyojanakkhayan”-ti..

 ... bhaddiyo kāḷigodhāya putto thero ....

8. aṅgulimālattheragāthā

866.

“gacchaṁ vadesi samaṇa `ṭṭhitomhi', mamañca brūsi ṭhitamaṭṭhitoti.

pucchāmi taṁ samaṇa etamatthaṁ, `kathaṁ ṭhito tvaṁ ahamaṭṭhitomhi” '..

867.

“ṭhito ahaṁ aṅgulimāla sabbadā, sabbesu bhūtesu nidhāya daṇḍaṁ.

tuvañca pāṇesu asaññatosi, tasmā ṭhitohaṁ tuvamaṭṭhitosi”..

868.

“cirassaṁ vata me mahito mahesī, mahāvanaṁ samaṇo paccapādi {paccupādi (sabbattha)}.

sohaṁ cajissāmi sahassapāpaṁ, sutvāna gāthaṁ tava dhammayuttaṁ”..

869.

icceva coro asimāvudhañca, sobbhe papāte narake anvakāsi {akiri (ma0 ni0 2.349)}.

avandi coro sugatassa pāde, tattheva pabbajjamayāci buddhaṁ..

870.

buddho ca kho kāruṇiko mahesi, yo satthā lokassa sadevakassa.

`tamehi bhikkhū'ti tadā avoca, eseva tassa ahu bhikkhubhāvo..

871.

“yo ca pubbe pamajjitvā, pacchā so nappamajjati.

somaṁ lokaṁ pabhāseti, abbhā muttova candimā..

872.

“yassa pāpaṁ kataṁ kammaṁ, kusalena pidhīyati {pithīyati (sī0 syā0)}.

somaṁ lokaṁ pabhāseti, abbhā muttova candimā..

873.

“yo have daharo bhikkhu, yuñjati buddhasāsane.

somaṁ lokaṁ pabhāseti, abbhā muttova candimā..

874.

{disā hi (syā0 ka0, ma0 ni0 2.352)} “disāpi me dhammakathaṁ suṇantu, disāpi me yuñjantu buddhasāsane.

disāpi me te manuje bhajantu, ye dhammamevādapayanti santo..

875.

“disā hi me khantivādānaṁ, avirodhappasaṁsinaṁ.

suṇantu dhammaṁ kālena, tañca anuvidhīyantu..

876.

“na hi jātu so mamaṁ hiṁse, aññaṁ vā pana kiñcanaṁ {kañcinaṁ (sī0 syā0), kañcanaṁ (?)}.

pappuyya paramaṁ santiṁ, rakkheyya tasathāvare..

877.

{theragā0 19} “udakañhi nayanti nettikā, usukārā namayanti {damayanti (ka0)} tejanaṁ.

dāruṁ namayanti {damayanti (ka0)} tacchakā, attānaṁ damayanti paṇḍitā..

878.

“daṇḍeneke damayanti, aṅkusebhi kasāhi ca.

adaṇḍena asatthena, ahaṁ dantomhi tādinā..

879.

“`ahiṁsako'ti me nāmaṁ, hiṁsakassa pure sato.

ajjāhaṁ saccanāmomhi, na naṁ hiṁsāmi kiñcanaṁ {kañcinaṁ (sī0 syā0), kañcanaṁ (?)}..

880.

“coro ahaṁ pure āsiṁ, aṅgulimāloti vissuto.

vuyhamāno mahoghena, buddhaṁ saraṇamāgamaṁ..

881.

“lohitapāṇi pure āsiṁ, aṅgulimāloti vissuto.

saraṇagamanaṁ passa, bhavanetti samūhatā..

882.

“tādisaṁ kammaṁ katvāna, bahuṁ duggatigāminaṁ.

phuṭṭho kammavipākena, anaṇo bhuñjāmi bhojanaṁ..

883.

“pamādamanuyuñjanti, bālā dummedhino janā.

appamādañca medhāvī, dhanaṁ seṭṭhaṁva rakkhati..

884.

“mā pamādamanuyuñjetha, mā kāmaratisanthavaṁ {sandhavaṁ (ka0)}.

appamatto hi jhāyanto, pappoti paramaṁ sukhaṁ..

885.

“svāgataṁ nāpagataṁ, netaṁ dummantitaṁ mama.

savibhattesu dhammesu, yaṁ seṭṭhaṁ tadupāgamaṁ..

886.

“svāgataṁ nāpagataṁ, netaṁ dummantitaṁ mama.

tisso vijjā anuppattā, kataṁ buddhassa sāsanaṁ..

887.

“araññe rukkhamūle vā, pabbatesu guhāsu vā.

tattha tattheva aṭṭhāsiṁ, ubbiggamanaso tadā..

888.

“sukhaṁ sayāmi ṭhāyāmi, sukhaṁ kappemi jīvitaṁ.

ahatthapāso mārassa, aho satthānukampito..

889.

“brahmajacco pure āsiṁ, udicco ubhato ahu.

sojja putto sugatassa, dhammarājassa satthuno..

890.

“vītataṇho anādāno, guttadvāro susaṁvuto.

aghamūlaṁ vadhitvāna, patto me āsavakkhayo..

891.

“pariciṇṇo mayā satthā, kataṁ buddhassa sāsanaṁ.

ohito garuko bhāro, bhavanetti samūhatā” ti..

 ... aṅgulimālo thero ....

9. anuruddhattheragāthā

892.

“pahāya mātāpitaro, bhaginī ñātibhātaro.

pañca kāmaguṇe hitvā, anuruddhova jhāyatu..

893.

“sameto naccagītehi, sammatāḷappabodhano.

na tena suddhimajjhagaṁ {suddhamajjhagā (sī0 ka0), suddhimajjhagamā (syā0)}, mārassa visaye rato..

894.

“etañca samatikkamma, rato buddhassa sāsane.

sabboghaṁ samatikkamma, anuruddhova jhāyati..

895.

“rūpā saddā rasā gandhā, phoṭṭhabbā ca manoramā.

ete ca samatikkamma, anuruddhova jhāyati..

896.

“piṇḍapātapaṭikkanto, eko adutiyo muni.

esati paṁsukūlāni, anuruddho anāsavo..

897.

“vicinī aggahī dhovi, rajayī dhārayī muni.

paṁsukūlāni matimā, anuruddho anāsavo..

898.

“mahiccho ca asantuṭṭho, saṁsaṭṭho yo ca uddhato.

tassa dhammā ime honti, pāpakā saṁkilesikā..

899.

“sato ca hoti appiccho, santuṭṭho avighātavā.

pavivekarato vitto, niccamāraddhavīriyo..

900.

“tassa dhammā ime honti, kusalā bodhipakkhikā.

anāsavo ca so hoti, iti vuttaṁ mahesinā..

901.

“mama saṅkappamaññāya, satthā loke anuttaro.

manomayena kāyena, iddhiyā upasaṅkami..

902.

“yadā me ahu saṅkappo, tato uttari desayi.

nippapañcarato buddho, nippapañcamadesayi..

903.

“tassāhaṁ dhammamaññāya, vihāsiṁ sāsane rato.

tisso vijjā anuppattā, kataṁ buddhassa sāsanaṁ..

904.

“pañcapaññāsavassāni, yato nesajjiko ahaṁ.

pañcavīsativassāni, yato middhaṁ samūhataṁ..

905.

{dī0 ni0 2.222} “nāhu assāsapassāsā, ṭhitacittassa tādino.

anejo santimārabbha, cakkhumā parinibbuto..

906.

{dī0 ni0 2.222} “asallīnena cittena, vedanaṁ ajjhavāsayi.

pajjotasseva nibbānaṁ, vimokkho cetaso ahu..

907.

“ete pacchimakā dāni, munino phassapañcamā.

nāññe dhammā bhavissanti, sambuddhe parinibbute..

908.

“natthi dāni punāvāso, devakāyasmi jālini.

vikkhīṇo jātisaṁsāro, natthi dāni punabbhavo..

909.

“yassa muhuttena sahassadhā, loko saṁvidito sabrahmakappo.

vasī iddhiguṇe cutūpapāte, kāle passati devatā sa bhikkhu {sabhikkhuno (sī0 ka0)}..

910.

“annabhāro {annahāro (sī0)} pure āsiṁ, daliddo ghāsahārako.

samaṇaṁ paṭipādesiṁ, upariṭṭhaṁ yasassinaṁ..

911.

“somhi sakyakule jāto, anuruddhoti maṁ vidū.

upeto naccagītehi, sammatāḷappabodhano..

912.

“athaddasāsiṁ sambuddhaṁ, satthāraṁ akutobhayaṁ.

tasmiṁ cittaṁ pasādetvā, pabbajiṁ anagāriyaṁ..

913.

“pubbenivāsaṁ jānāmi, yattha me vusitaṁ pure.

tāvatiṁsesu devesu, aṭṭhāsiṁ sakkajātiyā {satajātiyā (sī0)}..

914.

“sattakkhattuṁ manussindo, ahaṁ rajjamakārayiṁ.

cāturanto vijitāvī, jambusaṇḍassa issaro.

adaṇḍena asatthena, dhammena anusāsayiṁ..

915.

“ito satta tato satta, saṁsārāni catuddasa.

nivāsamabhijānissaṁ, devaloke ṭhitā tadā..

916.

“pañcaṅgike samādhimhi, sante ekodibhāvite.

paṭippassaddhiladdhamhi, dibbacakkhu visujjhi me..

917.

“cutūpapātaṁ jānāmi, sattānaṁ āgatiṁ gatiṁ.

itthabhāvaññathābhāvaṁ, jhāne pañcaṅgike ṭhito..

918.

“pariciṇṇo mayā satthā ...pe0 ... bhavanetti samūhatā..

919.

“vajjīnaṁ veḷuvagāme, ahaṁ jīvitasaṅkhayā.

heṭṭhato veḷugumbasmiṁ, nibbāyissaṁ anāsavo” ti..

 ... anuruddho thero ....

10. pārāpariyattheragāthā

920.

samaṇassa ahu cintā, pupphitamhi mahāvane.

ekaggassa nisinnassa, pavivittassa jhāyino..

921.

“aññathā lokanāthamhi, tiṭṭhante purisuttame.

iriyaṁ āsi bhikkhūnaṁ, aññathā dāni dissati..

922.

“sītavātaparittānaṁ, hirikopīnachādanaṁ.

mattaṭṭhiyaṁ abhuñjiṁsu, santuṭṭhā itarītare..

923.

“paṇītaṁ yadi vā lūkhaṁ, appaṁ vā yadi vā bahuṁ.

yāpanatthaṁ abhuñjiṁsu, agiddhā nādhimucchitā..

924.

“jīvitānaṁ parikkhāre, bhesajje atha paccaye.

na bāḷhaṁ ussukā āsuṁ, yathā te āsavakkhaye..

925.

“araññe rukkhamūlesu, kandarāsu guhāsu ca.

vivekamanubrūhantā, vihaṁsu tapparāyanā..

926.

“nīcā niviṭṭhā subharā, mudū atthaddhamānasā.

abyāsekā amukharā, atthacintā vasānugā..

927.

“tato pāsādikaṁ āsi, gataṁ bhuttaṁ nisevitaṁ.

siniddhā teladhārāva, ahosi iriyāpatho..

928.

“sabbāsavaparikkhīṇā, mahājhāyī mahāhitā.

nibbutā dāni te therā, parittā dāni tādisā..

929.

“kusalānañca dhammānaṁ, paññāya ca parikkhayā.

sabbākāravarūpetaṁ, lujjate jinasāsanaṁ..

930.

“pāpakānañca dhammānaṁ, kilesānañca yo utu.

upaṭṭhitā vivekāya, ye ca saddhammasesakā..

931.

“te kilesā pavaḍḍhantā, āvisanti bahuṁ janaṁ.

kīḷanti maññe bālehi, ummattehiva rakkhasā..

932.

“kilesehābhibhūtā te, tena tena vidhāvitā.

narā kilesavatthūsu, sasaṅgāmeva ghosite..

933.

“pariccajitvā saddhammaṁ, aññamaññehi bhaṇḍare.

diṭṭhigatāni anventā, idaṁ seyyoti maññare..

934.

“dhanañca puttaṁ bhariyañca, chaḍḍayitvāna niggatā.

kaṭacchubhikkhahetūpi, akicchāni nisevare..

935.

“udarāvadehakaṁ bhutvā, sayantuttānaseyyakā.

kathaṁ vattenti {kathā vaḍḍhenti (sī0 ka0)} paṭibuddhā, yā kathā satthugarahitā..

936.

“sabbakārukasippāni, cittiṁ katvāna {cittīkatvāna (sī0), cittaṁ katvāna (syā0)} sikkhare.

avūpasantā ajjhattaṁ, sāmaññatthoti acchati {tiriñcati (?)}..

937.

“mattikaṁ telacuṇṇañca, udakāsanabhojanaṁ.

gihīnaṁ upanāmenti, ākaṅkhantā bahuttaraṁ..

938.

“dantaponaṁ kapitthañca, pupphaṁ khādaniyāni ca.

piṇḍapāte ca sampanne, ambe āmalakāni ca..

939.

“bhesajjesu yathā vejjā, kiccākicce yathā gihī.

gaṇikāva vibhūsāyaṁ, issare khattiyā yathā..

940.

“nekatikā vañcanikā, kūṭasakkhī apāṭukā.

bahūhi parikappehi, āmisaṁ paribhuñjare..

941.

“lesakappe pariyāye, parikappenudhāvitā.

jīvikatthā upāyena, saṅkaḍḍhanti bahuṁ dhanaṁ..

942.

“upaṭṭhāpenti parisaṁ, kammato no ca dhammato.

dhammaṁ paresaṁ desenti, lābhato no ca atthato..

943.

“saṅghalābhassa bhaṇḍanti, saṅghato paribāhirā.

paralābhopajīvantā, ahirīkā na lajjare..

944.

“nānuyuttā tathā eke, muṇḍā saṅghāṭipārutā.

sambhāvanaṁyevicchanti, lābhasakkāramucchitā..

945.

“evaṁ nānappayātamhi, na dāni sukaraṁ tathā.

aphusitaṁ vā phusituṁ, phusitaṁ vānurakkhituṁ..

946.

“yathā kaṇṭakaṭṭhānamhi, careyya anupāhano.

satiṁ upaṭṭhapetvāna, evaṁ gāme munī care..

947.

“saritvā pubbake yogī, tesaṁ vattamanussaraṁ.

kiñcāpi pacchimo kālo, phuseyya amataṁ padaṁ..

948.

“idaṁ vatvā sālavane, samaṇo bhāvitindriyo.

brāhmaṇo parinibbāyī, isi khīṇapunabbhavo” ti..

 ... pārāpariyo {pārāsariyo (syā0)} thero ....

vīsatinipāto niṭṭhito.

tatruddānaṁ --

adhimutto pārāpariyo, telakāni raṭṭhapālo.

mālukyaselo bhaddiyo, aṅguli dibbacakkhuko..

pārāpariyo dasete, vīsamhi parikittitā.

gāthāyo dve satā honti, pañcatālīsa {244 gāthāyoyeva dissanti} uttarinti..

17. tiṁsanipāto

1. phussattheragāthā

949.

pāsādike bahū disvā, bhāvitatte susaṁvute.

isi paṇḍarasagotto {paṇḍarassa gotto (sī0)}, apucchi phussasavhayaṁ..

950.

“kiṁchandā kimadhippāyā, kimākappā bhavissare.

anāgatamhi kālamhi, taṁ me akkhāhi pucchito”..

951.

“suṇohi vacanaṁ mayhaṁ, isipaṇḍarasavhaya.

sakkaccaṁ upadhārehi, ācikkhissāmyanāgataṁ..

952.

“kodhanā upanāhī ca, makkhī thambhī saṭhā bahū.

ussukī nānāvādā ca, bhavissanti anāgate..

953.

“aññātamānino dhamme, gambhīre tīragocarā.

lahukā agaru dhamme, aññamaññamagāravā..

954.

“bahū ādīnavā loke, uppajjissantyanāgate.

sudesitaṁ imaṁ dhammaṁ, kilesessanti {kilesissanti (sī0), kilisissanti (syā0 ka0)} dummatī..

955.

“guṇahīnāpi saṅghamhi, voharantā visāradā.

balavanto bhavissanti, mukharā assutāvino..

956.

“guṇavantopi saṅghamhi, voharantā yathātthato.

dubbalā te bhavissanti, hirīmanā anatthikā..

957.

“rajataṁ jātarūpañca, khettaṁ vatthumajeḷakaṁ.

dāsidāsañca dummedhā, sādiyissantyanāgate..

958.

“ujjhānasaññino bālā, sīlesu asamāhitā.

unnaḷā vicarissanti, kalahābhiratā magā..

959.

“uddhatā ca bhavissanti, nīlacīvarapārutā.

kuhā thaddhā lapā siṅgī, carissantyariyā viya..

960.

“telasaṇṭhehi kesehi, capalā añjanakkhikā.

rathiyāya gamissanti, dantavaṇṇikapārutā..

961.

“ajegucchaṁ vimuttehi, surattaṁ arahaddhajaṁ.

jigucchissanti kāsāvaṁ, odātesu samucchitā {odāte susamucchitā (sī0)}..

962.

“lābhakāmā bhavissanti, kusītā hīnavīriyā.

kicchantā vanapatthāni, gāmantesu vasissare..

963.

“ye ye lābhaṁ labhissanti, micchājīvaratā sadā.

te teva anusikkhantā, bhajissanti asaṁyatā..

964.

“ye ye alābhino lābhaṁ, na te pujjā bhavissare.

supesalepi te dhīre, sevissanti na te tadā..

965.

“milakkhurajanaṁ rattaṁ {pilakkharajanaṁ rattaṁ (?)}, garahantā sakaṁ dhajaṁ.

titthiyānaṁ dhajaṁ keci, dhārissantyavadātakaṁ..

966.

“agāravo ca kāsāve, tadā tesaṁ bhavissati.

paṭisaṅkhā ca kāsāve, bhikkhūnaṁ na bhavissati..

967.

“abhibhūtassa dukkhena, sallaviddhassa ruppato.

paṭisaṅkhā mahāghorā, nāgassāsi acintiyā..

968.

“chaddanto hi tadā disvā, surattaṁ arahaddhajaṁ.

tāvadeva bhaṇī gāthā, gajo atthopasaṁhitā”..

969.

{dha0 pa0 9; jā0 1.2.141; 1.16.122} “anikkasāvo kāsāvaṁ, yo vatthaṁ paridhassati {paridahissati (sī0 syā0)}.

apeto damasaccena, na so kāsāvamarahati..

970.

“yo ca vantakāsāvassa, sīlesu susamāhito.

upeto damasaccena, sa ve kāsāvamarahati..

971.

“vipannasīlo dummedho, pākaṭo kāmakāriyo.

vibbhantacitto nissukko, na so kāsāvamarahati..

972.

“yo ca sīlena sampanno, vītarāgo samāhito.

odātamanasaṅkappo, sa ve kāsāvamarahati..

973.

“uddhato unnaḷo bālo, sīlaṁ yassa na vijjati.

odātakaṁ arahati, kāsāvaṁ kiṁ karissati..

974.

“bhikkhū ca bhikkhuniyo ca, duṭṭhacittā anādarā.

tādīnaṁ mettacittānaṁ, niggaṇhissantyanāgate..

975.

“sikkhāpentāpi therehi, bālā cīvaradhāraṇaṁ.

na suṇissanti dummedhā, pākaṭā kāmakāriyā..

976.

“te tathā sikkhitā bālā, aññamaññaṁ agāravā.

nādiyissantupajjhāye, khaḷuṅko viya sārathiṁ..

977.

“evaṁ anāgataddhānaṁ, paṭipatti bhavissati.

bhikkhūnaṁ bhikkhunīnañca, patte kālamhi pacchime..

978.

“purā āgacchate etaṁ, anāgataṁ mahabbhayaṁ.

subbacā hotha sakhilā, aññamaññaṁ sagāravā..

979.

“mettacittā kāruṇikā, hotha sīlesu saṁvutā.

āraddhavīriyā pahitattā, niccaṁ daḷhaparakkamā..

980.

“pamādaṁ bhayato disvā, appamādañca khemato.

bhāvethaṭṭhaṅgikaṁ maggaṁ, phusantā amataṁ padan”-ti..

 ... phusso thero ....

2. sāriputtattheragāthā

981.

“yathācārī yathāsato satīmā, yatasaṅkappajjhāyi appamatto.

ajjhattarato samāhitatto, eko santusito tamāhu bhikkhuṁ..

982.

“allaṁ sukkhaṁ vā bhuñjanto, na bāḷhaṁ suhito siyā.

ūnūdaro mitāhāro, sato bhikkhu paribbaje..

983.

“cattāro pañca ālope, abhutvā udakaṁ pive.

alaṁ phāsuvihārāya, pahitattassa bhikkhuno..

984.

“kappiyaṁ taṁ ce chādeti, cīvaraṁ idamatthikaṁ {idamatthitaṁ (sī0)}.

alaṁ phāsuvihārāya, pahitattassa bhikkhuno..

985.

“pallaṅkena nisinnassa, jaṇṇuke nābhivassati.

alaṁ phāsuvihārāya, pahitattassa bhikkhuno..

986.

{saṁ0 ni0 4.253; itivu0 53} “yo sukhaṁ dukkhato adda, dukkhamaddakkhi sallato.

ubhayantarena {ubhayamantare (sī0)} nāhosi, kena lokasmi kiṁ siyā..

987.

“mā me kadāci pāpiccho, kusīto hīnavīriyo.

appassuto anādaro, kena lokasmi kiṁ siyā..

988.

“bahussuto ca medhāvī, sīlesu susamāhito.

cetosamathamanuyutto, api muddhani tiṭṭhatu..

989.

“yo papañcamanuyutto, papañcābhirato mago.

virādhayī so nibbānaṁ, yogakkhemaṁ anuttaraṁ..

990.

“yo ca papañcaṁ hitvāna, nippapañcapathe rato.

ārādhayī so nibbānaṁ, yogakkhemaṁ anuttaraṁ..

991.

{dha0 pa0 98} “gāme vā yadi vāraññe, ninne vā yadi vā thale.

yattha arahanto viharanti, taṁ bhūmirāmaṇeyyakaṁ..

992.

“ramaṇīyāni araññāni, yattha na ramatī jano.

vītarāgā ramissanti, na te kāmagavesino..

993.

{dha0 pa0 76} “nidhīnaṁva pavattāraṁ, yaṁ passe vajjadassinaṁ.

niggayhavādiṁ medhāviṁ, tādisaṁ paṇḍitaṁ bhaje.

tādisaṁ bhajamānassa, seyyo hoti na pāpiyo..

994.

{dha0 pa0 77} “ovadeyyānusāseyya, asabbhā ca nivāraye.

satañhi so piyo hoti, asataṁ hoti appiyo..

995.

“aññassa bhagavā buddho, dhammaṁ desesi cakkhumā.

dhamme desiyamānamhi, sotamodhesimatthiko.

taṁ me amoghaṁ savanaṁ, vimuttomhi anāsavo..

996.

“neva pubbenivāsāya, napi dibbassa cakkhuno.

cetopariyāya iddhiyā, cutiyā upapattiyā.

sotadhātuvisuddhiyā, paṇidhī me na vijjati {kathā0 378}..

997.

“rukkhamūlaṁva nissāya, muṇḍo saṅghāṭipāruto.

paññāya uttamo thero, upatissova {upatisso ca (sī0 ka0)} jhāyati..

998.

“avitakkaṁ samāpanno, sammāsambuddhasāvako.

ariyena tuṇhībhāvena, upeto hoti tāvade..

999.

{udā0 24} “yathāpi pabbato selo, acalo suppatiṭṭhito.

evaṁ mohakkhayā bhikkhu, pabbatova na vedhati..

1000.

“anaṅgaṇassa posassa, niccaṁ sucigavesino.

vālaggamattaṁ pāpassa, abbhamattaṁva khāyati..

1001.

“nābhinandāmi maraṇaṁ, nābhinandāmi jīvitaṁ.

nikkhipissaṁ imaṁ kāyaṁ, sampajāno patissato..

1002.

“nābhinandāmi maraṇaṁ, nābhinandāmi jīvitaṁ.

kālañca paṭikaṅkhāmi, nibbisaṁ bhatako yathā..

1003.

“ubhayena midaṁ maraṇameva, nāmaraṇaṁ pacchā vā pure vā.

paṭipajjatha mā vinassatha, khaṇo vo mā upaccagā..

1004.

“nagaraṁ yathā paccantaṁ, guttaṁ santarabāhiraṁ.

evaṁ gopetha attānaṁ, khaṇo vo mā upaccagā.

khaṇātītā hi socanti, nirayamhi samappitā..

1005.

“upasanto uparato, mantabhāṇī {mattabhāṇī (sī0)} anuddhato.

dhunāti pāpake dhamme, dumapattaṁva māluto..

1006.

“upasanto uparato, mantabhāṇī anuddhato.

appāsi {abbahi (syā0), abhāsi (?)} pāpake dhamme, dumapattaṁva māluto..

1007.

“upasanto anāyāso, vippasanno anāvilo.

kalyāṇasīlo medhāvī, dukkhassantakaro siyā..

1008.

“na vissase ekatiyesu evaṁ, agārisu pabbajitesu cāpi.

sādhūpi hutvā na asādhu honti, asādhu hutvā puna sādhu honti..

1009.

“kāmacchando ca byāpādo, thinamiddhañca bhikkhuno.

uddhaccaṁ vicikicchā ca, pañcete cittakelisā..

1010.

“yassa sakkariyamānassa, asakkārena cūbhayaṁ.

samādhi na vikampati, appamādavihārino..

1011.

“taṁ jhāyinaṁ sātatikaṁ, sukhumadiṭṭhivipassakaṁ.

upādānakkhayārāmaṁ, āhu sappuriso iti..

1012.

“mahāsamuddo pathavī, pabbato anilopi ca.

upamāya na yujjanti, satthu varavimuttiyā..

1013.

“cakkānuvattako thero, mahāñāṇī samāhito.

pathavāpaggisamāno, na rajjati na dussati..

1014.

“paññāpāramitaṁ patto, mahābuddhi mahāmati.

ajaḷo jaḷasamāno, sadā carati nibbuto..

1015.

“pariciṇṇo mayā satthā ...pe0 ... bhavanetti samūhatā..

1016.

“sampādethappamādena, esā me anusāsanī.

handāhaṁ parinibbissaṁ, vippamuttomhi sabbadhī” ti..

 ... sāriputto thero ....

3. ānandattheragāthā

1017.

“pisuṇena ca kodhanena ca, maccharinā ca vibhūtanandinā.

sakhitaṁ na kareyya paṇḍito, pāpo kāpurisena saṅgamo..

1018.

“saddhena ca pesalena ca, paññavatā bahussutena ca.

sakhitaṁ kareyya paṇḍito, bhaddo sappurisena saṅgamo..

1019.

“passa cittakataṁ bimbaṁ ...pe0 ... yassa natthi dhuvaṁ ṭhiti..

1020.

“passa cittakataṁ bimbaṁ ...pe0 ... vatthehi sobhati..

1021.

“alattakakatā ...pe0 ... no ca pāragavesino..

1022.

“aṭṭhapadakatā ...pe0 ... no ca pāragavesino..

1023.

“añjanīva navā ...pe0 ... no ca pāragavesino..

1024.

“bahussuto cittakathī, buddhassa paricārako.

pannabhāro visaññutto, seyyaṁ kappeti gotamo..

1025.

“khīṇāsavo visaññutto, saṅgātīto sunibbuto.

dhāreti antimaṁ dehaṁ, jātimaraṇapāragū..

1026.

“yasmiṁ patiṭṭhitā dhammā, buddhassādiccabandhuno.

nibbānagamane magge, soyaṁ tiṭṭhati gotamo..

1027.

“dvāsīti buddhato gaṇhiṁ, dve sahassāni bhikkhuto.

caturāsītisahassāni, ye me dhammā pavattino..

1028.

“appassutāyaṁ puriso, balibaddova jīrati.

maṁsāni tassa vaḍḍhanti, paññā tassa na vaḍḍhati..

1029.

“bahussuto appassutaṁ, yo sutenātimaññati.

andho padīpadhārova, tatheva paṭibhāti maṁ..

1030.

“bahussutaṁ upāseyya, sutañca na vināsaye.

taṁ mūlaṁ brahmacariyassa, tasmā dhammadharo siyā..

1031.

“pubbāparaññū atthaññū, niruttipadakovido.

suggahītañca gaṇhāti, atthañcopaparikkhati..

1032.

“khantyā chandikato {khantiyā chandito (?)} hoti, ussahitvā tuleti taṁ.

samaye so padahati, ajjhattaṁ susamāhito..

1033.

“bahussutaṁ dhammadharaṁ, sappaññaṁ buddhasāvakaṁ.

dhammaviññāṇamākaṅkhaṁ, taṁ bhajetha tathāvidhaṁ..

1034.

“bahussuto dhammadharo, kosārakkho mahesino.

cakkhu sabbassa lokassa, pūjanīyo bahussuto..

1035.

“dhammārāmo dhammarato, dhammaṁ anuvicintayaṁ.

dhammaṁ anussaraṁ bhikkhu, saddhammā na parihāyati..

1036.

“kāyamaccheragaruno {garuko (sī0)}, hiyyamāne {hiyyamāno (sī0)} anuṭṭhahe.

sarīrasukhagiddhassa, kuto samaṇaphāsutā..

1037.

“na pakkhanti disā sabbā, dhammā na paṭibhanti maṁ.

gate kalyāṇamittamhi, andhakāraṁva khāyati..

1038.

“abbhatītasahāyassa, atītagatasatthuno.

natthi etādisaṁ mittaṁ, yathā kāyagatā sati..

1039.

“ye purāṇā atītā te, navehi na sameti me.

svajja ekova jhāyāmi, vassupetova pakkhimā..

1040.

“dassanāya abhikkante, nānāverajjake bahū.

mā vārayittha sotāro, passantu samayo mamaṁ..

1041.

“dassanāya abhikkante, nānāverajjake puthu.

karoti satthā okāsaṁ, na nivāreti cakkhumā..

1042.

“paṇṇavīsativassāni, sekhabhūtassa me sato.

na kāmasaññā uppajji, passa dhammasudhammataṁ..

1043.

“paṇṇavīsativassāni, sekhabhūtassa me sato.

na dosasaññā uppajji, passa dhammasudhammataṁ..

1044.

“paṇṇavīsativassāni, bhagavantaṁ upaṭṭhahiṁ.

mettena kāyakammena, chāyāva anapāyinī {anupāyinī (syā0 ka0)}..

1045.

“paṇṇavīsativassāni, bhagavantaṁ upaṭṭhahiṁ.

mettena vacīkammena, chāyāva anapāyinī..

1046.

“paṇṇavīsativassāni, bhagavantaṁ upaṭṭhahiṁ.

mettena manokammena, chāyāva anapāyinī..

1047.

“buddhassa caṅkamantassa, piṭṭhito anucaṅkamiṁ.

dhamme desiyamānamhi, ñāṇaṁ me udapajjatha..

1048.

“ahaṁ sakaraṇīyomhi, sekho appattamānaso.

satthu ca parinibbānaṁ, yo amhaṁ anukampako..

1049.

“tadāsi yaṁ bhiṁsanakaṁ, tadāsi lomahaṁsanaṁ.

sabbākāravarūpete, sambuddhe parinibbute..

1050.

“bahussuto dhammadharo, kosārakkho mahesino.

cakkhu sabbassa lokassa, ānando parinibbuto..

1051.

“bahussuto dhammadharo, kosārakkho mahesino.

cakkhu sabbassa lokassa, andhakāre tamonudo..

1052.

“gatimanto satimanto, dhitimanto ca yo isi.

saddhammadhārako thero, ānando ratanākaro..

1053.

“pariciṇṇo mayā satthā, kataṁ buddhassa sāsanaṁ.

ohito garuko bhāro, natthi dāni punabbhavo” ti..

 ... ānando thero ....

tiṁsanipāto niṭṭhito.

tatruddānaṁ --

phussopatisso ānando, tayotime pakittitā.

gāthāyo tattha saṅkhātā, sataṁ pañca ca uttarīti.

18. cattālīsanipāto

1. mahākassapattheragāthā

1054.

“na gaṇena purakkhato care, vimano hoti samādhi dullabho.

nānājanasaṅgaho dukho, iti disvāna gaṇaṁ na rocaye..

1055.

“na kulāni upabbaje muni, vimano hoti samādhi dullabho.

so ussukko rasānugiddho, atthaṁ riñcati yo sukhāvaho..

1056.

“paṅkoti hi naṁ avedayuṁ, yāyaṁ vandanapūjanā kulesu.

sukhumaṁ salla durubbahaṁ, sakkāro kāpurisena dujjaho..

1057.

“senāsanamhā oruyha, nagaraṁ piṇḍāya pāvisiṁ.

bhuñjantaṁ purisaṁ kuṭṭhiṁ, sakkaccaṁ taṁ upaṭṭhahiṁ..

1058.

“so me {taṁ (sī0 ka0)} pakkena hatthena, ālopaṁ upanāmayi.

ālopaṁ pakkhipantassa, aṅguli cettha {pettha (sī0 ka0)} chijjatha..

1059.

“kuṭṭamūlañca {kuḍḍamūlañca (sī0 syā0)} nissāya, ālopaṁ taṁ abhuñjisaṁ.

bhuñjamāne vā bhutte vā, jegucchaṁ me na vijjati..

1060.

“uttiṭṭhapiṇḍo āhāro, pūtimuttañca osadhaṁ.

senāsanaṁ rukkhamūlaṁ, paṁsukūlañca cīvaraṁ.

yassete abhisambhutvā {abhibhuñjati (?)}, sa ve cātuddiso naro..

1061.

“yattha eke vihaññanti, āruhantā siluccayaṁ.

tassa buddhassa dāyādo, sampajāno patissato.

iddhibalenupatthaddho, kassapo abhirūhati..

1062.

“piṇḍapātapaṭikkanto, selamāruyha kassapo.

jhāyati anupādāno, pahīnabhayabheravo..

1063.

“piṇḍapātapaṭikkanto, selamāruyha kassapo.

jhāyati anupādāno, ḍayhamānesu nibbuto..

1064.

“piṇḍapātapaṭikkanto, selamāruyha kassapo.

jhāyati anupādāno, katakicco anāsavo..

1065.

“karerimālāvitatā, bhūmibhāgā manoramā.

kuñjarābhirudā rammā, te selā ramayanti maṁ..

1066.

“nīlabbhavaṇṇā rucirā, vārisītā sucindharā.

indagopakasañchannā, te selā ramayanti maṁ..

1067.

“nīlabbhakūṭasadisā, kūṭāgāravarūpamā.

vāraṇābhirudā rammā, te selā ramayanti maṁ..

1068.

“abhivuṭṭhā rammatalā, nagā isibhi sevitā.

abbhunnaditā sikhīhi, te selā ramayanti maṁ..

1069.

“alaṁ jhāyitukāmassa, pahitattassa me sato.

alaṁ me atthakāmassa {attakāmassa (?)}, pahitattassa bhikkhuno..

1070.

“alaṁ me phāsukāmassa, pahitattassa bhikkhuno.

alaṁ me yogakāmassa, pahitattassa tādino..

1071.

“umāpupphena samānā, gaganāvabbhachāditā.

nānādijagaṇākiṇṇā, te selā ramayanti maṁ..

1072.

“anākiṇṇā gahaṭṭhehi, migasaṅghanisevitā.

nānādijagaṇākiṇṇā, te selā ramayanti maṁ..

1073.

“acchodikā puthusilā, gonaṅgulamigāyutā.

ambusevālasañchannā, te selā ramayanti maṁ..

1074.

“na pañcaṅgikena turiyena, rati me hoti tādisī.

yathā ekaggacittassa, sammā dhammaṁ vipassato..

1075.

“kammaṁ bahukaṁ na kāraye, parivajjeyya janaṁ na uyyame.

ussukko so rasānugiddho, atthaṁ riñcati yo sukhāvaho..

1076.

“kammaṁ bahukaṁ na kāraye, parivajjeyya anattaneyyametaṁ.

kicchati kāyo kilamati, dukkhito so samathaṁ na vindati..

1077.

“oṭṭhappahatamattena, attānampi na passati.

patthaddhagīvo carati, ahaṁ seyyoti maññati..

1078.

“aseyyo seyyasamānaṁ, bālo maññati attānaṁ.

na taṁ viññū pasaṁsanti, patthaddhamānasaṁ naraṁ..

1079.

“yo ca seyyohamasmīti, nāhaṁ seyyoti vā pana.

hīno taṁsadiso {tīnohaṁ sadiso (syā0)} vāti, vidhāsu na vikampati..

1080.

“paññavantaṁ tathā tādiṁ, sīlesu susamāhitaṁ.

cetosamathamanuttaṁ, tañce viññū pasaṁsare..

1081.

“yassa sabrahmacārīsu, gāravo nūpalabbhati.

ārakā hoti saddhammā, nabhato puthavī yathā..

1082.

“yesañca hiri ottappaṁ, sadā sammā upaṭṭhitaṁ.

virūḷhabrahmacariyā te, tesaṁ khīṇā punabbhavā..

1083.

“uddhato capalo bhikkhu, paṁsukūlena pāruto.

kapīva sīhacammena, na so tenupasobhati..

1084.

“anuddhato acapalo, nipako saṁvutindriyo.

sobhati paṁsukūlena, sīhova girigabbhare..

1085.

“ete sambahulā devā, iddhimanto yasassino.

dasadevasahassāni, sabbe te brahmakāyikā..

1086.

“dhammasenāpatiṁ vīraṁ, mahājhāyiṁ samāhitaṁ.

sāriputtaṁ namassantā, tiṭṭhanti pañjalīkatā..

1087.

“`namo te purisājañña, namo te purisuttama.

yassa te nābhijānāma, yampi nissāya jhāyati {jhāyasi (ka0 aṭṭha0)}..

1088.

“`accheraṁ vata buddhānaṁ, gambhīro gocaro sako.

ye mayaṁ nābhijānāma, vālavedhisamāgatā'..

1089.

“taṁ tathā devakāyehi, pūjitaṁ pūjanārahaṁ.

sāriputtaṁ tadā disvā, kappinassa sitaṁ ahu..

1090.

“yāvatā buddhakhettamhi, ṭhapayitvā mahāmuniṁ.

dhutaguṇe visiṭṭhohaṁ, sadiso me na vijjati..

1091.

“pariciṇṇo mayā satthā, kataṁ buddhassa sāsanaṁ.

ohito garuko bhāro, natthi dāni punabbhavo..

1092.

“na cīvare na sayane, bhojane nupalimpati.

gotamo anappameyyo, muḷālapupphaṁ vimalaṁva.

ambunā nekkhammaninno, tibhavābhinissaṭo..

1093.

“satipaṭṭhānagīvo so, saddhāhattho mahāmuni.

paññāsīso mahāñāṇī, sadā carati nibbuto” ti..

 ... mahākassapo thero ....

cattālīsanipāto niṭṭhito.

tatruddānaṁ --

cattālīsanipātamhi, mahākassapasavhayo.

ekova thero gāthāyo, cattāsīla duvepi cāti..

19. paññāsanipāto

1. tālapuṭattheragāthā

1094.

“kadā nuhaṁ pabbatakandarāsu, ekākiyo addutiyo vihassaṁ.

aniccato sabbabhavaṁ vipassaṁ, taṁ me idaṁ taṁ nu kadā bhavissati..

1095.

“kadā nuhaṁ bhinnapaṭandharo muni, kāsāvavattho amamo nirāso.

rāgañca dosañca tatheva mohaṁ, hantvā sukhī pavanagato vihassaṁ..

1096.

“kadā aniccaṁ vadharoganīḷaṁ, kāyaṁ imaṁ maccujarāyupaddutaṁ.

vipassamāno vītabhayo vihassaṁ, eko vane taṁ nu kadā bhavissati..

1097.

“kadā nuhaṁ bhayajananiṁ dukhāvahaṁ, taṇhālataṁ bahuvidhānuvattaniṁ.

paññāmayaṁ tikhiṇamasiṁ gahetvā, chetvā vase tampi kadā bhavissati..

1098.

“kadā nu paññāmayamuggatejaṁ, satthaṁ isīnaṁ sahasādiyitvā.

māraṁ sasenaṁ sahasā bhañjissaṁ, sīhāsane taṁ nu kadā bhavissati..

1099.

“kadā nuhaṁ sabbhi samāgamesu, diṭṭho bhave dhammagarūhi tādibhi.

yāthāvadassīhi jitindriyehi, padhāniyo taṁ nu kadā bhavissati..

1100.

“kadā nu maṁ tandi khudā pipāsā, vātātapā kīṭasarīsapā vā.

na bādhayissanti na taṁ giribbaje, atthatthiyaṁ taṁ nu kadā bhavissati..

1101.

“kadā nu kho yaṁ viditaṁ mahesinā, cattāri saccāni sududdasāni.

samāhitatto satimā agacchaṁ, paññāya taṁ taṁ nu kadā bhavissati..

1102.

“kadā nu rūpe amite ca sadde, gandhe rase phusitabbe ca dhamme.

ādittatohaṁ samathehi yutto, paññāya dacchaṁ tadidaṁ kadā me..

1103.

“kadā nuhaṁ dubbacanena vutto, tatonimittaṁ vimano na hessaṁ.

atho pasatthopi tatonimittaṁ, tuṭṭho na hessaṁ tadidaṁ kadā me..

1104.

“kadā nu kaṭṭhe ca tiṇe latā ca, khandhe imehaṁ amite ca dhamme.

ajjhattikāneva ca bāhirāni ca, samaṁ tuleyyaṁ tadidaṁ kadā me..

1105.

“kadā nu maṁ pāvusakālamegho, navena toyena sacīvaraṁ vane.

isippayātamhi pathe vajantaṁ, ovassate taṁ nu kadā bhavissati..

1106.

“kadā mayūrassa sikhaṇḍino vane, dijassa sutvā girigabbhare rutaṁ.

paccuṭṭhahitvā amatassa pattiyā, saṁcintaye taṁ nu kadā bhavissati..

1107.

“kadā nu gaṅgaṁ yamunaṁ sarassatiṁ, pātālakhittaṁ vaḷavāmukhañca {balavāmukhañca (ka0)}.

asajjamāno patareyyamiddhiyā, vibhiṁsanaṁ taṁ nu kadā bhavissati..

1108.

“kadā nu nāgova asaṅgacārī, padālaye kāmaguṇesu chandaṁ.

nibbajjayaṁ sabbasubhaṁ nimittaṁ, jhāne yuto taṁ nu kadā bhavissati..

1109.

“kadā iṇaṭṭova daliddako {daḷiddako (sī0)} nidhiṁ, ārādhayitvā dhanikehi pīḷito.

tuṭṭho bhavissaṁ adhigamma sāsanaṁ, mahesino taṁ nu kadā bhavissati..

1110.

“bahūni vassāni tayāmhi yācito, `agāravāsena alaṁ nu te idaṁ'.

taṁ dāni maṁ pabbajitaṁ samānaṁ, kiṁkāraṇā citta tuvaṁ na yuñjasi..

1111.

“nanu ahaṁ citta tayāmhi yācito, `giribbaje citrachadā vihaṅgamā'.

mahindaghosatthanitābhigajjino, te taṁ ramessanti vanamhi jhāyinaṁ..

1112.

“kulamhi mitte ca piye ca ñātake, khiḍḍāratiṁ kāmaguṇañca loke.

sabbaṁ pahāya imamajjhupāgato, athopi tvaṁ citta na mayha tussasi..

1113.

“mameva etaṁ na hi tvaṁ paresaṁ, sannāhakāle paridevitena kiṁ.

sabbaṁ idaṁ calamiti pekkhamāno, abhinikkhamiṁ amatapadaṁ jigīsaṁ..

1114.

“suyuttavādī dvipadānamuttamo, mahābhisakko naradammasārathi {sārathī (sī0)}.

`cittaṁ calaṁ makkaṭasannibhaṁ iti, avītarāgena sudunnivārayaṁ'..

1115.

“kāmā hi citrā madhurā manoramā, aviddasū yattha sitā puthujjanā.

te dukkhamicchanti punabbhavesino, cittena nītā niraye nirākatā..

1116.

“`mayūrakoñcābhirutamhi kānane, dīpīhi byagghehi purakkhato vasaṁ.

kāye apekkhaṁ jaha mā virādhaya', itissu maṁ citta pure niyuñjasi..

1117.

“`bhāvehi jhānāni ca indriyāni ca, balāni bojjhaṅgasamādhibhāvanā.

tisso ca vijjā phusa buddhasāsane', itissu maṁ citta pure niyuñjasi..

1118.

“`bhāvehi maggaṁ amatassa pattiyā, niyyānikaṁ sabbadukhakkhayogadhaṁ.

aṭṭhaṅgikaṁ sabbakilesasodhanaṁ', itissu maṁ citta pure niyuñjasi..

1119.

“`dukkhanti khandhe paṭipassa yoniso, yato ca dukkhaṁ samudeti taṁ jaha.

idheva dukkhassa karohi antaṁ', itissu maṁ citta pure niyuñjasi..

1120.

“`aniccaṁ dukkhanti vipassa yoniso, suññaṁ anattāti aghaṁ vadhanti ca.

manovicāre uparundha cetaso', itissu maṁ citta pure niyuñjasi..

1121.

“`muṇḍo virūpo abhisāpamāgato, kapālahatthova kulesu bhikkhasu.

yuñjassu satthuvacane mahesino', itissu maṁ citta pure niyuñjasi..

1122.

“`susaṁvutatto visikhantare caraṁ, kulesu kāmesu asaṅgamānaso.

cando yathā dosinapuṇṇamāsiyā', itissu maṁ citta pure niyuñjasi..

1123.

“`āraññiko hohi ca piṇḍapātiko, sosāniko hohi ca paṁsukūliko.

nesajjiko hohi sadā dhute rato', itissu maṁ citta pure niyuñjasi..

1124.

“ropetva rukkhāni yathā phalesī, mūle taruṁ chettu tameva icchasi.

tathūpamaṁ cittamidaṁ karosi, yaṁ maṁ aniccamhi cale niyuñjasi..

1125.

“arūpa dūraṅgama ekacāri, na te karissaṁ vacanaṁ idānihaṁ.

dukkhā hi kāmā kaṭukā mahabbhayā, nibbānamevābhimano carissaṁ..

1126.

“nāhaṁ alakkhyā ahirikkatāya vā, na cittahetū na ca dūrakantanā.

ājīvahetū ca ahaṁ na nikkhamiṁ, kato ca te citta paṭissavo mayā..

1127.

“`appicchatā sappurisehi vaṇṇitā, makkhappahānaṁ vūpasamo dukhassa'.

itissu maṁ citta tadā niyuñjasi, idāni tvaṁ gacchasi pubbaciṇṇaṁ..

1128.

“taṇhā avijjā ca piyāpiyañca, subhāni rūpāni sukhā ca vedanā.

manāpiyā kāmaguṇā ca vantā, vante ahaṁ āvamituṁ na ussahe..

1129.

“sabbattha te citta vaco kataṁ mayā, bahūsu jātīsu na mesi kopito.

ajjhattasambhavo kataññutāya te, dukkhe ciraṁ saṁsaritaṁ tayā kate..

1130.

“tvaññeva no citta karosi brāhmaṇo {brāhmaṇe (sī0), brāhmaṇaṁ (?) bhāvalopa-tappadhānatā gahetabbā}, tvaṁ khattiyo rājadasī {rājadisī (syā0 ka0)} karosi.

vessā ca suddā ca bhavāma ekadā, devattanaṁ vāpi taveva vāhasā..

1131.

“taveva hetū asurā bhavāmase, tvaṁmūlakaṁ nerayikā bhavāmase.

atho tiracchānagatāpi ekadā, petattanaṁ vāpi taveva vāhasā..

1132.

“nanu dubbhissasi maṁ punappunaṁ, muhuṁ muhuṁ cāraṇikaṁva dassayaṁ.

ummattakeneva mayā palobhasi, kiñcāpi te citta virādhitaṁ mayā..

1133.

“idaṁ pure cittamacāri cārikaṁ, yenicchakaṁ yatthakāmaṁ yathāsukhaṁ.

tadajjahaṁ niggahessāmi yoniso, hatthippabhinnaṁ viya aṅkusaggaho..

1134.

“satthā ca me lokamimaṁ adhiṭṭhahi,aniccato addhuvato asārato.

pakkhanda maṁ citta jinassa sāsane, tārehi oghā mahatā suduttarā..

1135.

“na te idaṁ citta yathā purāṇakaṁ, nāhaṁ alaṁ tuyha vase nivattituṁ {vasena vattituṁ (?)}.

mahesino pabbajitomhi sāsane, na mādisā honti vināsadhārino..

1136.

“nagā samuddā saritā vasundharā, disā catasso vidisā adho divā.

sabbe aniccā tibhavā upaddutā, kuhiṁ gato citta sukhaṁ ramissasi..

1137.

“dhitipparaṁ kiṁ mama citta kāhisi, na te alaṁ citta vasānuvattako.

na jātu bhastaṁ ubhatomukhaṁ chupe, dhiratthu pūraṁ nava sotasandaniṁ..

1138.

“varāhaeṇeyyavigāḷhasevite, pabbhārakuṭṭe pakateva sundare.

navambunā pāvusasitthakānane, tahiṁ guhāgehagato ramissasi..

1139.

“sunīlagīvā susikhā supekhunā, sucittapattacchadanā vihaṅgamā.

sumañjughosatthanitābhigajjino, te taṁ ramessanti vanamhi jhāyinaṁ..

1140.

“vuṭṭhamhi deve caturaṅgule tiṇe, saṁpupphite meghanibhamhi kānane.

nagantare viṭapisamo sayissaṁ, taṁ me mudū hehiti tūlasannibhaṁ..

1141.

“tathā tu kassāmi yathāpi issaro, yaṁ labbhati tenapi hotu me alaṁ.

na tāhaṁ kassāmi yathā atandito, biḷārabhastaṁva yathā sumadditaṁ..

1142.

“tathā tu kassāmi yathāpi issaro, yaṁ labbhati tenapi hotu me alaṁ.

vīriyena taṁ mayha vasānayissaṁ, gajaṁva mattaṁ kusalaṅkusaggaho..

1143.

“tayā sudantena avaṭṭhitena hi, hayena yoggācariyova ujjunā.

pahomi maggaṁ paṭipajjituṁ sivaṁ, cittānurakkhīhi sadā nisevitaṁ..

1144.

“ārammaṇe taṁ balasā nibandhisaṁ, nāgaṁva thambhamhi daḷhāya rajjuyā.

taṁ me suguttaṁ satiyā subhāvitaṁ, anissitaṁ sabbabhavesu hehisi..

1145.

“paññāya chetvā vipathānusārinaṁ, yogena niggayha pathe nivesiya.

disvā samudayaṁ vibhavañca sambhavaṁ, dāyādako hehisi aggavādino..

1146.

“catubbipallāsavasaṁ adhiṭṭhitaṁ, gāmaṇḍalaṁva parinesi citta maṁ.

nanu {nūna (sī0)} saṁyojanabandhanacchidaṁ, saṁsevase kāruṇikaṁ mahāmuniṁ..

1147.

“migo yathā seri sucittakānane, rammaṁ giriṁ pāvusaabbhamāliniṁ {māliṁ (?)}.

anākule tattha nage ramissaṁ {ramissasi (syā0 ka0)}, asaṁsayaṁ citta parā bhavissasi..

1148.

“ye tuyha chandena vasena vattino, narā ca nārī ca anubhonti yaṁ sukhaṁ.

aviddasū māravasānuvattino, bhavābhinandī tava citta sāvakā” ti..

 ... tālapuṭo thero ....

paññāsanipāto niṭṭhito.

tatruddānaṁ --

paññāsamhi nipātamhi, eko tālapuṭo suci.

gāthāyo tattha paññāsa, puna pañca ca uttarīti..

20. saṭṭhinipāto

1. mahāmoggallānattheragāthā

1149.

“āraññikā piṇḍapātikā, uñchāpattāgate ratā.

dālemu maccuno senaṁ, ajjhattaṁ susamāhitā..

1150.

“āraññikā piṇḍapātikā, uñchāpattāgate ratā.

dhunāma maccuno senaṁ, naḷāgāraṁva kuñjaro..

1151.

“rukkhamūlikā sātatikā, uñchāpattāgate ratā.

dālemu maccuno senaṁ, ajjhattaṁ susamāhitā..

1152.

“rukkhamūlikā sātatikā, uñchāpattāgate ratā.

dhunāma maccuno senaṁ, naḷāgāraṁva kuñjaro..

1153.

“aṭṭhikaṅkalakuṭike, maṁsanhārupasibbite.

dhiratthu pure duggandhe, paragatte mamāyase..

1154.

“gūthabhaste taconaddhe, uragaṇḍipisācini.

nava sotāni te kāye, yāni sandanti sabbadā..

1155.

“tava sarīraṁ navasotaṁ, duggandhakaraṁ paribandhaṁ.

bhikkhu parivajjayate taṁ, mīḷhaṁ ca yathā sucikāmo..

1156.

“evañce taṁ jano jaññā, yathā jānāmi taṁ ahaṁ.

ārakā parivajjeyya, gūthaṭṭhānaṁva pāvuse”..

1157.

“evametaṁ mahāvīra, yathā samaṇa bhāsasi.

ettha ceke visīdanti, paṅkamhiva jaraggavo..

1158.

“ākāsamhi haliddiyā, yo maññetha rajetave.

aññena vāpi raṅgena, vighātudayameva taṁ..

1159.

“tadākāsasamaṁ cittaṁ, ajjhattaṁ susamāhitaṁ.

mā pāpacitte āsādi, aggikhandhaṁva pakkhimā..

1160.

“passa cittakataṁ bimbaṁ, arukāyaṁ samussitaṁ.

āturaṁ bahusaṅkappaṁ, yassa natthi dhuvaṁ ṭhiti..

1161.

“passa cittakataṁ rūpaṁ, maṇinā kuṇḍalena ca.

aṭṭhiṁ tacena onaddhaṁ, saha vatthehi sobhati..

1162.

“alattakakatā pādā, mukhaṁ cuṇṇakamakkhitaṁ.

alaṁ bālassa mohāya, no ca pāragavesino..

1163.

“aṭṭhapadakatā kesā, nettā añjanamakkhitā.

alaṁ bālassa mohāya, no ca pāragavesino..

1164.

“añjanīva navā cittā, pūtikāyo alaṅkato.

alaṁ bālassa mohāya, no ca pāragavesino..

1165.

“odahi migavo pāsaṁ, nāsadā vāguraṁ migo.

bhutvā nivāpaṁ gacchāma, kaddante migabandhake..

1166.

“chinno pāso migavassa, nāsadā vāguraṁ migo.

bhutvā nivāpaṁ gacchāma, socante migaluddake..

1167.

“tadāsi yaṁ bhiṁsanakaṁ, tadāsi lomahaṁsanaṁ.

anekākārasampanne, sāriputtamhi nibbute..

1168.

{dī0 ni0 2.221, 272; saṁ0 ni0 1.186; 2.143; apa0 thera 1.2.115; jā0 1.1.95} “aniccā vata saṅkhārā uppādavaya dhammino..

upajjitvā nirujjhanti, tesaṁ vūpasamo sukho..

1169.

“sukhumaṁ te paṭivijjhanti, vālaggaṁ usunā yathā.

ye pañcakkhandhe passanti, parato no ca attato..

1170.

“ye ca passanti saṅkhāre, parato no ca attato.

paccabyādhiṁsu nipuṇaṁ, vālaggaṁ usunā yathā..

1171.

{saṁ0 ni0 1.21, 97} “sattiyā viya omaṭṭho, ḍayhamānova matthake.

kāmarāgappahānāya, sato bhikkhu paribbaje..

1172.

{saṁ0 ni0 1.21, 97}“sattiyā viya omaṭṭho, ḍayhamānova matthake.

bhavarāgappahānāya, sato bhikkhu paribbaje”..

1173.

“codito bhāvitattena, sarīrantimadhārinā.

migāramātupāsādaṁ, pādaṅguṭṭhena kampayiṁ..

1174.

“nayidaṁ sithilamārabbha, nayidaṁ appena thāmasā.

nibbānamadhigantabbaṁ, sabbagantha-pamocanaṁ..

1175.

“ayañca daharo bhikkhu, ayamuttamaporiso.

dhāreti antimaṁ dehaṁ, jetvā māraṁ savāhiniṁ {savāhanaṁ (ka0)}..

1176.

“vivaramanupabhanti vijjutā, vebhārassa ca paṇḍavassa ca.

nagavivaragato jhāyati, putto appaṭimassa tādino..

1177.

“upasanto uparato, pantasenāsano muni.

dāyādo buddhaseṭṭhassa, brahmunā abhivandito..

1178.

“upasantaṁ uparataṁ, pantasenāsanaṁ muniṁ.

dāyādaṁ buddhaseṭṭhassa, vanda brāhmaṇa kassapaṁ..

1179.

“yo ca jātisataṁ gacche, sabbā brāhmaṇajātiyo.

sottiyo vedasampanno, manussesu punappunaṁ..

1180.

“ajjhāyakopi ce assa, tiṇṇaṁ vedāna pāragū.

etassa vandanāyetaṁ, kalaṁ nāgghati soḷasiṁ..

1181.

“yo so aṭṭha vimokkhāni, purebhattaṁ aphassayi {apassayi (sī0 ka0), aphussayi (syā0)}.

anulomaṁ paṭilomaṁ, tato piṇḍāya gacchati..

1182.

“tādisaṁ bhikkhuṁ māsādi {mā hani (sī0)}, māttānaṁ khaṇi brāhmaṇa.

abhippasādehi manaṁ, arahantamhi tādine.

khippaṁ pañjaliko vanda, mā te vijaṭi matthakaṁ..

1183.

“neso passati saddhammaṁ, saṁsārena purakkhato.

adhogamaṁ jimhapathaṁ, kummaggamanudhāvati..

1184.

“kimīva mīḷhasallitto, saṅkhāre adhimucchito.

pagāḷho lābhasakkāre, tuccho gacchati poṭṭhilo..

1185.

“imañca passa āyantaṁ, sāriputtaṁ sudassanaṁ.

vimuttaṁ ubhatobhāge, ajjhattaṁ susamāhitaṁ..

1186.

“visallaṁ khīṇasaṁyogaṁ, tevijjaṁ maccuhāyinaṁ.

dakkhiṇeyyaṁ manussānaṁ, puññakkhettaṁ anuttaraṁ..

1187.

“ete sambahulā devā, iddhimanto yasassino.

dasa devasahassāni, sabbe brahmapurohitā.

moggallānaṁ namassantā, tiṭṭhanti pañjalīkatā..

1188.

“`namo te purisājañña, namo te purisuttama.

yassa te āsavā khīṇā, dakkhiṇeyyosi mārisa'..

1189.

“pūjito naradevena, uppanno maraṇābhibhū.

puṇḍarīkaṁva toyena, saṅkhārenupalippati..

1190.

“yassa muhuttena sahassadhā loko, saṁvidito sabrahmakappo vasi.

iddhiguṇe cutupapāte kāle, passati devatā sa bhikkhu..

1191.

“sāriputtova paññāya, sīlena upasamena ca.

yopi pāraṅgato bhikkhu, etāvaparamo siyā..

1192.

“koṭisatasahassassa, attabhāvaṁ khaṇena nimmine.

ahaṁ vikubbanāsu kusalo, vasībhūtomhi iddhiyā..

1193.

“samādhivijjāvasipāramīgato, moggallānagotto asitassa sāsane.

dhīro samucchindi samāhitindriyo, nāgo yathā pūtilataṁva bandhanaṁ..

1194.

“pariciṇṇo mayā satthā, kataṁ buddhassa sāsanaṁ.

ohito garuko bhāro, bhavanetti samūhatā..

1195.

“yassa catthāya pabbajito, agārasmānagāriyaṁ.

so me attho anuppatto, sabbasaṁyojanakkhayo..

1196.

{ma0 ni0 1.513} “kīdiso nirayo āsi, yattha dussī apaccatha.

vidhuraṁ sāvakamāsajja, kakusandhañca brāhmaṇaṁ..

1197.

“sataṁ āsi ayosaṅkū, sabbe paccattavedanā.

īdiso nirayo āsi, yattha dussī apaccatha.

vidhuraṁ sāvakamāsajja, kakusandhañca brāhmaṇaṁ..

1198.

“yo etamabhijānāti, bhikkhu buddhassa sāvako.

tādisaṁ bhikkhumāsajja, kaṇha dukkhaṁ nigacchasi..

1199.

“majjhesarasmiṁ {sarassa (sī0), sāgarasmiṁ (ka0)} tiṭṭhanti, vimānā kappaṭhāyino.

veḷuriyavaṇṇā rucirā, accimanto pabhassarā.

accharā tattha naccanti, puthu nānattavaṇṇiyo..

1200.

“yo etamabhijānāti ...pe0 ... kaṇha dukkhaṁ nigacchasi..

1201.

“yo ve buddhena codito, bhikkhusaṅghassa pekkhato.

migāramātupāsādaṁ, pādaṅguṭṭhena kampayi..

1202.

“yo etamabhijānāti ...pe0 ... kaṇha dukkhaṁ nigacchasi..

1203.

“yo vejayantapāsādaṁ, pādaṅguṭṭhena kampayi.

iddhibalenupatthaddho, saṁvejesi ca devatā..

1204.

“yo etamabhijānāti ...pe0 ... kaṇha dukkhaṁ nigacchasi..

1204.

“yo etamabhijānāti ...pe0 ... kaṇha dukkhaṁ nigacchasi..

1205.

“yo vejayantapāsāde, sakkaṁ so paripucchati.

api āvuso jānāsi, taṇhakkhayavimuttiyo.

tassa sakko viyākāsi, pañhaṁ puṭṭho yathātathaṁ..

1206.

“yo etamabhijānāti ...pe0 ... kaṇha dukkhaṁ nigacchasi..

1207.

“yo brahmānaṁ paripucchati, sudhammāyaṁ ṭhito {sudhammāyā'bhito (syā0)} sabhaṁ.

ajjāpi tyāvuso sā diṭṭhi, yā te diṭṭhi pure ahu.

passasi vītivattantaṁ, brahmaloke pabhassaraṁ..

1208.

“tassa brahmā viyākāsi, pañhaṁ puṭṭho yathātathaṁ.

na me mārisa sā diṭṭhi, yā me diṭṭhi pure ahu..

1209.

“passāmi vītivattantaṁ, brahmaloke pabhassaraṁ.

sohaṁ ajja kathaṁ vajjaṁ, ahaṁ niccomhi sassato..

1210.

“yo etamabhijānāti ...pe0 ... kaṇha dukkhaṁ nigacchasi..

1211.

“yo mahāneruno kūṭaṁ, vimokkhena aphassayi {apassayi (sī0 ka0)}.

vanaṁ pubbavidehānaṁ, ye ca bhūmisayā narā..

1212.

“yo etamabhijānāti, bhikkhu buddhassa sāvako.

tādisaṁ bhikkhumāsajja, kaṇha dukkhaṁ nigacchasi..

1213.

“na ve aggi cetayati, ahaṁ bālaṁ ḍahāmīti.

bālova jalitaṁ aggiṁ, āsajja naṁ paḍayhati..

1214.

“evameva tuvaṁ māra, āsajja naṁ tathāgataṁ.

sayaṁ ḍahissasi attānaṁ, bālo aggiṁva samphusaṁ..

1215.

“apuññaṁ pasavī māro, āsajja naṁ tathāgataṁ.

kiṁ nu maññasi pāpima, na me pāpaṁ vipaccati..

1216.

“karato te cīyate {miyyate (sabbattha) ma0 ni0 1.513 passitabbaṁ} pāpaṁ, cirarattāya antaka.

māra nibbinda buddhamhā, āsaṁ mākāsi bhikkhusu..

1217.

“iti māraṁ atajjesi, bhikkhu bhesakaḷāvane.

tato so dummano yakkho, tatthevantaradhāyathā” ti..

itthaṁ sudaṁ āyasmā mahāmoggallāno {mahāmoggalāno (ka0)} thero gāthāyo abhāsitthāti.

saṭṭhinipāto niṭṭhito.

tatruddānaṁ --

saṭṭhikamhi nipātamhi, moggallāno mahiddhiko.

ekova theragāthāyo, aṭṭhasaṭṭhi bhavanti tāti..

21. mahānipāto

1. vaṅgīsattheragāthā

1218.

“nikkhantaṁ vata maṁ santaṁ, agārasmānagāriyaṁ.

vitakkā upadhāvanti, pagabbhā kaṇhato ime..

1219.

“uggaputtā mahissāsā, sikkhitā daḷhadhammino {daḷhadhanvino (sī0 aṭṭha0)}.

samantā parikireyyuṁ, sahassaṁ apalāyinaṁ..

1220.

“sacepi ettakā {etato (saṁ0 ni0 1.209)} bhiyyo, āgamissanti itthiyo.

neva maṁ byādhayissanti {byāthayissanti (?)}, dhamme samhi {dhammesvamhi (syā0 ka0)} patiṭṭhito..

1221.

“sakkhī hi me sutaṁ etaṁ, buddhassādiccabandhuno.

nibbānagamanaṁ maggaṁ, tattha me nirato mano..

1222.

“evaṁ ce maṁ viharantaṁ, pāpima upagacchasi.

tathā maccu karissāmi, na me maggampi dakkhasi..

1223.

“aratiñca {aratiṁ (bahūsu)} ratiñca pahāya, sabbaso gehasitañca vitakkaṁ.

vanathaṁ na kareyya kuhiñci, nibbanatho avanatho sa {nibbanatho arato sa hi (saṁ0 ni0 1.210)} bhikkhu..

1224.

“yamidha pathaviñca vehāsaṁ, rūpagataṁ jagatogadhaṁ kiñci.

parijīyati sabbamaniccaṁ, evaṁ samecca caranti mutattā..

1225.

“upadhīsu janā gadhitāse, diṭṭhasute {diṭṭhe sute (sī0)} paṭighe ca mute ca.

ettha vinodaya chandamanejo, yo hettha na limpati muni tamāhu {taṁ munimāhu (saṁ0 ni0 1.210)}..

1226.

“atha saṭṭhisitā savitakkā, puthujjanatāya {puthū janatāya (saṁ0 ni0 1.210)} adhammā niviṭṭhā.

na ca vaggagatassa kuhiñci, no pana duṭṭhullagāhī {duṭṭhullabhāṇī (saṁ0 ni0 1.210)} sa bhikkhu..

1227.

“dabbo cirarattasamāhito, akuhako nipako apihālu.

santaṁ padaṁ ajjhagamā muni, paṭicca parinibbuto kaṅkhati kālaṁ..

1228.

“mānaṁ pajahassu gotama, mānapathañca jahassu asesaṁ.

mānapathamhi sa mucchito, vippaṭisārīhuvā cirarattaṁ..

1229.

“makkhena makkhitā pajā, mānahatā nirayaṁ papatanti.

socanti janā cirarattaṁ, mānahatā nirayaṁ upapannā..

1230.

“na hi socati bhikkhu kadāci, maggajino sammā paṭipanno.

kittiñca sukhañcānubhoti, dhammadasoti tamāhu tathattaṁ..

1231.

“tasmā akhilo idha {akhilo (sī0), akhilodha (saṁ0 ni0 1.211)} padhānavā, nīvaraṇāni pahāya visuddho.

mānañca pahāya asesaṁ, vijjāyantakaro samitāvī..

1232.

“kāmarāgena ḍayhāmi, cittaṁ me pariḍayhati.

sādhu nibbāpanaṁ brūhi, anukampāya gotama..

1233.

“saññāya vipariyesā, cittaṁ te pariḍayhati.

nimittaṁ parivajjehi, subhaṁ rāgūpasaṁhitaṁ ( ) {(saṅkhāre parato passa, dukkhato mā ca attato. nibbāpehi mahārāgaṁ, mā dayhittho punappunaṁ.) (sī0 saṁ0 ni0 1.212) uddānagāthāyaṁ ekasattatītisaṅkhyā ca, theragāthāṭṭhakathā ca passitabbā}..

1234.

“asubhāya cittaṁ bhāvehi, ekaggaṁ susamāhitaṁ.

sati kāyagatā tyatthu, nibbidābahulo bhava..

1235.

“animittañca bhāvehi, mānānusayamujjaha.

tato mānābhisamayā, upasanto carissasi..

1236.

“tameva vācaṁ bhāseyya, yāyattānaṁ na tāpaye.

pare ca na vihiṁseyya, sā ve vācā subhāsitā..

1237.

“piyavācameva bhāseyya, yā vācā paṭinanditā.

yaṁ anādāya pāpāni, paresaṁ bhāsate piyaṁ..

1238.

“saccaṁ ve amatā vācā, esa dhammo sanantano.

sacce atthe ca dhamme ca, āhu santo patiṭṭhitā..

1239.

“yaṁ buddho bhāsati vācaṁ, khemaṁ nibbānapattiyā.

dukkhassantakiriyāya, sā ve vācānamuttamā..

1240.

“gambhīrapañño medhāvī, maggāmaggassa kovido.

sāriputto mahāpañño, dhammaṁ deseti bhikkhunaṁ..

1241.

“saṅkhittenapi deseti, vitthārenapi bhāsati.

sālikāyiva nigghoso, paṭibhānaṁ udiyyati {udīrayi (sī0), udīyyati (syā0), udayyati (?) uṭṭhahatīti taṁsaṁvaṇṇanā}..

1242.

“tassa taṁ desayantassa, suṇanti madhuraṁ giraṁ.

sarena rajanīyena, savanīyena vaggunā.

udaggacittā muditā, sotaṁ odhenti bhikkhavo..

1243.

“ajja pannarase visuddhiyā, bhikkhū pañcasatā samāgatā.

saṁyojanabandhanacchidā, anīghā khīṇapunabbhavā isī..

1244.

“cakkavattī yathā rājā, amaccaparivārito.

samantā anupariyeti, sāgarantaṁ mahiṁ imaṁ..

1245.

“evaṁ vijitasaṅgāmaṁ, satthavāhaṁ anuttaraṁ.

sāvakā payirupāsanti, tevijjā maccuhāyino..

1246.

“sabbe bhagavato puttā, palāpettha na vijjati.

taṇhāsallassa hantāraṁ, vande ādiccabandhunaṁ..

1247.

“parosahassaṁ bhikkhūnaṁ, sugataṁ payirupāsati.

desentaṁ virajaṁ dhammaṁ, nibbānaṁ akutobhayaṁ..

1248.

“suṇanti dhammaṁ vimalaṁ, sammāsambuddhadesitaṁ.

sobhati vata sambuddho, bhikkhusaṅghapurakkhato..

1249.

“`nāganāmo'si bhagavā, isīnaṁ isisattamo.

mahāmeghova hutvāna, sāvake abhivassasi..

1250.

“divā vihārā nikkhamma, satthudassanakamyatā.

sāvako te mahāvīra, pāde vandati vaṅgiso..

1251.

“ummaggapathaṁ mārassa, abhibhuyya carati pabhijja khīlāni.

taṁ passatha bandhapamuñcakaraṁ, asitaṁva bhāgaso pavibhajja..

1252.

“oghassa hi nitaraṇatthaṁ, anekavihitaṁ maggaṁ akkhāsi.

tasmiñca amate akkhāte, dhammadasā ṭhitā asaṁhīrā..

1253.

“pajjotakaro ativijjha {ativijjha dhammaṁ (sī0)}, sabbaṭhitīnaṁ atikkamamaddasa {atikkamamadda (sī0 ka0)}.

ñatvā ca sacchikatvā ca, aggaṁ so desayi dasaddhānaṁ..

1254.

“evaṁ sudesite dhamme, ko pamādo vijānataṁ dhammaṁ.

tasmā hi tassa bhagavato sāsane, appamatto sadā namassamanusikkhe..

1255.

“buddhānubuddho yo thero, koṇḍañño tibbanikkamo.

lābhī sukhavihārānaṁ, vivekānaṁ abhiṇhaso..

1256.

“yaṁ sāvakena pattabbaṁ, satthu sāsanakārinā.

sabbassa taṁ anuppattaṁ, appamattassa sikkhato..

1257.

“mahānubhāvo tevijjo, cetopariyakovido.

koṇḍañño buddhadāyādo, pāde vandati satthuno..

1258.

“nagassa passe āsīnaṁ, muniṁ dukkhassa pāraguṁ.

sāvakā payirupāsanti, tevijjā maccuhāyino..

1259.

“cetasā {te cetasā (saṁ0 ni0 1.218)} anupariyeti, moggallāno mahiddhiko.

cittaṁ nesaṁ samanvesaṁ {samannesaṁ (saṁ0 ni0 1.218)}, vippamuttaṁ nirūpadhiṁ..

1260.

“evaṁ sabbaṅgasampannaṁ, muniṁ dukkhassa pāraguṁ.

anekākārasampannaṁ, payirupāsanti gotamaṁ..

1261.

“cando yathā vigatavalāhake nabhe, virocati vītamalova bhāṇumā.

evampi aṅgīrasa tvaṁ mahāmuni, atirocasi yasasā sabbalokaṁ..

1262.

“kāveyyamattā vicarimha pubbe, gāmā gāmaṁ purā puraṁ.

athaddasāma sambuddhaṁ, sabbadhammāna pāraguṁ..

1263.

“so me dhammamadesesi, muni dukkhassa pāragū.

dhammaṁ sutvā pasīdimha, saddhā {addhā (sī0 aṭṭha0)} no udapajjatha..

1264.

“tassāhaṁ vacanaṁ sutvā, khandhe āyatanāni ca.

dhātuyo ca viditvāna, pabbajiṁ anagāriyaṁ..

1265.

“bahūnaṁ vata atthāya, uppajjanti tathāgatā.

itthīnaṁ purisānañca, ye te sāsanakārakā..

1266.

“tesaṁ kho vata atthāya, bodhimajjhagamā muni.

bhikkhūnaṁ bhikkhunīnañca, ye nirāmagataddasā..

1267.

“sudesitā cakkhumatā, buddhenādiccabandhunā.

cattāri ariyasaccāni, anukampāya pāṇinaṁ..

1268.

“dukkhaṁ dukkhasamuppādaṁ, dukkhassa ca atikkamaṁ.

ariyaṁ caṭṭhaṅgikaṁ maggaṁ, dukkhūpasamagāminaṁ..

1269.

“evamete tathā vuttā, diṭṭhā me te yathā tathā.

sadattho me anuppatto, kataṁ buddhassa sāsanaṁ..

1270.

“svāgataṁ vata me āsi, mama buddhassa santike.

suvibhattesu {savibhattesu (sī0 ka0)} dhammesu, yaṁ seṭṭhaṁ tadupāgamiṁ..

1271.

“abhiññāpāramippatto, sotadhātu visodhitā.

tevijjo iddhipattomhi, cetopariyakovido..

1272.

“pucchāmi satthāramanomapaññaṁ, diṭṭheva dhamme yo vicikicchānaṁ chettā.

aggāḷave kālamakāsi bhikkhu, ñāto yasassī abhinibbutatto..

1273.

“nigrodhakappo iti tassa nāmaṁ, tayā kataṁ bhagavā brāhmaṇassa.

so taṁ namassaṁ acari mutyapekho, āraddhavīriyo daḷhadhammadassī..

1274.

“taṁ sāvakaṁ sakka mayampi sabbe, aññātumicchāma samantacakkhu.

samavaṭṭhitā no savanāya sotā {hetuṁ (sī0 syā0) suttanipātaṭṭhakathā passitabbā}, tuvaṁ no satthā tvamanuttarosi”..

1275.

chinda no vicikicchaṁ brūhi metaṁ, parinibbutaṁ vedaya bhūripañña.

majjheva no bhāsa samantacakkhu, sakkova devāna sahassanetto..

1276.

“ye keci ganthā idha mohamaggā, aññāṇapakkhā vicikicchaṭhānā.

tathāgataṁ patvā na te bhavanti, cakkhuñhi etaṁ paramaṁ narānaṁ..

1277.

“no ce hi jātu puriso kilese, vāto yathā abbhaghanaṁ vihāne.

tamovassa nivuto sabbaloko, jotimantopi na pabhāseyyuṁ {na jotimantopi narā tapeyyuṁ (su0 ni0 350)}..

1278.

“dhīrā ca pajjotakarā bhavanti, taṁ taṁ ahaṁ vīra tatheva maññe.

vipassinaṁ jānamupāgamimha, parisāsu no āvikarohi kappaṁ..

1279.

“khippaṁ giraṁ eraya vaggu vagguṁ, haṁsova paggayha saṇikaṁ nikūja.

bindussarena suvikappitena, sabbeva te ujjugatā suṇoma..

1280.

“pahīnajātimaraṇaṁ asesaṁ, niggayha dhonaṁ vadessāmi {paṭivediyāmi (sī0 ka0)} dhammaṁ.

na kāmakāro hi {hoti (sī0 ka0)} puthujjanānaṁ, saṅkheyyakāro ca {va (bahūsu)} tathāgatānaṁ..

1281.

“sampannaveyyākaraṇaṁ tavedaṁ, samujjupaññassa samuggahītaṁ.

ayamañjali pacchimo suppaṇāmito, mā mohayī jānamanomapañña..

1282.

“paroparaṁ ariyadhammaṁ viditvā, mā mohayī jānamanomavīriya.

vāriṁ yathā ghammani ghammatatto, vācābhikaṅkhāmi sutaṁ pavassa..

1283.

“yadatthikaṁ brahmacariyaṁ acarī, kappāyano kaccissataṁ amoghaṁ.

nibbāyi so ādu saupādiseso {anupādisesā (sī0), anupādiseso (ka0)}, yathā vimutto ahu taṁ suṇoma..

1284.

“`acchecchi taṇhaṁ idha nāmarūpe,

(iti bhagavā) kaṇhassa sotaṁ dīgharattānusayitaṁ.

atāri jātiṁ maraṇaṁ asesaṁ', iccabravi bhagavā pañcaseṭṭho..

1285.

“esa sutvā pasīdāmi, vaco te isisattama.

amoghaṁ kira me puṭṭhaṁ, na maṁ vañcesi brāhmaṇo..

1286.

“yathā vādī tathā kārī, ahu buddhassa sāvako.

acchecchi maccuno jālaṁ, tataṁ māyāvino daḷhaṁ..

1287.

“addasa bhagavā ādiṁ, upādānassa kappiyo.

accagā vata kappāno, maccudheyyaṁ suduttaraṁ..

1288.

“taṁ devadevaṁ vandāmi, puttaṁ te dvipaduttama.

anujātaṁ mahāvīraṁ, nāgaṁ nāgassa orasan”-ti..

itthaṁ sudaṁ āyasmā vaṅgīso thero gāthāyo

abhāsitthāti.

mahānipāto niṭṭhito.

tatruddānaṁ --

sattatimhi nipātamhi, vaṅgīso paṭibhāṇavā.

ekova thero natthañño, gāthāyo ekasattatīti..

niṭṭhitā theragāthāyo.

tatruddānaṁ --

sahassaṁ honti tā gāthā, tīṇi saṭṭhisatāni ca.

therā ca dve satā saṭṭhi, cattāro ca pakāsitā..

sīhanādaṁ naditvāna, buddhaputtā anāsavā.

khemantaṁ pāpuṇitvāna, aggikhandhāva nibbutāti..

theragāthāpāḷi niṭṭhitā. 