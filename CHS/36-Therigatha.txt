.. namo tassa bhagavato arahato sammāsambuddhassa..

khuddakanikāye

therīgāthāpāḷi

1. ekakanipāto

1. aññatarātherīgāthā

1.

“sukhaṁ supāhi therike, katvā coḷena pārutā.

upasanto hi te rāgo, sukkhaḍākaṁ va kumbhiyan”-ti..

itthaṁ sudaṁ aññatarā therī apaññātā bhikkhunī gāthaṁ abhāsitthāti.

2. muttātherīgāthā

2.

“mutte muccassu yogehi, cando rāhuggahā iva.

vippamuttena cittena, anaṇā bhuñja piṇḍakan”-ti..

itthaṁ sudaṁ bhagavā muttaṁ sikkhamānaṁ imāya gāthāya abhiṇhaṁ ovadatīti.

3. puṇṇātherīgāthā

3.

“puṇṇe pūrassu dhammehi, cando pannaraseriva.

paripuṇṇāya paññāya, tamokhandhaṁ {tamokkhandhaṁ (sī0 syā0)} padālayā” ti..

itthaṁ sudaṁ puṇṇā therī gāthaṁ abhāsitthāti.

4. tissātherīgāthā

4.

“tisse sikkhassu sikkhāya, mā taṁ yogā upaccaguṁ.

sabbayogavisaṁyuttā, cara loke anāsavā” ti..

 ... tissā therī ....

5. aññatarātissātherīgāthā

5.

“tisse yuñjassu dhammehi, khaṇo taṁ mā upaccagā.

khaṇātītā hi socanti, nirayamhi samappitā” ti..

 ... aññatarā tissā therī ....

6. dhīrātherīgāthā

6.

“dhīre nirodhaṁ phusehi {phussehi (sī0)}, saññāvūpasamaṁ sukhaṁ.

ārādhayāhi nibbānaṁ, yogakkhemamanuttaran”-ti {yogakkhemaṁ anuttaranti (sī0 syā0)}..

 ... dhīrā therī ....

7. vīrātherīgāthā

7.

“vīrā vīrehi {dhīrā dhīrehi (ka0)} dhammehi, bhikkhunī bhāvitindriyā.

dhārehi antimaṁ dehaṁ, jetvā māraṁ savāhini” nti {savāhananti (ka0)}..

 ... vīrā therī ....

8. mittātherīgāthā

8.

“saddhāya pabbajitvāna, mitte mittaratā bhava.

bhāvehi kusale dhamme, yogakkhemassa pattiyā” ti..

 ... mittā therī ....

9. bhadrātherīgāthā

9.

“saddhāya pabbajitvāna, bhadre bhadraratā bhava.

bhāvehi kusale dhamme, yogakkhemamanuttaran”-ti..

 ... bhadrā therī ....

10. upasamātherīgāthā

10.

“upasame tare oghaṁ, maccudheyyaṁ suduttaraṁ.

dhārehi antimaṁ dehaṁ, jetvā māraṁ savāhanan”-ti..

 ... upasamā therī ....

11. muttātherīgāthā

11.

“sumuttā sādhumuttāmhi, tīhi khujjehi muttiyā.

udukkhalena musalena, patinā khujjakena ca.

muttāmhi jātimaraṇā, bhavanetti samūhatā” ti..

 ... muttā therī ....

12. dhammadinnātherīgāthā

12.

“chandajātā avasāyī, manasā ca phuṭā {phuṭṭhā (syā0), phuṭhā (sī0 aṭṭha0)} siyā.

kāmesu appaṭibaddhacittā {appaṭibandhacittā (ka0)}, uddhaṁsotāti vuccatī” ti {uddhaṁsotā vimuccatīti (sī0 pī0)}..

 ... dhammadinnā therī ....

13.visākhātherīgāthā

13.

“karotha buddhasāsanaṁ, yaṁ katvā nānutappati.

khippaṁ pādāni dhovitvā, ekamante nisīdathā” ti..

 ... visākhā therī ....

14.sumanātherīgāthā

14.

“dhātuyo dukkhato disvā, mā jātiṁ punarāgami.

bhave chandaṁ virājetvā, upasantā carissasī” ti..

 ... sumanā therī ....

15. uttarātherīgāthā

15.

“kāyena saṁvutā āsiṁ, vācāya uda cetasā.

samūlaṁ taṇhamabbuyha, sītibhūtāmhi nibbutā” ti..

 ... uttarā therī ....

16. vuḍḍhapabbajitasumanātherīgāthā

16.

“sukhaṁ tvaṁ vuḍḍhike sehi, katvā coḷena pārūtā.

upasanto hi te rāgo, sītibhūtāsi nibbutā” ti..

 ... sumanā vuḍḍhapabbajitā therī ....

17. dhammātherīgāthā

17.

“piṇḍapātaṁ caritvāna, daṇḍamolubbha dubbalā.

vedhamānehi gattehi, tattheva nipatiṁ chamā.

disvā ādīnavaṁ kāye, atha cittaṁ vimucci me” ti..

 ... dhammā therī ....

18. saṅghātherīgāthā

18.

“hitvā ghare pabbajitvā {pabbajitā (sī0 aṭṭha0)}, hitvā puttaṁ pasuṁ piyaṁ.

hitvā rāgañca dosañca, avijjañca virājiya.

samūlaṁ taṇhamabbuyha, upasantāmhi nibbutā” ti..

 ... saṅghā therī ....

ekakanipāto niṭṭhito.

2. dukanipāto

1. abhirūpanandātherīgāthā

19.

{apa0 therī 2.4.157 apadānepi} “āturaṁ asuciṁ pūtiṁ, passa nande samussayaṁ.

asubhāya cittaṁ bhāvehi, ekaggaṁ susamāhitaṁ..

20.

“animittañca bhāvehi, mānānusayamujjaha.

tato mānābhisamayā, upasantā carissasī” ti..

itthaṁ sudaṁ bhagavā abhirūpanandaṁ sikkhamānaṁ imāhi gāthāhi abhiṇhaṁ ovadatīti {itthaṁ sudaṁ bhagavā abhirūpanandaṁ sikkhamānaṁ imāhi gāthāhi abhiṇhaṁ ovadatīti (ka0)}.

2. jentātherīgāthā

21.

“ye ime satta bojjhaṅgā, maggā nibbānapattiyā.

bhāvitā te mayā sabbe, yathā buddhena desitā..

22.

“diṭṭho hi me so bhagavā, antimoyaṁ samussayo.

vikkhīṇo jātisaṁsāro, natthi dāni punabbhavo” ti..

itthaṁ sudaṁ jentā therī gāthāyo abhāsitthāti.

3. sumaṅgalamātātherīgāthā

23.

“sumuttikā sumuttikā {sumuttike sumuttike (sī0), sumuttike sumuttikā (syā0 ka0)}, sādhumuttikāmhi musalassa.

ahiriko me chattakaṁ vāpi, ukkhalikā me deḍḍubhaṁ vāti..

24.

“rāgañca ahaṁ dosañca, cicciṭi cicciṭīti vihanāmi.

sā rukkhamūlamupagamma, aho sukhanti sukhato jhāyāmī” ti..

 ... sumaṅgalamātā therī {aññatarā therī bhikkhunī apaññātā (syā0 ka0)}.

4. aḍḍhakāsitherīgāthā

25.

“yāva kāsijanapado, suṅko me tatthako ahu.

taṁ katvā negamo agghaṁ, aḍḍhenagghaṁ ṭhapesi maṁ..

26.

“atha nibbindahaṁ rūpe, nibbindañca virajjahaṁ.

mā puna jātisaṁsāraṁ, sandhāveyyaṁ punappunaṁ.

tisso vijjā sacchikatā, kataṁ buddhassa sāsanan”-ti..

 ... aḍḍhakāsi therī ....

5. cittātherīgāthā

27.

“kiñcāpi khomhi kisikā, gilānā bāḷhadubbalā.

daṇḍamolubbha gacchāmi, pabbataṁ abhirūhiya..

28.

“saṅghāṭiṁ nikkhipitvāna, pattakañca nikujjiya.

sele khambhesimattānaṁ, tamokhandhaṁ padāliyā” ti..

 ... cittā therī ....

6. mettikātherīgāthā

29.

“kiñcāpi khomhi dukkhitā, dubbalā gatayobbanā.

daṇḍamolubbha gacchāmi, pabbataṁ abhirūhiya..

30.

“nikkhipitvāna saṅghāṭiṁ, pattakañca nikujjiya.

nisinnā camhi selamhi, atha cittaṁ vimucci me.

tisso vijjā anuppattā, kataṁ buddhassa sāsanan”-ti..

 ... mettikā therī ....

7. mittātherīgāthā

31.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāgataṁ..

32.

“uposathaṁ upāgacchiṁ, devakāyābhinandinī.

sājja ekena bhattena, muṇḍā saṅghāṭipārutā.

devakāyaṁ na patthehaṁ, vineyya hadaye daran”-ti..

 ... mittā therī ....

8. abhayamātutherīgāthā

33.

“uddhaṁ pādatalā amma, adho ve kesamatthakā.

paccavekkhassumaṁ kāyaṁ, asuciṁ pūtigandhikaṁ..

34.

“evaṁ viharamānāya, sabbo rāgo samūhato.

pariḷāho samucchinno, sītibhūtāmhi nibbutā” ti..

 ... abhayamātu therī ....

9. abhayātherīgāthā

35.

“abhaye bhiduro kāyo, yattha satā puthujjanā.

nikkhipissāmimaṁ dehaṁ, sampajānā satīmatī..

36.

“bahūhi dukkhadhammehi, appamādaratāya me.

taṇhakkhayo anuppatto, kataṁ buddhassa sāsanan”-ti..

 ... abhayā therī ....

10. sāmātherīgāthā

37.

“catukkhattuṁ pañcakkhattuṁ, vihārā upanikkhamiṁ.

aladdhā cetaso santiṁ, citte avasavattinī.

tassā me aṭṭhamī ratti, yato taṇhā samūhatā..

38.

“bahūhi dukkhadhammehi, appamādaratāya me.

taṇhakkhayo anuppatto, kataṁ buddhassa sāsanan”-ti..

 ... sāmā therī ....

dukanipāto niṭṭhito.

3. tikanipāto

1. aparāsāmātherīgāthā

39.

“paṇṇavīsativassāni, yato pabbajitāya me.

nābhijānāmi cittassa, samaṁ laddhaṁ kudācanaṁ..

40.

“aladdhā cetaso santiṁ, citte avasavattinī.

tato saṁvegamāpādiṁ, saritvā jinasāsanaṁ..

41.

“bahūhi dukkhadhammehi, appamādaratāya me.

taṇhakkhayo anuppatto, kataṁ buddhassa sāsanaṁ.

ajja me sattamī ratti, yato taṇhā visositā” ti..

 ... aparā sāmā therī ....

2. uttamātherīgāthā

42.

“catukkhattuṁ pañcakkhattuṁ, vihārā upanikkhamiṁ.

aladdhā cetaso santiṁ, citte avasavattinī..

43.

“sā bhikkhuniṁ upagacchiṁ, yā me saddhāyikā ahu.

sā me dhammamadesesi, khandhāyatanadhātuyo..

44.

“tassā dhammaṁ suṇitvāna, yathā maṁ anusāsi sā.

sattāhaṁ ekapallaṅkena, nisīdiṁ pītisukhasamappitā {nisīdiṁ sukhasamappitā (sī0)}.

aṭṭhamiyā pāde pasāresiṁ, tamokhandhaṁ padāliyā” ti..

 ... uttamā therī ....

3. aparāuttamātherīgāthā

45.

“ye ime satta bojjhaṅgā, maggā nibbānapattiyā.

bhāvitā te mayā sabbe, yathā buddhena desitā..

46.

“suññatassānimittassa, lābhinīhaṁ yadicchakaṁ.

orasā dhītā buddhassa, nibbānābhiratā sadā..

47.

“sabbe kāmā samucchinnā, ye dibbā ye ca mānusā.

vikkhīṇo jātisaṁsāro, natthi dāni punabbhavo” ti..

 ... aparā uttamā therī ....

4. dantikātherīgāthā

48.

“divāvihārā nikkhamma, gijjhakūṭamhi pabbate.

nāgaṁ ogāhamuttiṇṇaṁ, nadītīramhi addasaṁ..

49.

“puriso aṅkusamādāya, `dehi pāda'nti yācati.

nāgo pasārayī pādaṁ, puriso nāgamāruhi..

50.

“disvā adantaṁ damitaṁ, manussānaṁ vasaṁ gataṁ.

tato cittaṁ samādhesiṁ, khalu tāya vanaṁ gatā” ti..

 ... dantikā therī ....

5. ubbiritherīgāthā

51.

“amma jīvāti vanamhi kandasi, attānaṁ adhigaccha ubbiri.

cullāsītisahassāni {cūḷāsītisahassāni (sī0)}, sabbā jīvasanāmikā.

etamhāḷāhane daḍḍhā, tāsaṁ kamanusocasi..

52.

“abbahī {abbutī (syā0), abbuḷhaṁ (ka0)} vata me sallaṁ, duddasaṁ hadayassitaṁ {hadayanissitaṁ (sī0 syā0)}.

yaṁ me sokaparetāya, dhītusokaṁ byapānudi..

53.

“sājja abbūḷhasallāhaṁ, nicchātā parinibbutā.

buddhaṁ dhammañca saṅghañca, upemi saraṇaṁ muni” nti..

 ... ubbirī therī ....

6. sukkātherīgāthā

54.

“kiṁme katā rājagahe manussā, madhuṁ pītāva {madhupītāva (sī0)} acchare.

ye sukkaṁ na upāsanti, desentiṁ buddhasāsanaṁ..

55.

“tañca appaṭivānīyaṁ, asecanakamojavaṁ.

pivanti maññe sappaññā, valāhakamivaddhagū..

56.

“sukkā sukkehi dhammehi, vītarāgā samāhitā.

dhāreti antimaṁ dehaṁ, jetvā māraṁ savāhanan”-ti..

 ... sukkā therī ....

7. selātherīgāthā

57.

“natthi nissaraṇaṁ loke, kiṁ vivekena kāhasi.

bhuñjāhi kāmaratiyo, māhu pacchānutāpinī”..

58.

“sattisūlūpamā kāmā, khandhāsaṁ adhikuṭṭanā.

yaṁ tvaṁ `kāmaratiṁ' brūsi, `aratī' dāni sā mama..

59.

“sabbattha vihatā nandī {nandi (sī0 syā0)}, tamokhandho padālito.

evaṁ jānāhi pāpima, nihato tvamasi antakā” ti..

 ... selā therī ....

8. somātherīgāthā

60.

“yaṁ taṁ isīhi pattabbaṁ, ṭhānaṁ durabhisambhavaṁ.

na taṁ dvaṅgulapaññāya, sakkā pappotumitthiyā”..

61.

“itthibhāvo no kiṁ kayirā, cittamhi susamāhite.

ñāṇamhi vattamānamhi, sammā dhammaṁ vipassato..

62.

“sabbattha vihatā nandī, tamokhandho padālito.

evaṁ jānāhi pāpima, nihato tvamasi antakā” ti..

 ... somā therī ....

tikanipāto niṭṭhito.

4. catukkanipāto

1. bhaddākāpilānītherīgāthā

63.

“putto buddhassa dāyādo, kassapo susamāhito.

pubbenivāsaṁ yovedi, saggāpāyañca passati..

64.

“atho jātikkhayaṁ patto, abhiññāvosito muni.

etāhi tīhi vijjāhi, tevijjo hoti brāhmaṇo..

65.

“tatheva bhaddā kāpilānī, tevijjā maccuhāyinī.

dhāreti antimaṁ dehaṁ, jetvā māraṁ savāhanaṁ..

66.

“disvā ādīnavaṁ loke, ubho pabbajitā mayaṁ.

tyamha khīṇāsavā dantā, sītibhūtamha nibbutā” ti..

 ... bhaddā kāpilānī therī ....

catukkanipāto niṭṭhito.

5. pañcakanipāto

1. aññatarātherīgāthā

67.

“paṇṇavīsativassāni, yato pabbajitā ahaṁ.

nāccharāsaṅghātamattampi, cittassūpasamajjhagaṁ..

68.

“aladdhā cetaso santiṁ, kāmarāgenavassutā.

bāhā paggayha kandantī, vihāraṁ pāvisiṁ ahaṁ..

69.

“sā bhikkhuniṁ upāgacchiṁ, yā me saddhāyikā ahu.

sā me dhammamadesesi, khandhāyatanadhātuyo..

70.

“tassā dhammaṁ suṇitvāna, ekamante upāvisiṁ.

pubbenivāsaṁ jānāmi, dibbacakkhu visodhitaṁ..

71.

“cetopariccañāṇañca {cetopariyañāṇañca (ka0)}, sotadhātu visodhitā.

iddhīpi me sacchikatā, patto me āsavakkhayo.

chaḷabhiññā {cha mebhiññā (syā0 ka0)} sacchikatā, kataṁ buddhassa sāsanan”-ti..

 ... aññatarā therī ....

2. vimalātherīgāthā

72.

“mattā vaṇṇena rūpena, sobhaggena yasena ca.

yobbanena cupatthaddhā, aññāsamatimaññihaṁ..

73.

“vibhūsetvā imaṁ kāyaṁ, sucittaṁ bālalāpanaṁ.

aṭṭhāsiṁ vesidvāramhi, luddo pāsamivoḍḍiya..

74.

“pilandhanaṁ vidaṁsentī, guyhaṁ pakāsikaṁ bahuṁ.

akāsiṁ vividhaṁ māyaṁ, ujjagghantī bahuṁ janaṁ..

75.

“sājja piṇḍaṁ caritvāna, muṇḍā saṅghāṭipārutā.

nisinnā rukkhamūlamhi, avitakkassa lābhinī..

76.

“sabbe yogā samucchinnā, ye dibbā ye ca mānusā.

khepetvā āsave sabbe, sītibhūtāmhi nibbutā” ti..

 ... vimalā purāṇagaṇikā therī ....

3. sīhātherīgāthā

77.

“ayoniso manasikārā, kāmarāgena aṭṭitā.

ahosiṁ uddhatā pubbe, citte avasavattinī..

78.

“pariyuṭṭhitā klesehi, subhasaññānuvattinī.

samaṁ cittassa na labhiṁ, rāgacittavasānugā..

79.

“kisā paṇḍu vivaṇṇā ca, satta vassāni cārihaṁ.

nāhaṁ divā vā rattiṁ vā, sukhaṁ vindiṁ sudukkhitā..

80.

“tato rajjuṁ gahetvāna, pāvisiṁ vanamantaraṁ.

varaṁ me idha ubbandhaṁ, yañca hīnaṁ punācare..

81.

“daḷhapāsaṁ {daḷhaṁ pāsaṁ (sī0)} karitvāna, rukkhasākhāya bandhiya.

pakkhipiṁ pāsaṁ gīvāyaṁ, atha cittaṁ vimucci me” ti..

 ... sīhā therī ....

4. sundarīnandātherīgāthā

82.

“āturaṁ asuciṁ pūtiṁ, passa nande samussayaṁ.

asubhāya cittaṁ bhāvehi, ekaggaṁ susamāhitaṁ..

83.

“yathā idaṁ tathā etaṁ, yathā etaṁ tathā idaṁ.

duggandhaṁ pūtikaṁ vāti, bālānaṁ abhinanditaṁ..

84.

“evametaṁ avekkhantī, rattindivamatanditā.

tato sakāya paññāya, abhinibbijjha {abhinibbijja (sī0 syā0)} dakkhisaṁ..

85.

“tassā me appamattāya, vicinantiyā yoniso.

yathābhūtaṁ ayaṁ kāyo, diṭṭho santarabāhiro..

86.

“atha nibbindahaṁ kāye, ajjhattañca virajjahaṁ.

appamattā visaṁyuttā, upasantāmhi nibbutā” ti..

 ... sundarīnandā therī ....

5. nanduttarātherīgāthā

87.

“aggiṁ candañca sūriyañca, devatā ca namassihaṁ.

nadītitthāni gantvāna, udakaṁ oruhāmihaṁ..

88.

“bahūvatasamādānā, aḍḍhaṁ sīsassa olikhiṁ.

chamāya seyyaṁ kappemi, rattiṁ bhattaṁ na bhuñjahaṁ..

89.

“vibhūsāmaṇḍanaratā, nhāpanucchādanehi ca.

upakāsiṁ imaṁ kāyaṁ, kāmarāgena aṭṭitā..

90.

“tato saddhaṁ labhitvāna, pabbajiṁ anagāriyaṁ.

disvā kāyaṁ yathābhūtaṁ, kāmarāgo samūhato..

91.

“sabbe bhavā samucchinnā, icchā ca patthanāpi ca.

sabbayogavisaṁyuttā, santiṁ pāpuṇi cetaso” ti..

 ... nanduttarā therī ....

6. mittākāḷītherīgāthā

92.

“saddhāya pabbajitvāna, agārasmānagāriyaṁ.

vicariṁhaṁ tena tena, lābhasakkāraussukā..

93.

“riñcitvā paramaṁ atthaṁ, hīnamatthaṁ asevihaṁ.

kilesānaṁ vasaṁ gantvā, sāmaññatthaṁ na bujjhihaṁ..

94.

“tassā me ahu saṁvego, nisinnāya vihārake.

ummaggapaṭipannāmhi, taṇhāya vasamāgatā..

95.

“appakaṁ jīvitaṁ mayhaṁ, jarā byādhi ca maddati.

purāyaṁ bhijjati {jarāya bhijjate (sī0)} kāyo, na me kālo pamajjituṁ..

96.

“yathābhūtamavekkhantī, khandhānaṁ udayabbayaṁ.

vimuttacittā uṭṭhāsiṁ, kataṁ buddhassa sāsana” ntntti..

 ... mittā kāḷī therī ....

7. sakulātherīgāthā

97.

“agārasmiṁ vasantīhaṁ, dhammaṁ sutvāna bhikkhuno.

addasaṁ virajaṁ dhammaṁ, nibbānaṁ padamaccutaṁ..

98.

“sāhaṁ puttaṁ dhītarañca, dhanadhaññañca chaḍḍiya.

kese chedāpayitvāna, pabbajiṁ anagāriyaṁ..

99.

“sikkhamānā ahaṁ santī, bhāventī maggamañjasaṁ.

pahāsiṁ rāgadosañca, tadekaṭṭhe ca āsave..

100.

“bhikkhunī upasampajja, pubbajātimanussariṁ.

dibbacakkhu visodhitaṁ {visodhitaṁ dibbacakkhu (sī0)}, vimalaṁ sādhubhāvitaṁ..

101.

“saṅkhāre parato disvā, hetujāte palokite {palokine (ka0)}.

pahāsiṁ āsave sabbe, sītibhūtāmhi nibbutā” ti..

 ... sakulā therī ....

8. soṇātherīgāthā

102.

“dasa putte vijāyitvā, asmiṁ rūpasamussaye.

tatohaṁ dubbalā jiṇṇā, bhikkhuniṁ upasaṅkamiṁ..

103.

“sā me dhammamadesesi, khandhāyatanadhātuyo.

tassā dhammaṁ suṇitvāna, kese chetvāna pabbajiṁ..

104.

“tassā me sikkhamānāya, dibbacakkhu visodhitaṁ.

pubbenivāsaṁ jānāmi, yattha me vusitaṁ pure..

105.

“animittañca bhāvemi, ekaggā susamāhitā.

anantarāvimokkhāsiṁ, anupādāya nibbutā..

106.

“pañcakkhandhā pariññātā, tiṭṭhanti chinnamūlakā.

dhi tavatthu jare jamme, natthi dāni punabbhavo” ti..

 ... soṇā therī ....

9. bhaddākuṇḍalakesātherīgāthā

107.

“lūnakesī paṅkadharī, ekasāṭī pure cariṁ.

avajje vajjamatinī, vajje cāvajjadassinī..

108.

“divāvihārā nikkhamma, gijjhakūṭamhi pabbate.

addasaṁ virajaṁ buddhaṁ, bhikkhusaṅghapurakkhataṁ..

109.

“nihacca jāṇuṁ vanditvā, sammukhā añjaliṁ akaṁ.

`ehi bhadde'ti maṁ avaca, sā me āsūpasampadā..

110.

“ciṇṇā aṅgā ca magadhā, vajjī kāsī ca kosalā.

anaṇā paṇṇāsavassāni, raṭṭhapiṇḍaṁ abhuñjahaṁ..

111.

“puññaṁ vata pasavi bahuṁ, sappañño vatāyaṁ upāsako.

yo bhaddāya cīvaraṁ adāsi, vippamuttāya sabbaganthehī” ti..

 ... bhaddā kuṇḍalakesā therī ....

10. paṭācārātherīgāthā

112.

“naṅgalehi kasaṁ khettaṁ, bījāni pavapaṁ chamā.

puttadārāni posentā, dhanaṁ vindanti māṇavā..

113.

“kimahaṁ sīlasampannā, satthusāsanakārikā.

nibbānaṁ nādhigacchāmi, akusītā anuddhatā..

114.

“pāde pakkhālayitvāna, udakesu karomahaṁ.

pādodakañca disvāna, thalato ninnamāgataṁ..

115.

“tato cittaṁ samādhesiṁ, assaṁ bhadraṁvajāniyaṁ.

tato dīpaṁ gahetvāna, vihāraṁ pāvisiṁ ahaṁ.

seyyaṁ olokayitvāna, mañcakamhi upāvisiṁ..

116.

“tato sūciṁ gahetvāna, vaṭṭiṁ okassayāmahaṁ.

padīpasseva nibbānaṁ, vimokkho ahu cetaso” ti..

 ... paṭācārā therī ....

11. tiṁsamattātherīgāthā

117.

“`musalāni gahetvāna, dhaññaṁ koṭṭenti māṇavā {mānavā (sī0)}.

puttadārāni posentā, dhanaṁ vindanti māṇavā..

118.

“`karotha buddhasāsanaṁ, yaṁ katvā nānutappati.

khippaṁ pādāni dhovitvā, ekamante nisīdatha.

cetosamathamanuyuttā, karotha buddhasāsanaṁ'..

119.

“tassā tā {taṁ (sī0)} vacanaṁ sutvā, paṭācārāya sāsanaṁ.

pāde pakkhālayitvāna, ekamantaṁ upāvisuṁ.

cetosamathamanuyuttā, akaṁsu buddhasāsanaṁ..

120.

“rattiyā purime yāme, pubbajātimanussaruṁ.

rattiyā majjhime yāme, dibbacakkhuṁ visodhayuṁ.

rattiyā pacchime yāme, tamokhandhaṁ padālayuṁ..

121.

“uṭṭhāya pāde vandiṁsu, `katā te anusāsanī.

indaṁva devā tidasā, saṅgāme aparājitaṁ.

purakkhatvā vihassāma {viharāma (sī0), viharissāma (syā0)}, tevijjāmha anāsavā” 'ti..

itthaṁ sudaṁ tiṁsamattā therī bhikkhuniyo paṭācārāya santike aññaṁ byākariṁsūti.

12. candātherīgāthā

122.

“duggatāhaṁ pure āsiṁ, vidhavā ca aputtikā.

vinā mittehi ñātīhi, bhattacoḷassa nādhigaṁ..

123.

“pattaṁ daṇḍañca gaṇhitvā, bhikkhamānā kulā kulaṁ.

sītuṇhena ca ḍayhantī, satta vassāni cārihaṁ..

124.

“bhikkhuniṁ puna disvāna, annapānassa lābhiniṁ.

upasaṅkamma avocaṁ {avociṁ (ka0)}, `pabbajjaṁ anagāriyaṁ'..

125.

“sā ca maṁ anukampāya, pabbājesi paṭācārā.

tato maṁ ovaditvāna, paramatthe niyojayi..

126.

“tassāhaṁ vacanaṁ sutvā, akāsiṁ anusāsaniṁ.

amogho ayyāyovādo, tevijjāmhi anāsavā” ti..

 ... candā therī ....

pañcakanipāto niṭṭhito.

6. chakkanipāto

1. pañcasatamattātherīgāthā

127.

“yassa maggaṁ na jānāsi, āgatassa gatassa vā.

taṁ kuto cāgataṁ sattaṁ {santaṁ (sī0), puttaṁ (syā0)}, `mama putto'ti rodasi..

128.

“maggañca khossa {kho'tha (syā0 ka0)} jānāsi, āgatassa gatassa vā.

na naṁ samanusocesi, evaṁdhammā hi pāṇino..

129.

“ayācito tatāgacchi, nānuññāto {ananuññāto (sī0 syā0)} ito gato.

kutoci nūna āgantvā, vasitvā katipāhakaṁ.

itopi aññena gato, tatopaññena gacchati..

130.

“peto manussarūpena, saṁsaranto gamissati.

yathāgato tathā gato, kā tattha paridevanā”..

131.

“abbahī {abbuyhaṁ (syā0)} vata me sallaṁ, duddasaṁ hadayassitaṁ.

yā me sokaparetāya, puttasokaṁ byapānudi..

132.

“sājja abbūḷhasallāhaṁ, nicchātā parinibbutā.

buddhaṁ dhammañca saṅghañca, upemi saraṇaṁ muniṁ”..

itthaṁ sudaṁ pañcasatamattā therī bhikkhuniyo ...pe0 ....

2. vāseṭṭhītherīgāthā

133.

“puttasokenahaṁ aṭṭā, khittacittā visaññinī.

naggā pakiṇṇakesī ca, tena tena vicārihaṁ..

134.

“vīthi {vasiṁ (sī0)} saṅkārakūṭesu, susāne rathiyāsu ca.

acariṁ tīṇi vassāni, khuppipāsāsamappitā..

135.

“athaddasāsiṁ sugataṁ, nagaraṁ mithilaṁ pati {gataṁ (ka0)}.

adantānaṁ dametāraṁ, sambuddhamakutobhayaṁ..

136.

“sacittaṁ paṭiladdhāna, vanditvāna upāvisiṁ.

so me dhammamadesesi, anukampāya gotamo..

137.

“tassa dhammaṁ suṇitvāna, pabbajiṁ anagāriyaṁ.

yuñjantī satthuvacane, sacchākāsiṁ padaṁ sivaṁ..

138.

“sabbe sokā samucchinnā, pahīnā etadantikā.

pariññātā hi me vatthū, yato sokāna sambhavo” ti..

 ... vāseṭṭhī therī ....

3. khemātherīgāthā

139.

“daharā tvaṁ rūpavatī, ahampi daharo yuvā.

pañcaṅgikena turiyena {tūrena (ka0)}, ehi kheme ramāmase”..

140.

“iminā pūtikāyena, āturena pabhaṅgunā.

aṭṭiyāmi harāyāmi, kāmataṇhā samūhatā..

141.

“sattisūlūpamā kāmā, khandhāsaṁ adhikuṭṭanā.

yaṁ `tvaṁ kāmaratiṁ' brūsi, `aratī' dāni sā mama..

142.

“sabbattha vihatā nandī, tamokhandho padālito.

evaṁ jānāhi pāpima, nihato tvamasi antaka..

143.

“nakkhattāni namassantā, aggiṁ paricaraṁ vane.

yathābhuccamajānantā, bālā suddhimamaññatha..

144.

“ahañca kho namassantī, sambuddhaṁ purisuttamaṁ.

pamuttā {parimuttā (sī0 syā0)} sabbadukkhehi, satthusāsanakārikā” ti..

 ... khemā therī ....

4. sujātātherīgāthā

145.

“alaṅkatā suvasanā, mālinī candanokkhitā.

sabbābharaṇasañchannā, dāsīgaṇapurakkhatā..

146.

“annaṁ pānañca ādāya, khajjaṁ bhojjaṁ anappakaṁ.

gehato nikkhamitvāna, uyyānamabhihārayiṁ..

147.

“tattha ramitvā kīḷitvā, āgacchantī sakaṁ gharaṁ.

vihāraṁ daṭṭhuṁ pāvisiṁ, sākete añjanaṁ vanaṁ..

148.

“disvāna lokapajjotaṁ, vanditvāna upāvisiṁ.

so me dhammamadesesi, anukampāya cakkhumā..

149.

“sutvā ca kho mahesissa, saccaṁ sampaṭivijjhahaṁ.

tattheva virajaṁ dhammaṁ, phusayiṁ amataṁ padaṁ..

150.

“tato viññātasaddhammā, pabbajiṁ anagāriyaṁ.

tisso vijjā anuppattā, amoghaṁ buddhasāsanan”-ti..

 ... sujātā therī ....

5. anopamātherīgāthā

151.

“ucce kule ahaṁ jātā, bahuvitte mahaddhane.

vaṇṇarūpena sampannā, dhītā majjhassa {meghassa (sī0), meghissa (syā0)} atrajā..

152.

“patthitā rājaputtehi, seṭṭhiputtehi gijjhitā {seṭṭhiputtehi bhijjhitā (sī0)}.

pitu me pesayī dūtaṁ, detha mayhaṁ anopamaṁ..

153.

“yattakaṁ tulitā esā, tuyhaṁ dhītā anopamā.

tato aṭṭhaguṇaṁ dassaṁ, hiraññaṁ ratanāni ca..

154.

“sāhaṁ disvāna sambuddhaṁ, lokajeṭṭhaṁ anuttaraṁ.

tassa pādāni vanditvā, ekamantaṁ upāvisiṁ..

155.

“so me dhammamadesesi, anukampāya gotamo.

nisinnā āsane tasmiṁ, phusayiṁ tatiyaṁ phalaṁ..

156.

“tato kesāni chetvāna, pabbajiṁ anagāriyaṁ.

ajja me sattamī ratti, yato taṇhā visositā” ti..

 ... anopamā therī ....

6. mahāpajāpatigotamītherīgāthā

157.

“buddha vīra namo tyatthu, sabbasattānamuttama.

yo maṁ dukkhā pamocesi, aññañca bahukaṁ janaṁ..

158.

“sabbadukkhaṁ pariññātaṁ, hetutaṇhā visositā.

bhāvito aṭṭhaṅgiko {ariyaṭṭhaṅgiko (sī0 ka0), bhāvitaṭṭhaṅgiko (syā0)} maggo, nirodho phusito mayā..

159.

“mātā putto pitā bhātā, ayyakā ca pure ahuṁ.

yathābhuccamajānantī, saṁsariṁhaṁ anibbisaṁ..

160.

“diṭṭho hi me so bhagavā, antimoyaṁ samussayo.

vikkhīṇo jātisaṁsāro, natthi dāni punabbhavo..

161.

“āraddhavīriye pahitatte, niccaṁ daḷhaparakkame.

samagge sāvake passe, esā buddhāna vandanā..

162.

“bahūnaṁ {bahunnaṁ (sī0 syā0)} vata atthāya, māyā janayi gotamaṁ.

byādhimaraṇatunnānaṁ, dukkhakkhandhaṁ byapānudī” ti..

 ... mahāpajāpatigotamī therī ....

7. guttātherīgāthā

163.

“gutte yadatthaṁ pabbajjā, hitvā puttaṁ vasuṁ piyaṁ.

tameva anubrūhehi, mā cittassa vasaṁ gami..

164.

“cittena vañcitā sattā, mārassa visaye ratā.

anekajātisaṁsāraṁ, sandhāvanti aviddasū..

165.

“kāmacchandañca byāpādaṁ, sakkāyadiṭṭhimeva ca.

sīlabbataparāmāsaṁ, vicikicchañca pañcamaṁ..

166.

“saṁyojanāni etāni, pajahitvāna bhikkhunī.

orambhāgamanīyāni, nayidaṁ punarehisi..

167.

“rāgaṁ mānaṁ avijjañca, uddhaccañca vivajjiya.

saṁyojanāni chetvāna, dukkhassantaṁ karissasi..

168.

“khepetvā jātisaṁsāraṁ, pariññāya punabbhavaṁ.

diṭṭheva dhamme nicchātā, upasantā carissatī” ti..

 ... guttā therī ....

8. vijayātherīgāthā

169.

“catukkhattuṁ pañcakkhattuṁ, vihārā upanikkhamiṁ.

aladdhā cetaso santiṁ, citte avasavattinī..

170.

“bhikkhuniṁ upasaṅkamma, sakkaccaṁ paripucchahaṁ.

sā me dhammamadesesi, dhātuāyatanāni ca..

171.

“cattāri ariyasaccāni, indriyāni balāni ca.

bojjhaṅgaṭṭhaṅgikaṁ maggaṁ, uttamatthassa pattiyā..

172.

“tassāhaṁ vacanaṁ sutvā, karontī anusāsaniṁ.

rattiyā purime yāme, pubbajātimanussariṁ..

173.

“rattiyā majjhime yāme, dibbacakkhuṁ visodhayiṁ.

rattiyā pacchime yāme, tamokhandhaṁ padālayiṁ..

174.

“pītisukhena ca kāyaṁ, pharitvā vihariṁ tadā.

sattamiyā pāde pasāresiṁ, tamokhandhaṁ padāliyā” ti..

 ... vijayā therī ....

chakkanipāto niṭṭhito.

7. sattakanipāto

1. uttarātherīgāthā

175.

“`musalāni gahetvāna, dhaññaṁ koṭṭenti māṇavā.

puttadārāni posentā, dhanaṁ vindanti māṇavā..

176.

“`ghaṭetha buddhasāsane, yaṁ katvā nānutappati.

khippaṁ pādāni dhovitvā, ekamantaṁ nisīdatha..

177.

“`cittaṁ upaṭṭhapetvāna, ekaggaṁ susamāhitaṁ.

paccavekkhatha saṅkhāre, parato no ca attato'..

178.

“tassāhaṁ vacanaṁ sutvā, paṭācārānusāsaniṁ.

pāde pakkhālayitvāna, ekamante upāvisiṁ..

179.

“rattiyā purime yāme, pubbajātimanussariṁ.

rattiyā majjhime yāme, dibbacakkhuṁ visodhayiṁ..

180.

“rattiyā pacchime yāme, tamokkhandhaṁ padālayiṁ.

tevijjā atha vuṭṭhāsiṁ, katā te anusāsanī..

181.

“sakkaṁva devā tidasā, saṅgāme aparājitaṁ.

purakkhatvā vihassāmi, tevijjāmhi anāsavā”..

 ... uttarā therī ....

2. cālātherīgāthā

182.

“satiṁ upaṭṭhapetvāna, bhikkhunī bhāvitindriyā.

paṭivijjhi padaṁ santaṁ, saṅkhārūpasamaṁ sukhaṁ”..

183.

“kaṁ nu uddissa muṇḍāsi, samaṇī viya dissasi.

na ca rocesi pāsaṇḍe, kimidaṁ carasi momuhā”..

184.

“ito bahiddhā pāsaṇḍā, diṭṭhiyo upanissitā.

na te dhammaṁ vijānanti, na te dhammassa kovidā..

185.

“atthi sakyakule jāto, buddho appaṭipuggalo.

so me dhammamadesesi, diṭṭhīnaṁ samatikkamaṁ..

186.

“dukkhaṁ dukkhasamuppādaṁ, dukkhassa ca atikkamaṁ.

ariyaṁ caṭṭhaṅgikaṁ maggaṁ, dukkhūpasamagāminaṁ..

187.

“tassāhaṁ vacanaṁ sutvā, vihariṁ sāsane ratā.

tisso vijjā anuppattā, kataṁ buddhassa sāsanaṁ..

188.

“sabbattha vihatā nandī, tamokhandho padālito.

evaṁ jānāhi pāpima, nihato tvamasi antaka”..

 ... cālā therī ....

3. upacālātherīgāthā

189.

“satimatī cakkhumatī, bhikkhunī bhāvitindriyā.

paṭivijjhiṁ padaṁ santaṁ, akāpurisasevitaṁ”..

190.

“kiṁ nu jātiṁ na rocesi, jāto kāmāni bhuñjati.

bhuñjāhi kāmaratiyo, māhu pacchānutāpinī”..

191.

“jātassa maraṇaṁ hoti, hatthapādāna chedanaṁ.

vadhabandhapariklesaṁ, jāto dukkhaṁ nigacchati..

192.

“atthi sakyakule jāto, sambuddho aparājito.

so me dhammamadesesi, jātiyā samatikkamaṁ..

193.

“dukkhaṁ dukkhasamuppādaṁ, dukkhassa ca atikkamaṁ.

ariyaṁ caṭṭhaṅgikaṁ maggaṁ, dukkhūpasamagāminaṁ..

194.

“tassāhaṁ vacanaṁ sutvā, vihariṁ sāsane ratā.

tisso vijjā anuppattā, kataṁ buddhassa sāsanaṁ..

195.

“sabbattha vihatā nandī, tamokhandho padālito.

evaṁ jānāhi pāpima, nihato tvamasi antaka”..

 ... upacālā therī ....

sattakanipāto niṭṭhito.

8. aṭṭhakanipāto

1. sīsūpacālātherīgāthā

196.

“bhikkhunī sīlasampannā, indriyesu susaṁvutā.

adhigacche padaṁ santaṁ, asecanakamojavaṁ”..

197.

“tāvatiṁsā ca yāmā ca, tusitā cāpi devatā.

nimmānaratino devā, ye devā vasavattino.

tattha cittaṁ paṇīdhehi, yattha te vusitaṁ pure”..

198.

“tāvatiṁsā ca yāmā ca, tusitā cāpi devatā.

nimmānaratino devā, ye devā vasavattino..

199.

“kālaṁ kālaṁ bhavābhavaṁ, sakkāyasmiṁ purakkhatā.

avītivattā sakkāyaṁ, jātimaraṇasārino..

200.

“sabbo ādīpito loko, sabbo loko padīpito.

sabbo pajjalito loko, sabbo loko pakampito..

201.

“akampiyaṁ atuliyaṁ, aputhujjanasevitaṁ.

buddho dhammamadesesi, tattha me nirato mano..

202.

“tassāhaṁ vacanaṁ sutvā, vihariṁ sāsane ratā.

tisso vijjā anuppattā, kataṁ buddhassa sāsanaṁ..

203.

“sabbattha vihatā nandī, tamokhandho padālito.

evaṁ jānāhi pāpima, nihato tvamasi antaka”..

 ... sīsūpacālā therī ....

aṭṭhakanipāto niṭṭhito.

9. navakanipāto

1. vaḍḍhamātutherīgāthā

204.

“mā su te vaḍḍha lokamhi, vanatho āhu kudācanaṁ.

mā puttaka punappunaṁ, ahu dukkhassa bhāgimā..

205.

“sukhañhi vaḍḍha munayo, anejā chinnasaṁsayā.

sītibhūtā damappattā, viharanti anāsavā..

206.

“tehānuciṇṇaṁ isībhi, maggaṁ dassanapattiyā.

dukkhassantakiriyāya, tvaṁ vaḍḍha anubrūhaya”..

207.

“visāradāva bhaṇasi, etamatthaṁ janetti me.

maññāmi nūna māmike, vanatho te na vijjati”..

208.

“ye keci vaḍḍha saṅkhārā, hīnā ukkaṭṭhamajjhimā.

aṇūpi aṇumattopi, vanatho me na vijjati..

209.

“sabbe me āsavā khīṇā, appamattassa jhāyato.

tisso vijjā anuppattā, kataṁ buddhassa sāsanaṁ”..

210.

“uḷāraṁ vata me mātā, patodaṁ samavassari.

paramatthasañhitā gāthā, yathāpi anukampikā..

211.

“tassāhaṁ vacanaṁ sutvā, anusiṭṭhiṁ janettiyā.

dhammasaṁvegamāpādiṁ, yogakkhemassa pattiyā..

212.

“sohaṁ padhānapahitatto, rattindivamatandito.

mātarā codito santo, aphusiṁ santimuttamaṁ”..

 ... vaḍḍhamātā therī ....

navakanipāto niṭṭhito.

10. ekādasanipāto

1. kisāgotamītherīgāthā

213.

“kalyāṇamittatā muninā, lokaṁ ādissa vaṇṇitā.

kalyāṇamitte bhajamāno, api bālo paṇḍito assa..

214.

“bhajitabbā sappurisā, paññā tathā vaḍḍhati bhajantānaṁ.

bhajamāno sappurise, sabbehipi dukkhehi pamucceyya..

215.

“dukkhañca vijāneyya, dukkhassa ca samudayaṁ nirodhaṁ.

aṭṭhaṅgikañca maggaṁ, cattāripi ariyasaccāni..

216.

“dukkho itthibhāvo, akkhāto purisadammasārathinā.

sapattikampi hi dukkhaṁ, appekaccā sakiṁ vijātāyo..

217.

“galake api kantanti, sukhumāliniyo visāni khādanti.

janamārakamajjhagatā, ubhopi byasanāni anubhonti..

218.

“upavijaññā gacchantī, addasāhaṁ patiṁ mataṁ.

panthamhi vijāyitvāna, appattāva sakaṁ gharaṁ..

219.

“dve puttā kālakatā, patī ca panthe mato kapaṇikāya.

mātā pitā ca bhātā, ḍayhanti ca ekacitakāyaṁ..

220.

“khīṇakulīne kapaṇe, anubhūtaṁ te dukhaṁ aparimāṇaṁ.

assū ca te pavattaṁ, bahūni ca jātisahassāni..

221.

“vasitā susānamajjhe, athopi khāditāni puttamaṁsāni.

hatakulikā sabbagarahitā, matapatikā amatamadhigacchiṁ..

222.

“bhāvito me maggo, ariyo aṭṭhaṅgiko amatagāmī.

nibbānaṁ sacchikataṁ, dhammādāsaṁ avekkhiṁhaṁ {apekkhihaṁ (sī0)}..

223.

“ahamamhi kantasallā, ohitabhārā katañhi karaṇīyaṁ.

kisā gotamī therī, vimuttacittā imaṁ bhaṇī” ti..

 ... kisā gotamī therī ....

ekādasanipāto niṭṭhito.

11. dvādasakanipāto

1. uppalavaṇṇātherīgāthā

224.

“ubho mātā ca dhītā ca, mayaṁ āsuṁ {ābhuṁ (sī0)} sapattiyo.

tassā me ahu saṁvego, abbhuto lomahaṁsano..

225.

“dhiratthu kāmā asucī, duggandhā bahukaṇṭakā.

yattha mātā ca dhītā ca, sabhariyā mayaṁ ahuṁ..

226.

“kāmesvādīnavaṁ disvā, nekkhammaṁ daṭṭhu khemato.

sā pabbajjiṁ rājagahe, agārasmānagāriyaṁ..

227.

“pubbenivāsaṁ jānāmi, dibbacakkhuṁ visodhitaṁ.

cetopariccañāṇañca, sotadhātu visodhitā..

228.

“iddhīpi me sacchikatā, patto me āsavakkhayo.

chaḷabhiññā sacchikatā, kataṁ buddhassa sāsanaṁ..

229.

“iddhiyā abhinimmitvā, caturassaṁ rathaṁ ahaṁ.

buddhassa pāde vanditvā, lokanāthassa tādino” {sirīmato (syā0 ka0)}..

230.

“supupphitaggaṁ upagamma pādapaṁ, ekā tuvaṁ tiṭṭhasi sālamūle {rukkhamūle (syā0 ka0)}.

na cāpi te dutiyo atthi koci, na tvaṁ bāle bhāyasi dhuttakānaṁ”..

231.

“sataṁ sahassānipi dhuttakānaṁ, samāgatā edisakā bhaveyyuṁ.

lomaṁ na iñje napi sampavedhe, kiṁ me tuvaṁ māra karissaseko..

232.

“esā antaradhāyāmi, kucchiṁ vā pavisāmi te.

bhamukantare tiṭṭhāmi, tiṭṭhantiṁ maṁ na dakkhasi..

233.

“cittamhi vasībhūtāhaṁ, iddhipādā subhāvitā.

chaḷabhiññā sacchikatā, kataṁ buddhassa sāsanaṁ..

234.

“sattisūlūpamā kāmā, khandhāsaṁ adhikuṭṭanā.

yaṁ tvaṁ `kāmaratiṁ' brūsi, `aratī' dāni sā mama..

235.

“sabbattha vihatā nandī, tamokhandho padālito.

evaṁ jānāhi pāpima, nihato tvamasi antakā” ti..

 ... uppalavaṇṇā therī ....

dvādasanipāto niṭṭhito.

12. soḷasanipāto

1. puṇṇātherīgāthā

236.

“udahārī ahaṁ sīte {udakamāhariṁ sīte (sī0)}, sadā udakamotariṁ.

ayyānaṁ daṇḍabhayabhītā, vācādosabhayaṭṭitā..

237.

“kassa brāhmaṇa tvaṁ bhīto, sadā udakamotari.

vedhamānehi gattehi, sītaṁ vedayase bhusaṁ”..

238.

jānantī vata maṁ {jānantī ca tuvaṁ (ka0)} bhoti, puṇṇike paripucchasi.

karontaṁ kusalaṁ kammaṁ, rundhantaṁ katapāpakaṁ..

239.

“yo ca vuḍḍho daharo vā, pāpakammaṁ pakubbati.

dakābhisecanā sopi, pāpakammā pamuccati”..

240.

“ko nu te idamakkhāsi, ajānantassa ajānako.

dakābhisecanā nāma, pāpakammā pamuccati..

241.

“saggaṁ nūna gamissanti, sabbe maṇḍūkakacchapā.

nāgā {nakkā (sī0)} ca susumārā ca, ye caññe udake carā..

242.

“orabbhikā sūkarikā, macchikā migabandhakā.

corā ca vajjhaghātā ca, ye caññe pāpakammino.

dakābhisecanā tepi, pāpakammā pamuccare..

243.

“sace imā nadiyo te, pāpaṁ pubbe kataṁ vahuṁ.

puññampimā vaheyyuṁ te, tena tvaṁ paribāhiro..

244.

“yassa brāhmaṇa tvaṁ bhīto, sadā udakamotari.

tameva brahme mā kāsi, mā te sītaṁ chaviṁ hane”..

245.

“kummaggapaṭipannaṁ maṁ, ariyamaggaṁ samānayi.

dakābhisecanā bhoti, imaṁ sāṭaṁ dadāmi te”..

246.

“tuyheva sāṭako hotu, nāhamicchāmi sāṭakaṁ.

sace bhāyasi dukkhassa, sace te dukkhamappiyaṁ..

247.

“mākāsi pāpakaṁ kammaṁ, āvi vā yadi vā raho.

sace ca pāpakaṁ kammaṁ, karissasi karosi vā..

248.

“na te dukkhā pamutyatthi, upeccāpi {uppaccāpi (aṭṭha0 pāṭhantaraṁ)} palāyato.

sace bhāyasi dukkhassa, sace te dukkhamappiyaṁ..

249.

“upehi saraṇaṁ buddhaṁ, dhammaṁ saṅghañca tādinaṁ.

samādiyāhi sīlāni, taṁ te atthāya hehiti”..

250.

“upemi saraṇaṁ buddhaṁ, dhammaṁ saṅghañca tādinaṁ.

samādiyāmi sīlāni, taṁ me atthāya hehiti..

251.

“brahmabandhu pure āsiṁ, ajjamhi saccabrāhmaṇo.

tevijjo vedasampanno, sottiyo camhi nhātako” ti..

 ... puṇṇā therī ....

soḷasanipāto niṭṭhito.

13. vīsatinipāto

1. ambapālītherīgāthā

252.

“kāḷakā bhamaravaṇṇasādisā, vellitaggā mama muddhajā ahuṁ.

te jarāya sāṇavākasādisā, saccavādivacanaṁ anaññathā..

253.

“vāsitova surabhī karaṇḍako, pupphapūra mama uttamaṅgajo {uttamaṅgabhūto (ka0)}.

taṁ jarāyatha salomagandhikaṁ, saccavādivacanaṁ anaññathā..

254.

“kānanaṁva sahitaṁ suropitaṁ, kocchasūcivicitaggasobhitaṁ.

taṁ jarāya viralaṁ tahiṁ tahiṁ, saccavādivacanaṁ anaññathā..

255.

“kaṇhakhandhakasuvaṇṇamaṇḍitaṁ, sobhate suveṇīhilaṅkataṁ.

taṁ jarāya khalitaṁ siraṁ kataṁ, saccavādivacanaṁ anaññathā..

256.

“cittakārasukatāva lekhikā, sobhare su bhamukā pure mama.

tā jarāya valibhippalambitā, saccavādivacanaṁ anaññathā..

257.

“bhassarā surucirā yathā maṇī, nettahesumabhinīlamāyatā.

te jarāyabhihatā na sobhare, saccavādivacanaṁ anaññathā..

258.

“saṇhatuṅgasadisī ca nāsikā, sobhate su abhiyobbanaṁ pati.

sā jarāya upakūlitā viya, saccavādivacanaṁ anaññathā..

259.

“kaṅkaṇaṁ va sukataṁ suniṭṭhitaṁ, sobhare su mama kaṇṇapāḷiyo.

tā jarāya valibhippalambitā, saccavādivacanaṁ anaññathā..

260.

“pattalīmakulavaṇṇasādisā, sobhare su dantā pure mama.

te jarāya khaṇḍitā cāsitā {pītakā (sī0)}, saccavādivacanaṁ anaññathā..

261.

“kānanamhi vanasaṇḍacārinī, kokilāva madhuraṁ nikūjihaṁ.

taṁ jarāya khalitaṁ tahiṁ tahiṁ, saccavādivacanaṁ anaññathā..

262.

“saṇhakamburiva suppamajjitā, sobhate su gīvā pure mama.

sā jarāya bhaggā {bhañjitā (?)} vināmitā, saccavādivacanaṁ anaññathā..

263.

“vaṭṭapalighasadisopamā ubho, sobhare su bāhā pure mama.

tā jarāya yatha pāṭalibbalitā {yathā pāṭalippalitā (sī0 syā0 ka0)}, saccavādivacanaṁ anaññathā..

264.

“saṇhamuddikasuvaṇṇamaṇḍitā, sobhare su hatthā pure mama.

te jarāya yathā mūlamūlikā, saccavādivacanaṁ anaññathā..

265.

“pīnavaṭṭasahituggatā ubho, sobhare {sobhate (aṭṭha0)} su thanakā pure mama.

thevikīva lambanti nodakā, saccavādivacanaṁ anaññathā..

266.

“kañcanassaphalakaṁva sammaṭṭhaṁ, sobhate su kāyo pure mama.

so valīhi sukhumāhi otato, saccavādivacanaṁ anaññathā..

267.

“nāgabhogasadisopamā ubho, sobhare su ūrū pure mama.

te jarāya yathā veḷunāḷiyo, saccavādivacanaṁ anaññathā..

268.

“saṇhanūpurasuvaṇṇamaṇḍitā, sobhare su jaṅghā pure mama.

tā jarāya tiladaṇḍakāriva, saccavādivacanaṁ anaññathā..

269.

“tūlapuṇṇasadisopamā ubho, sobhare su pādā pure mama.

te jarāya phuṭitā valīmatā, saccavādivacanaṁ anaññathā..

270.

“ediso ahu ayaṁ samussayo, jajjaro bahudukkhānamālayo.

sopalepapatito jarāgharo, saccavādivacanaṁ anaññathā”..

 ... ambapālī therī ....

2. rohinītherīgāthā

271.

“`samaṇā'ti bhoti supi {bhoti tvaṁ sayasi (sī0), bhoti maṁ vipassi (syā0)}, `samaṇā'ti pabujjhasi {paṭibujjhasi (sī0 syā0)}.

samaṇāneva {samaṇānameva (sī0 syā0)} kittesi, samaṇī nūna {samaṇī nu (ka0)} bhavissasi..

272.

“vipulaṁ annañca pānañca, samaṇānaṁ paveccasi {payacchasi (sī0)}.

rohinī dāni pucchāmi, kena te samaṇā piyā..

273.

“akammakāmā alasā, paradattūpajīvino.

āsaṁsukā sādukāmā, kena te samaṇā piyā”..

274.

“cirassaṁ vata maṁ tāta, samaṇānaṁ paripucchasi.

tesaṁ te kittayissāmi, paññāsīlaparakkamaṁ..

275.

“kammakāmā analasā, kammaseṭṭhassa kārakā.

rāgaṁ dosaṁ pajahanti, tena me samaṇā piyā..

276.

“tīṇi pāpassa mūlāni, dhunantntti sucikārino.

sabbaṁ pāpaṁ pahīnesaṁ, tena me samaṇā piyā..

277.

“kāyakammaṁ suci nesaṁ, vacīkammañca tādisaṁ.

manokammaṁ suci nesaṁ, tena me samaṇā piyā..

278.

“vimalā saṅkhamuttāva, suddhā santarabāhirā.

puṇṇā sukkāna dhammānaṁ {sukkehi dhammehi (sī0 syā0 aṭṭha0)}, tena me samaṇā piyā..

279.

“bahussutā dhammadharā, ariyā dhammajīvino.

atthaṁ dhammañca desenti, tena me samaṇā piyā..

280.

“bahussutā dhammadharā, ariyā dhammajīvino.

ekaggacittā satimanto, tena me samaṇā piyā..

281.

“dūraṅgamā satimanto, mantabhāṇī anuddhatā.

dukkhassantaṁ pajānanti, tena me samaṇā piyā..

282.

“yasmā gāmā pakkamanti, na vilokenti kiñcanaṁ.

anapekkhāva gacchanti, tena me samaṇā piyā..

283.

“na tesaṁ koṭṭhe openti, na kumbhiṁ na khaḷopiyaṁ.

pariniṭṭhitamesānā, tena me samaṇā piyā..

284.

“na te hiraññaṁ gaṇhanti, na suvaṇṇaṁ na rūpiyaṁ.

paccuppannena yāpenti, tena me samaṇā piyā..

285.

“nānākulā pabbajitā, nānājanapadehi ca.

aññamaññaṁ piyāyanti {pihayanti (ka0)}, tena me samaṇā piyā”..

286.

“atthāya vata no bhoti, kule jātāsi rohinī.

saddhā buddhe ca dhamme ca, saṅghe ca tibbagāravā..

287.

“tuvaṁ hetaṁ pajānāsi, puññakkhettaṁ anuttaraṁ.

amhampi ete samaṇā, paṭigaṇhanti dakkhiṇaṁ”..

288.

“patiṭṭhito hettha yañño, vipulo no bhavissati.

sace bhāyasi dukkhassa, sace te dukkhamappiyaṁ..

289.

“upehi saraṇaṁ buddhaṁ, dhammaṁ saṅghañca tādinaṁ.

samādiyāhi sīlāni, taṁ te atthāya hehiti”..

290.

“upemi saraṇaṁ buddhaṁ, dhammaṁ saṅghañca tādinaṁ.

samādiyāmi sīlāni, taṁ me atthāya hehiti..

291.

“brahmabandhu pure āsiṁ, so idānimhi brāhmaṇo.

tevijjo sottiyo camhi, vedagū camhi nhātako”..

 ... rohinī therī ....

3. cāpātherīgāthā

292.

“laṭṭhihattho pure āsi, so dāni migaluddako.

āsāya palipā ghorā, nāsakkhi pārametave..

293.

“sumattaṁ maṁ maññamānā, cāpā puttamatosayi.

cāpāya bandhanaṁ chetvā, pabbajissaṁ punopahaṁ..

294.

“mā me kujjhi mahāvīra, mā me kujjhi mahāmuni.

na hi kodhaparetassa, suddhi atthi kuto tapo..

295.

“pakkamissañca nāḷāto, kodha nāḷāya vacchati.

bandhantī itthirūpena, samaṇe dhammajīvino” {dhammajīvine (ka0)}..

296.

“ehi kāḷa nivattassu, bhuñja kāme yathā pure.

ahañca te vasīkatā, ye ca me santi ñātakā”..

297.

“etto cāpe catubbhāgaṁ, yathā bhāsasi tvañca me.

tayi rattassa posassa, uḷāraṁ vata taṁ siyā”..

298.

“kāḷaṅginiṁva takkāriṁ, pupphitaṁ girimuddhani.

phullaṁ dālimalaṭṭhiṁva, antodīpeva pāṭaliṁ..

299.

“haricandanalittaṅgiṁ, kāsikuttamadhāriniṁ.

taṁ maṁ rūpavatiṁ santiṁ, kassa ohāya gacchasi”..

300.

“sākuntikova sakuṇiṁ {sakuṇaṁ (syā0)}, yathā bandhitumicchati.

āharimena rūpena, na maṁ tvaṁ bādhayissasi”..

301.

“imañca me puttaphalaṁ, kāḷa uppāditaṁ tayā.

taṁ maṁ puttavatiṁ santiṁ, kassa ohāya gacchasi”..

302.

“jahanti putte sappaññā, tato ñātī tato dhanaṁ.

pabbajanti mahāvīrā, nāgo chetvāva bandhanaṁ”..

303.

“idāni te imaṁ puttaṁ, daṇḍena churikāya vā.

bhūmiyaṁ vā nisumbhissaṁ {nisumbheyyaṁ (sī0)}, puttasokā na gacchasi”..

304.

“sace puttaṁ siṅgālānaṁ, kukkurānaṁ padāhisi.

na maṁ puttakatte jammi, punarāvattayissasi”..

305.

“handa kho dāni bhaddante, kuhiṁ kāḷa gamissasi.

katamaṁ gāmanigamaṁ, nagaraṁ rājadhāniyo”..

306.

“ahumha pubbe gaṇino, assamaṇā samaṇamānino.

gāmena gāmaṁ vicarimha, nagare rājadhāniyo..

307.

“eso hi bhagavā buddho, nadiṁ nerañjaraṁ pati.

sabbadukkhappahānāya, dhammaṁ deseti pāṇinaṁ.

tassāhaṁ santikaṁ gacchaṁ, so me satthā bhavissati”..

308.

“vandanaṁ dāni vajjāsi, lokanāthaṁ anuttaraṁ.

padakkhiṇañca katvāna, ādiseyyāsi dakkhiṇaṁ”..

309.

“etaṁ kho labbhamamhehi, yathā bhāsasi tvañca me.

vandanaṁ dāni te vajjaṁ, lokanāthaṁ anuttaraṁ.

padakkhiṇañca katvāna, ādisissāmi dakkhiṇaṁ”..

310.

tato ca kāḷo pakkāmi, nadiṁ nerañjaraṁ pati.

so addasāsi sambuddhaṁ, desentaṁ amataṁ padaṁ..

311.

dukkhaṁ dukkhasamuppādaṁ, dukkhassa ca atikkamaṁ.

ariyaṁ caṭṭhaṅgikaṁ maggaṁ, dukkhūpasamagāminaṁ..

312.

tassa pādāni vanditvā, katvāna naṁ {katvānahaṁ (sī0)} padakkhiṇaṁ.

cāpāya ādisitvāna, pabbajiṁ anagāriyaṁ.

tisso vijjā anuppattā, kataṁ buddhassa sāsanaṁ..

 ... cāpā therī ....

4. sundarītherīgāthā

313.

“petāni bhoti puttāni, khādamānā tuvaṁ pure.

tuvaṁ divā ca ratto ca, atīva paritappasi..

314.

“sājja sabbāni khāditvā, sataputtāni {satta puttāni (syā0)} brāhmaṇī.

vāseṭṭhi kena vaṇṇena, na bāḷhaṁ paritappasi”..

315.

“bahūni puttasatāni, ñātisaṅghasatāni ca.

khāditāni atītaṁse, mama tuyhañca brāhmaṇa..

316.

“sāhaṁ nissaraṇaṁ ñatvā, jātiyā maraṇassa ca.

na socāmi na rodāmi, na cāpi paritappayiṁ”..

317.

“abbhutaṁ vata vāseṭṭhi, vācaṁ bhāsasi edisiṁ.

kassa tvaṁ dhammamaññāya, giraṁ {thiraṁ (sī0)} bhāsasi edisiṁ”..

318.

“esa brāhmaṇa sambuddho, nagaraṁ mithilaṁ pati.

sabbadukkhappahānāya, dhammaṁ desesi pāṇinaṁ..

319.

“tassa brahme {brāhmaṇa (sī0 syā0)} arahato, dhammaṁ sutvā nirūpadhiṁ.

tattha viññātasaddhammā, puttasokaṁ byapānudiṁ”..

320.

“so ahampi gamissāmi, nagaraṁ mithilaṁ pati.

appeva maṁ so bhagavā, sabbadukkhā pamocaye”..

321.

addasa brāhmaṇo buddhaṁ, vippamuttaṁ nirūpadhiṁ.

svassa dhammamadesesi, muni dukkhassa pāragū..

322.

dukkhaṁ dukkhasamuppādaṁ, dukkhassa ca atikkamaṁ.

ariyaṁ caṭṭhaṅgikaṁ maggaṁ, dukkhūpasamagāminaṁ..

323.

tattha viññātasaddhammo, pabbajjaṁ samarocayi.

sujāto tīhi rattīhi, tisso vijjā aphassayi..

324.

“ehi sārathi gacchāhi, rathaṁ niyyādayāhimaṁ.

ārogyaṁ brāhmaṇiṁ vajja {vajjā (sī0)}, `pabbaji {pabbajito (sī0)} dāni brāhmaṇo.

sujāto tīhi rattīhi, tisso vijjā aphassayi” '..

325.

tato ca rathamādāya, sahassañcāpi sārathi.

ārogyaṁ brāhmaṇivoca, “pabbaji dāni brāhmaṇo.

sujāto tīhi rattīhi, tisso vijjā aphassayi”..

326.

“etañcāhaṁ assarathaṁ, sahassañcāpi sārathi.

tevijjaṁ brāhmaṇaṁ sutvā {ñatvā (sī0)}, puṇṇapattaṁ dadāmi te”..

327.

“tuyheva hotvassaratho, sahassañcāpi brāhmaṇi.

ahampi pabbajissāmi, varapaññassa santike”..

328.

“hatthī gavassaṁ maṇikuṇḍalañca, phītañcimaṁ gahavibhavaṁ pahāya.

pitā pabbajito tuyhaṁ, bhuñja bhogāni sundari. tuvaṁ dāyādikā kule”..

329.

“hatthī gavassaṁ maṇikuṇḍalañca, rammaṁ cimaṁ gahavibhavaṁ pahāya.

pitā pabbajito mayhaṁ, puttasokena aṭṭito.

ahampi pabbajissāmi, bhātusokena aṭṭitā”..

330.

“so te ijjhatu saṅkappo, yaṁ tvaṁ patthesi sundarī.

uttiṭṭhapiṇḍo uñcho ca, paṁsukūlañca cīvaraṁ.

etāni abhisambhontī, paraloke anāsavā”..

331.

“sikkhamānāya me ayye, dibbacakkhu visodhitaṁ.

pubbenivāsaṁ jānāmi, yattha me vusitaṁ pure..

332.

“tuvaṁ nissāya kalyāṇī, therī saṅghassa sobhane.

tisso vijjā anuppattā, kataṁ buddhassa sāsanaṁ..

333.

“anujānāhi me ayye, icche sāvatthi gantave.

sīhanādaṁ nadissāmi, buddhaseṭṭhassa santike”..

334.

“passa sundari satthāraṁ, hemavaṇṇaṁ harittacaṁ.

adantānaṁ dametāraṁ, sambuddhamakutobhayaṁ”..

335.

“passa sundarimāyantiṁ, vippamuttaṁ nirūpadhiṁ.

vītarāgaṁ visaṁyuttaṁ, katakiccamanāsavaṁ..

336.

“bārāṇasīto nikkhamma, tava santikamāgatā.

sāvikā te mahāvīra, pāde vandati sundarī”..

337.

“tuvaṁ buddho tuvaṁ satthā, tuyhaṁ dhītāmhi brāhmaṇa.

orasā mukhato jātā, katakiccā anāsavā”..

338.

“tassā te svāgataṁ bhadde, tato {atho (ka0)} te adurāgataṁ.

evañhi dantā āyanti, satthu pādāni vandikā.

vītarāgā visaṁyuttā, katakiccā anāsavā”..

 ... sundarī therī ....

5. subhākammāradhītutherīgāthā

339.

“daharāhaṁ suddhavasanā, yaṁ pure dhammamassuṇiṁ.

tassā me appamattāya, saccābhisamayo ahu..

340.

“tatohaṁ sabbakāmesu, bhusaṁ aratimajjhagaṁ.

sakkāyasmiṁ bhayaṁ disvā, nekkhammameva {nekkhammaññeva (sī0), nekkhammasseva (syā0)} pīhaye..

341.

“hitvānahaṁ ñātigaṇaṁ, dāsakammakarāni ca.

gāmakhettāni phītāni, ramaṇīye pamodite..

342.

“pahāyahaṁ pabbajitā, sāpateyyamanappakaṁ.

evaṁ saddhāya nikkhamma, saddhamme suppavedite..

343.

“netaṁ {na metaṁ (sī0 syā0)} assa patirūpaṁ, ākiñcaññañhi patthaye.

yo {yā (syā0)} jātarūpaṁ rajataṁ, chaḍḍetvā {thapetvā (ka0)} punarāgame {punarāgahe (ka0)}..

344.

“rajataṁ jātarūpaṁ vā, na bodhāya na santiyā.

netaṁ samaṇasāruppaṁ, na etaṁ ariyaddhanaṁ..

345.

“lobhanaṁ madanañcetaṁ, mohanaṁ rajavaḍḍhanaṁ.

sāsaṅkaṁ bahuāyāsaṁ, natthi cettha dhuvaṁ ṭhiti..

346.

“ettha rattā pamattā ca, saṅkiliṭṭhamanā narā.

aññamaññena byāruddhā, puthu kubbanti medhagaṁ..

347.

“vadho bandho parikleso, jāni sokapariddavo.

kāmesu adhipannānaṁ, dissate byasanaṁ bahuṁ..

348.

“taṁ maṁ ñātī amittāva, kiṁ vo kāmesu yuñjatha.

jānātha maṁ pabbajitaṁ, kāmesu bhayadassiniṁ..

349.

“na hiraññasuvaṇṇena, parikkhīyanti āsavā.

amittā vadhakā kāmā, sapattā sallabandhanā..

350.

“taṁ maṁ ñātī amittāva, kiṁ vo kāmesu yuñjatha.

jānātha maṁ pabbajitaṁ, muṇḍaṁ saṅghāṭipārutaṁ..

351.

“uttiṭṭhapiṇḍo uñcho ca, paṁsukūlañca cīvaraṁ.

etaṁ kho mama sāruppaṁ, anagārūpanissayo..

352.

“vantā mahesīhi kāmā, ye dibbā ye ca mānusā.

khemaṭṭhāne vimuttā te, pattā te acalaṁ sukhaṁ..

353.

“māhaṁ kāmehi saṅgacchiṁ, yesu tāṇaṁ na vijjati.

amittā vadhakā kāmā, aggikkhandhūpamā dukhā..

354.

“paripantho esa bhayo, savighāto sakaṇṭako.

gedho suvisamo ceso {lepo (sī0)}, mahanto mohanāmukho..

355.

“upasaggo bhīmarūpo, kāmā sappasirūpamā.

ye bālā abhinandanti, andhabhūtā puthujjanā..

356.

“kāmapaṅkena sattā hi, bahū loke aviddasū.

pariyantaṁ na jānanti, jātiyā maraṇassa ca..

357.

“duggatigamanaṁ maggaṁ, manussā kāmahetukaṁ.

bahuṁ ve paṭipajjanti, attano rogamāvahaṁ..

358.

“evaṁ amittajananā, tāpanā saṁkilesikā.

lokāmisā bandhanīyā, kāmā maraṇabandhanā {caraṇabandhanā (sī0)}..

359.

“ummādanā ullapanā, kāmā cittappamaddino.

sattānaṁ saṅkilesāya, khippaṁ {khipaṁ (sī0)} mārena oḍḍitaṁ..

360.

“anantādīnavā kāmā, bahudukkhā mahāvisā.

appassādā raṇakarā, sukkapakkhavisosanā {visosakā (sī0)}..

361.

“sāhaṁ etādisaṁ katvā, byasanaṁ kāmahetukaṁ.

na taṁ paccāgamissāmi, nibbānābhiratā sadā..

362.

“raṇaṁ karitvā {taritvā (sī0)} kāmānaṁ, sītibhāvābhikaṅkhinī.

appamattā vihassāmi, sabbasaṁyojanakkhaye..

363.

“asokaṁ virajaṁ khemaṁ, ariyaṭṭhaṅgikaṁ ujuṁ.

taṁ maggaṁ anugacchāmi, yena tiṇṇā mahesino”..

364.

imaṁ passatha dhammaṭṭhaṁ, subhaṁ kammāradhītaraṁ.

anejaṁ upasampajja, rukkhamūlamhi jhāyati..

365.

ajjaṭṭhamī pabbajitā, saddhā saddhammasobhanā.

vinītuppalavaṇṇāya, tevijjā maccuhāyinī..

366.

sāyaṁ bhujissā anaṇā, bhikkhunī bhāvitindriyā.

sabbayogavisaṁyuttā, katakiccā anāsavā..

367.

taṁ sakko devasaṅghena, upasaṅkamma iddhiyā.

namassati bhūtapati, subhaṁ kammāradhītaranti..

 ... subhā kammāradhītā therī ....

vīsatinipāto niṭṭhito.

14. tiṁsanipāto

1. subhājīvakambavanikātherīgāthā

368.

jīvakambavanaṁ rammaṁ, gacchantiṁ bhikkhuniṁ subhaṁ.

dhuttako sannivāresi {taṁ nivāresi (ka0)}, tamenaṁ abravī subhā..

369.

“kiṁ te aparādhitaṁ mayā, yaṁ maṁ ovariyāna tiṭṭhasi.

na hi pabbajitāya āvuso, puriso samphusanāya kappati..

370.

“garuke mama satthusāsane, yā sikkhā sugatena desitā.

parisuddhapadaṁ anaṅgaṇaṁ, kiṁ maṁ ovariyāna tiṭṭhasi..

371.

“āvilacitto anāvilaṁ, sarajo vītarajaṁ anaṅgaṇaṁ.

sabbattha vimuttamānasaṁ, kiṁ maṁ ovariyāna tiṭṭhasi”..

372.

“daharā ca apāpikā casi, kiṁ te pabbajjā karissati.

nikkhipa kāsāyacīvaraṁ, ehi ramāma supupphite {ramāmase pupphite (sī0 syā0)} vane..

373.

“madhurañca pavanti sabbaso, kusumarajena samuṭṭhitā dumā.

paṭhamavasanto sukho utu, ehi ramāma supupphite vane..

374.

“kusumitasikharā ca pādapā, abhigajjantiva māluteritā.

kā tuyhaṁ rati bhavissati, yadi ekā vanamogahissasi {vanamotarissasi (sī0), vanamogāhissasi (syā0 ka0)}..

375.

“vāḷamigasaṅghasevitaṁ, kuñjaramattakareṇuloḷitaṁ.

asahāyikā gantumicchasi, rahitaṁ bhiṁsanakaṁ mahāvanaṁ..

376.

“tapanīyakatāva dhītikā, vicarasi cittalateva accharā.

kāsikasukhumehi vaggubhi, sobhasī suvasanehi nūpame..

377.

“ahaṁ tava vasānugo siyaṁ, yadi viharemase {yadipi viharesi (ka0)} kānanantare.

na hi matthi tayā piyattaro, pāṇo kinnarimandalocane..

378.

“yadi me vacanaṁ karissasi, sukhitā ehi agāramāvasa.

pāsādanivātavāsinī, parikammaṁ te karontu nāriyo..

379.

“kāsikasukhumāni dhāraya, abhiropehi {abhirohehi (sī0)} ca mālavaṇṇakaṁ.

kañcanamaṇimuttakaṁ bahuṁ, vividhaṁ ābharaṇaṁ karomi te..

380.

“sudhotarajapacchadaṁ subhaṁ, goṇakatūlikasanthataṁ navaṁ.

abhiruha sayanaṁ mahārahaṁ, candanamaṇḍitasāragandhikaṁ.

381.

“uppalaṁ cudakā samuggataṁ, yathā taṁ amanussasevitaṁ.

evaṁ tvaṁ brahmacārinī, sakesaṅgesu jaraṁ gamissasi”..

382.

“kiṁ te idha sārasammataṁ, kuṇapapūramhi susānavaḍḍhane.

bhedanadhamme kaḷevare {kalevare (sī0 ka0)}, yaṁ disvā vimano udikkhasi”..

383.

“akkhīni ca turiyāriva, kinnariyāriva pabbatantare.

tava me nayanāni dakkhiya, bhiyyo kāmaratī pavaḍḍhati..

384.

“uppalasikharopamāni te, vimale hāṭakasannibhe mukhe.

tava me nayanāni dakkhiya {nayanānudikkhiya (sī0)}, bhiyyo kāmaguṇo pavaḍḍhati..

385.

“api dūragatā saramhase, āyatapamhe visuddhadassane.

na hi matthi tayā piyattarā, nayanā kinnarimandalocane”..

386.

“apathena payātumicchasi, candaṁ kīḷanakaṁ gavesasi.

meruṁ laṅghetumicchasi, yo tvaṁ buddhasutaṁ maggayasi..

387.

“natthi hi loke sadevake, rāgo yatthapi dāni me siyā.

napi naṁ jānāmi kīriso, atha maggena hato samūlako..

388.

“iṅgālakuyāva {iṅghāḷakhuyāva (syā0)} ujjhito, visapattoriva aggito kato {agghato hato (sī0)}.

napi naṁ passāmi kīriso, atha maggena hato samūlako..

389.

“yassā siyā apaccavekkhitaṁ, satthā vā anupāsito siyā.

tvaṁ tādisikaṁ palobhaya, jānantiṁ so imaṁ vihaññasi..

390.

“mayhañhi akkuṭṭhavandite, sukhadukkhe ca satī upaṭṭhitā.

saṅkhatamasubhanti jāniya, sabbattheva mano na limpati..

391.

“sāhaṁ sugatassa sāvikā, maggaṭṭhaṅgikayānayāyinī.

uddhaṭasallā anāsavā, suññāgāragatā ramāmahaṁ..

392.

“diṭṭhā hi mayā sucittitā, sombhā dārukapillakāni vā.

tantīhi ca khīlakehi ca, vinibaddhā vividhaṁ panaccakā..

393.

“tamhuddhaṭe tantikhīlake, vissaṭṭhe vikale parikrite {paripakkhīte (sī0), paripakkate (syā0)}.

na vindeyya khaṇḍaso kate, kimhi tattha manaṁ nivesaye..

394.

“tathūpamā dehakāni maṁ, tehi dhammehi vinā na vattanti.

dhammehi vinā na vattati, kimhi tattha manaṁ nivesaye..

395.

“yathā haritālena makkhitaṁ, addasa cittikaṁ bhittiyā kataṁ.

tamhi te viparītadassanaṁ, saññā mānusikā niratthikā..

396.

“māyaṁ viya aggato kataṁ, supinanteva suvaṇṇapādapaṁ.

upagacchasi andha rittakaṁ, janamajjheriva rupparūpakaṁ {rūparūpakaṁ (ka0)}..

397.

“vaṭṭaniriva koṭarohitā, majjhe pubbuḷakā saassukā.

pīḷakoḷikā cettha jāyati, vividhā cakkhuvidhā ca piṇḍitā”..

398.

uppāṭiya cārudassanā, na ca pajjittha asaṅgamānasā.

“handa te cakkhuṁ harassu taṁ”, tassa narassa adāsi tāvade..

399.

tassa ca viramāsi tāvade, rāgo tattha khamāpayī ca naṁ.

“sotthi siyā brahmacārinī, na puno edisakaṁ bhavissati”..

400.

“āsādiya {āhaniya (syā0 ka0)} edisaṁ janaṁ, aggiṁ pajjalitaṁ va liṅgiya.

gaṇhiya āsīvisaṁ viya, api nu sotthi siyā khamehi no”..

401.

muttā ca tato sā bhikkhunī, agamī buddhavarassa santikaṁ.

passiya varapuññalakkhaṇaṁ, cakkhu āsi yathā purāṇakanti..

 ... subhā jīvakambavanikā therī ....

tiṁsanipāto niṭṭhito.

15. cattālīsanipāto

1. isidāsītherīgāthā

402.

nagaramhi kusumanāme, pāṭaliputtamhi pathaviyā maṇḍe.

sakyakulakulīnāyo, dve bhikkhuniyo hi guṇavatiyo..

403.

isidāsī tattha ekā, dutiyā bodhīti sīlasampannā ca.

jhānajjhāyanaratāyo, bahussutāyo dhutakilesāyo..

404.

tā piṇḍāya caritvā, bhattatthaṁ {bhattattaṁ (sī0)} kariya dhotapattāyo.

rahitamhi sukhanisinnā, imā girā abbhudīresuṁ..

405.

“pāsādikāsi ayye, isidāsi vayopi te aparihīno.

kiṁ disvāna byālikaṁ, athāsi nekkhammamanuyuttā”..

406.

evamanuyuñjiyamānā sā, rahite dhammadesanākusalā.

isidāsī vacanamabravi, “suṇa bodhi yathāmhi pabbajitā..

407.

“ujjeniyā puravare, mayhaṁ pitā sīlasaṁvuto seṭṭhi.

tassamhi ekadhītā, piyā manāpā ca dayitā ca..

408.

“atha me sāketato varakā, āgacchumuttamakulīnā.

seṭṭhī pahūtaratano, tassa mamaṁ suṇhamadāsi tāto..

409.

“sassuyā sassurassa ca, sāyaṁ pātaṁ paṇāmamupagamma.

sirasā karomi pāde, vandāmi yathāmhi anusiṭṭhā..

410.

“yā mayhaṁ sāmikassa, bhaginiyo bhātuno parijano vā.

tamekavarakampi disvā, ubbiggā āsanaṁ demi..

411.

“annena ca pānena ca, khajjena ca yañca tattha sannihitaṁ.

chādemi upanayāmi ca, demi ca yaṁ yassa patirūpaṁ..

412.

“kālena upaṭṭhahitvā {uṭṭhahitvā (syā0 ka0), upaṭṭhahituṁ (?)}, gharaṁ samupagamāmi ummāre.

dhovantī hatthapāde, pañjalikā sāmikamupemi..

413.

“kocchaṁ pasādaṁ añjaniñca, ādāsakañca gaṇhitvā.

parikammakārikā viya, sayameva patiṁ vibhūsemi..

414.

“sayameva odanaṁ sādhayāmi, sayameva bhājanaṁ dhovantī.

mātāva ekaputtakaṁ, tathā {tadā (sī0)} bhattāraṁ paricarāmi..

415.

“evaṁ maṁ bhattikataṁ, anurattaṁ kārikaṁ nihatamānaṁ.

uṭṭhāyikaṁ {uṭṭhāhikaṁ (ka0)} analasaṁ, sīlavatiṁ dussate bhattā..

416.

“so mātarañca pitarañca, bhaṇati `āpucchahaṁ gamissāmi.

isidāsiyā na saha vacchaṁ, ekāgārehaṁ {ekagharepa'haṁ (?)} saha vatthuṁ'..

417.

“`mā evaṁ putta avaca, isidāsī paṇḍitā paribyattā.

uṭṭhāyikā analasā, kiṁ tuyhaṁ na rocate putta'..

418.

“`na ca me hiṁsati kiñci, na cahaṁ isidāsiyā saha vacchaṁ.

dessāva me alaṁ me, apucchāhaṁ {āpucchāhaṁ (syā0), āpucchahaṁ-nāpucchahaṁ (?)} gamissāmi'..

419.

“tassa vacanaṁ suṇitvā, sassu sasuro ca maṁ apucchiṁsu.

`kissa {kiṁsa (?)} tayā aparaddhaṁ, bhaṇa vissaṭṭhā yathābhūtaṁ'..

420.

“`napihaṁ aparajjhaṁ kiñci, napi hiṁsemi na bhaṇāmi dubbacanaṁ.

kiṁ sakkā kātuyye, yaṁ maṁ viddessate bhattā'..

421.

“te maṁ pitugharaṁ paṭinayiṁsu, vimanā dukhena adhibhūtā.

`puttamanurakkhamānā, jitāmhase rūpiniṁ lakkhiṁ'..

422.

“atha maṁ adāsi tāto, aḍḍhassa gharamhi dutiyakulikassa.

tato upaḍḍhasuṅkena, yena maṁ vindatha seṭṭhi..

423.

“tassapi gharamhi māsaṁ, avasiṁ atha sopi maṁ paṭiccharayi {paṭicchasi (sī0 ka0), paṭicchati (syā0), paṭiccharati (ka0)}.

dāsīva upaṭṭhahantiṁ, adūsikaṁ sīlasampannaṁ..

424.

“bhikkhāya ca vicarantaṁ, damakaṁ dantaṁ me pitā bhaṇati.

`hohisi {sohisi (sabbattha)} me jāmātā, nikkhipa poṭṭhiñca {pontiṁ (sī0 syā0)} ghaṭikañca'..

425.

“sopi vasitvā pakkhaṁ {pakkamatha (sī0)}, atha tātaṁ bhaṇati `dehi me poṭṭhiṁ.

ghaṭikañca mallakañca, punapi bhikkhaṁ carissāmi'..

426.

“atha naṁ bhaṇatī tāto, ammā sabbo ca me ñātigaṇavaggo.

`kiṁ te na kīrati idha, bhaṇa khippaṁ taṁ te karihi'ti..

427.

“evaṁ bhaṇito bhaṇati, `yadi me attā sakkoti alaṁ mayhaṁ.

isidāsiyā na saha vacchaṁ, ekagharehaṁ saha vatthuṁ'..

428.

“vissajjito gato so, ahampi ekākinī vicintemi.

`āpucchitūna gacchaṁ, marituye {maritāye (sī0), marituṁ (syā0)} vā pabbajissaṁ vā'..

429.

“atha ayyā jinadattā, āgacchī gocarāya caramānā.

tātakulaṁ vinayadharī, bahussutā sīlasampannā..

430.

“taṁ disvāna amhākaṁ, uṭṭhāyāsanaṁ tassā paññāpayiṁ.

nisinnāya ca pāde, vanditvā bhojanamadāsiṁ..

431.

“annena ca pānena ca, khajjena ca yañca tattha sannihitaṁ.

santappayitvā avacaṁ, `ayye icchāmi pabbajituṁ'..

432.

“atha maṁ bhaṇatī tāto, `idheva puttaka {puttike (syā0 ka0)} carāhi tvaṁ dhammaṁ.

annena ca pānena ca, tappaya samaṇe dvijātī ca'..

433.

“athahaṁ bhaṇāmi tātaṁ, rodantī añjaliṁ paṇāmetvā.

`pāpañhi mayā pakataṁ, kammaṁ taṁ nijjaressāmi'..

434.

“atha maṁ bhaṇatī tāto, `pāpuṇa bodhiñca aggadhammañca.

nibbānañca labhassu, yaṁ sacchikarī dvipadaseṭṭho'..

435.

“mātāpitū abhivādayitvā, sabbañca ñātigaṇavaggaṁ.

sattāhaṁ pabbajitā, tisso vijjā aphassayiṁ..

436.

“jānāmi attano satta, jātiyo yassayaṁ phalavipāko.

taṁ tava ācikkhissaṁ, taṁ ekamanā nisāmehi..

437.

“nagaramhi erakacche {erakakacche (syā0 ka0)}, suvaṇṇakāro ahaṁ pahūtadhano.

yobbanamadena matto so, paradāraṁ asevihaṁ..

438.

“sohaṁ tato cavitvā, nirayamhi apaccisaṁ ciraṁ.

pakko tato ca uṭṭhahitvā, makkaṭiyā kucchimokkamiṁ..

439.

“sattāhajātakaṁ maṁ, mahākapi yūthapo nillacchesi.

tassetaṁ kammaphalaṁ, yathāpi gantvāna paradāraṁ..

440.

“sohaṁ tato cavitvā, kālaṁ karitvā sindhavāraññe.

kāṇāya ca khañjāya ca, eḷakiyā kucchimokkamiṁ..

441.

“dvādasa vassāni ahaṁ, nillacchito dārake parivahitvā.

kimināvaṭṭo akallo, yathāpi gantvāna paradāraṁ..

442.

“sohaṁ tato cavitvā, govāṇijakassa gāviyā jāto.

vaccho lākhātambo, nillacchito dvādase māse..

443.

“voḍhūna {te puna (syā0 ka0), vodhuna (ka0 aṭṭha0)} naṅgalamahaṁ, sakaṭañca dhārayāmi.

andhovaṭṭo akallo, yathāpi gantvāna paradāraṁ..

444.

“sohaṁ tato cavitvā, vīthiyā dāsiyā ghare jāto.

neva mahilā na puriso, yathāpi gantvāna paradāraṁ..

445.

“tiṁsativassamhi mato, sākaṭikakulamhi dārikā jātā.

kapaṇamhi appabhoge, dhanika {aṇika (aṭṭha0), taṁsaṁvaṇṇanāyampi atthayutti gavesitabbā} purisapātabahulamhi..

446.

“taṁ maṁ tato satthavāho, ussannāya vipulāya vaḍḍhiyā.

okaḍḍhati vilapantiṁ, acchinditvā kulagharasmā..

447.

“atha soḷasame vasse, disvā maṁ pattayobbanaṁ kaññaṁ.

orundhatassa putto, giridāso nāma nāmena..

448.

“tassapi aññā bhariyā, sīlavatī guṇavatī yasavatī ca.

anurattā {anuvattā (ka0)} bhattāraṁ, tassāhaṁ {tassa taṁ (?)} viddesanamakāsiṁ..

449.

“tassetaṁ kammaphalaṁ, yaṁ maṁ apakīritūna gacchanti.

dāsīva upaṭṭhahantiṁ, tassapi anto kato mayā” ti..

 ... isidāsī therī ....

cattālīsanipāto niṭṭhito.

16. mahānipāto

1. sumedhātherīgāthā

450.

mantāvatiyā nagare, rañño koñcassa aggamahesiyā.

dhītā āsiṁ sumedhā, pasāditā sāsanakarehi..

451.

sīlavatī cittakathā, bahussutā buddhasāsane vinītā.

mātāpitaro upagamma, bhaṇati “ubhayo nisāmetha..

452.

“nibbānābhiratāhaṁ, asassataṁ bhavagataṁ yadipi dibbaṁ.

kimaṅgaṁ pana {kimaṅga pana (sī0 syā0), kiṁ pana (?)} tucchā kāmā, appassādā bahuvighātā..

453.

“kāmā kaṭukā āsīvisūpamā, yesu mucchitā bālā.

te dīgharattaṁ niraye, samappitā haññante dukkhitā {haññare dukhitā (?)}..

454.

“socanti pāpakammā, vinipāte pāpavaddhino sadā.

kāyena ca vācāya ca, manasā ca asaṁvutā bālā..

455.

“bālā te duppaññā, acetanā dukkhasamudayoruddhā.

desante ajānantā, na bujjhare ariyasaccāni..

456.

“saccāni amma buddhavaradesitāni, te bahutarā ajānantā ye.

abhinandanti bhavagataṁ, pihenti devesu upapattiṁ..

457.

“devesupi upapatti, asassatā bhavagate aniccamhi.

na ca santasanti bālā, punappunaṁ jāyitabbassa..

458.

“cattāro vinipātā, duve {dve (sabbattha)} ca gatiyo kathañci labbhanti.

na ca vinipātagatānaṁ, pabbajjā atthi nirayesu..

459.

“anujānātha maṁ ubhayo, pabbajituṁ dasabalassa pāvacane.

appossukkā ghaṭissaṁ, jātimaraṇappahānāya..

460.

“kiṁ bhavagate {bhavagatena (syā0)} abhinanditena, kāyakalinā asārena.

bhavataṇhāya nirodhā, anujānātha pabbajissāmi..

461.

“buddhānaṁ uppādo vivajjito, akkhaṇo khaṇo laddho.

sīlāni brahmacariyaṁ, yāvajīvaṁ na dūseyyaṁ”..

462.

evaṁ bhaṇati sumedhā, mātāpitaro “na tāva āhāraṁ.

āharissaṁ {āhariyāmi (sī0), āhārisaṁ (?)} gahaṭṭhā, maraṇavasaṁ gatāva hessāmi”..

463.

mātā dukkhitā rodati pitā ca, assā sabbaso samabhihato.

ghaṭenti saññāpetuṁ, pāsādatale chamāpatitaṁ..

464.

“uṭṭhehi puttaka kiṁ socitena, dinnāsi vāraṇavatimhi.

rājā anīkaratto {aṇīkadatto (sī0 syā0)}, abhirūpo tassa tvaṁ dinnā..

465.

“aggamahesī bhavissasi, anikarattassa rājino bhariyā.

sīlāni brahmacariyaṁ, pabbajjā dukkarā puttaka..

466.

“rajje āṇādhanamissariyaṁ, bhogā sukhā daharikāsi.

bhuñjāhi kāmabhoge, vāreyyaṁ hotu te putta”..

467.

atha ne bhaṇati sumedhā, “mā edisikāni bhavagatamasāraṁ.

pabbajjā vā hohiti, maraṇaṁ vā me na ceva vāreyyaṁ..

468.

“kimiva pūtikāyamasuciṁ, savanagandhaṁ bhayānakaṁ kuṇapaṁ.

abhisaṁviseyyaṁ bhastaṁ, asakiṁ paggharitaṁ asucipuṇṇaṁ..

469.

“kimiva tāhaṁ jānantī, vikulakaṁ maṁsasoṇitupalittaṁ.

kimikulālayaṁ sakuṇabhattaṁ, kaḷevaraṁ kissa diyyati..

470.

“nibbuyhati susānaṁ, aciraṁ kāyo apetaviññāṇo.

chuddho {chaḍḍito (syā0), chuṭṭho (ka0)} kaḷiṅgaraṁ viya, jigucchamānehi ñātīhi..

471.

“chuddhūna {chaḍḍūna (syā0), chuṭṭhūna (ka0)} naṁ susāne, parabhattaṁ nhāyanti {nhāyare (?)} jigucchantā.

niyakā mātāpitaro, kiṁ pana sādhāraṇā janatā..

472.

“ajjhositā asāre, kaḷevare aṭṭhinhārusaṅghāte.

kheḷassuccārassava, paripuṇṇe {kheḷassuccārapassavaparipuṇṇe (sī0)} pūtikāyamhi..

473.

“yo naṁ vinibbhujitvā, abbhantaramassa bāhiraṁ kayirā.

gandhassa asahamānā, sakāpi mātā jiguccheyya..

474.

“khandhadhātuāyatanaṁ, saṅkhataṁ jātimūlakaṁ dukkhaṁ.

yoniso anuvicinantī, vāreyyaṁ kissa iccheyyaṁ..

475.

“divase divase tisatti, satāni navanavā pateyyuṁ kāyamhi.

vassasatampi ca ghāto, seyyo dukkhassa cevaṁ khayo..

476.

“ajjhupagacche ghātaṁ, yo viññāyevaṁ satthuno vacanaṁ.

`dīgho tesaṁ {vo (ka0)} saṁsāro, punappunaṁ haññamānānaṁ'..

477.

“devesu manussesu ca, tiracchānayoniyā asurakāye.

petesu ca nirayesu ca, aparimitā dissare ghātā..

478.

“ghātā nirayesu bahū, vinipātagatassa pīḷiyamānassa {kilissamānassa (syā0 ka0)}.

devesupi attāṇaṁ, nibbānasukhā paraṁ natthi..

479.

“pattā te nibbānaṁ, ye yuttā dasabalassa pāvacane.

appossukkā ghaṭenti, jātimaraṇappahānāya..

480.

“ajjeva tātabhinikkhamissaṁ, bhogehi kiṁ asārehi.

nibbinnā me kāmā, vantasamā tālavatthukatā”..

481.

sā cevaṁ bhaṇati pitaramanīkaratto ca yassa sā dinnā.

upayāsi vāraṇavate, vāreyyamupaṭṭhite kāle..

482.

atha asitanicitamuduke, kese khaggena chindiya sumedhā.

pāsādaṁ pidahitvā {pidhetvā (sī0 syā0), pidhitvā (ka0)}, paṭhamajjhānaṁ samāpajji..

483.

sā ca tahiṁ samāpannā, anīkaratto ca āgato nagaraṁ.

pāsāde ca {pāsādeva (sī0 syā0)} sumedhā, aniccasaññaṁ {aniccasaññā (sabbattha)} subhāveti..

484.

sā ca manasi karoti, anīkaratto ca āruhī turitaṁ.

maṇikanakabhūsitaṅgo, katañjalī yācati sumedhaṁ..

485.

“rajje āṇādhanamissariyaṁ, bhogā sukhā daharikāsi.

bhuñjāhi kāmabhoge, kāmasukhā dullabhā loke..

486.

“nissaṭṭhaṁ te rajjaṁ, bhoge bhuñjassu dehi dānāni.

mā dummanā ahosi, mātāpitaro te dukkhitā” {mātāpitaro ca te dukhitā (?)}..

487.

taṁ taṁ bhaṇati sumedhā, kāmehi anatthikā vigatamohā.

“mā kāme abhinandi, kāmesvādīnavaṁ passa..

488.

“cātuddīpo rājā mandhātā, āsi kāmabhogina maggo.

atitto kālaṅkato, na cassa paripūritā icchā..

489.

“satta ratanāni vasseyya, vuṭṭhimā dasadisā samantena.

na catthi titti kāmānaṁ, atittāva maranti narā..

490.

“asisūnūpamā kāmā, kāmā sappasiropamā.

ukkopamā anudahanti, aṭṭhikaṅkala {kaṅkhala (sī0)} sannibhā..

491.

“aniccā addhuvā kāmā, bahudukkhā mahāvisā.

ayoguḷova santatto, aghamūlā dukhapphalā..

492.

“rukkhapphalūpamā kāmā, maṁsapesūpamā dukhā.

supinopamā vañcaniyā, kāmā yācitakūpamā..

493.

“sattisūlūpamā kāmā, rogo gaṇḍo aghaṁ nighaṁ.

aṅgārakāsusadisā, aghamūlaṁ bhayaṁ vadho..

494.

“evaṁ bahudukkhā kāmā, akkhātā antarāyikā.

gacchatha na me bhagavate, vissāso atthi attano..

495.

“kiṁ mama paro karissati, attano sīsamhi ḍayhamānamhi.

anubandhe jarāmaraṇe, tassa ghātāya ghaṭitabbaṁ”..

496.

dvāraṁ apāpuritvānahaṁ {avāpuritvāhaṁ (sī0)}, mātāpitaro anīkarattañca.

disvāna chamaṁ nisinne, rodante idamavocaṁ..

497.

“dīgho bālānaṁ saṁsāro, punappunañca rodataṁ.

anamatagge pitu maraṇe, bhātu vadhe attano ca vadhe..

498.

“assu thaññaṁ rudhiraṁ, saṁsāraṁ anamataggato saratha.

sattānaṁ saṁsarataṁ, sarāhi aṭṭhīnañca sannicayaṁ..

499.

“sara caturodadhī {sarassu caturo udadhī (?)}, upanīte assuthaññarudhiramhi.

sara ekakappamaṭṭhīnaṁ, sañcayaṁ vipulena samaṁ..

500.

“anamatagge saṁsarato, mahiṁ {mahāmahiṁ (?)} jambudīpamupanītaṁ.

kolaṭṭhimattaguḷikā, mātā mātusveva nappahonti..

501.

“tiṇakaṭṭhasākhāpalāsaṁ {sara tiṇakaṭṭhasākhāpalāsaṁ (sī0)}, upanītaṁ anamataggato sara.

caturaṅgulikā ghaṭikā, pitupitusveva nappahonti..

502.

“sara kāṇakacchapaṁ pubbasamudde, aparato ca yugachiddaṁ.

siraṁ {sara (sī0)} tassa ca paṭimukkaṁ, manussalābhamhi opammaṁ..

503.

“sara rūpaṁ pheṇapiṇḍopamassa, kāyakalino asārassa.

khandhe passa anicce, sarāhi niraye bahuvighāte..

504.

“sara kaṭasiṁ vaḍḍhente, punappunaṁ tāsu tāsu jātīsu.

sara kumbhīlabhayāni ca, sarāhi cattāri saccāni..

505.

“amatamhi vijjamāne, kiṁ tava pañcakaṭukena pītena.

sabbā hi kāmaratiyo, kaṭukatarā pañcakaṭukena..

506.

“amatamhi vijjamāne, kiṁ tava kāmehi ye pariḷāhā {sapariḷāhā (sī0 aṭṭha0)}.

sabbā hi kāmaratiyo, jalitā kuthitā kampitā santāpitā..

507.

“asapattamhi samāne, kiṁ tava kāmehi ye bahusapattā.

rājaggicoraudakappiyehi, sādhāraṇā kāmā bahusapattā..

508.

“mokkhamhi vijjamāne, kiṁ tava kāmehi yesu vadhabandho.

kāmesu hi asakāmā, vadhabandhadukhāni anubhonti..

509.

“ādīpitā tiṇukkā, gaṇhantaṁ dahanti neva muñcantaṁ.

ukkopamā hi kāmā, dahanti ye te na muñcanti..

510.

“mā appakassa hetu, kāmasukhassa vipulaṁ jahī sukhaṁ.

mā puthulomova baḷisaṁ, gilitvā pacchā vihaññasi..

511.

“kāmaṁ kāmesu damassu, tāva sunakhova saṅkhalābaddho.

kāhinti khu taṁ kāmā, chātā sunakhaṁva caṇḍālā..

512.

“aparimitañca dukkhaṁ, bahūni ca cittadomanassāni.

anubhohisi kāmayutto, paṭinissaja {paṭinissara (sī0)} addhuve kāme..

513.

“ajaramhi vijjamāne, kiṁ tava kāmehi {yesu jarāya ca. maraṇabyādhihi gahitā (?)} yesu jarā.

maraṇabyādhigahitā {yesu jarāya ca. maraṇabyādhihi gahitā (?)}, sabbā sabbattha jātiyo..

514.

“idamajaramidamamaraṁ {idaṁ ajaraṁ idaṁ amaraṁ (?)}, idamajarāmaraṁ padamasokaṁ.

asapattamasambādhaṁ, akhalitamabhayaṁ nirupatāpaṁ..

515.

“adhigatamidaṁ bahūhi, amataṁ ajjāpi ca labhanīyamidaṁ.

yo yoniso payuñjati, na ca sakkā aghaṭamānena”..

516.

evaṁ bhaṇati sumedhā, saṅkhāragate ratiṁ alabhamānā.

anunentī anikarattaṁ, kese ca chamaṁ khipi sumedhā..

517.

uṭṭhāya anikaratto, pañjaliko yācitassā pitaraṁ so.

“vissajjetha sumedhaṁ, pabbajituṁ vimokkhasaccadassā”..

518.

vissajjitā mātāpitūhi, pabbaji sokabhayabhītā.

cha abhiññā sacchikatā, aggaphalaṁ sikkhamānāya..

519.

acchariyamabbhutaṁ taṁ, nibbānaṁ āsi rājakaññāya.

pubbenivāsacaritaṁ, yathā byākari pacchime kāle..

520.

“bhagavati koṇāgamane, saṅghārāmamhi navanivesamhi.

sakhiyo tisso janiyo, vihāradānaṁ adāsimha..

521.

“dasakkhattuṁ satakkhattuṁ, dasasatakkhattuṁ satāni ca satakkhattuṁ.

devesu uppajjimha, ko pana vādo manussesu..

522.

“devesu mahiddhikā ahumha, mānusakamhi ko pana vādo.

sattaratanassa mahesī, itthiratanaṁ ahaṁ āsiṁ..

523.

“so hetu so pabhavo, taṁ mūlaṁ sāva sāsane khantī.

taṁ paṭhamasamodhānaṁ, taṁ dhammaratāya nibbānaṁ”..

524.

evaṁ karonti ye saddahanti, vacanaṁ anomapaññassa.

nibbindanti bhavagate, nibbinditvā virajjantīti..

itthaṁ sudaṁ sumedhā therī gāthāyo abhāsitthāti.

mahānipāto niṭṭhito.

samattā therīgāthāyo.

gāthāsatāni cattāri, asīti puna cuddasa {gāthāsaṅkhyā idha anukkamaṇikagaṇanāvasena pākaṭā}.

theriyekuttarasatā {therīyekuttarachasatā (?) tiṁsamattāpi pañcasatamattāpi theriyo ekato āgatā manasikātabbā}, sabbā tā āsavakkhayāti..

therīgāthāpāḷi niṭṭhitā. 