.. namo tassa bhagavato arahato sammāsambuddhassa..

khuddakanikāye

jātakapāḷi

(paṭhamo bhāgo)

1. ekakanipāto

1. apaṇṇakavaggo

1. apaṇṇakajātakaṁ

1.

apaṇṇakaṁ ṭhānameke, dutiyaṁ āhu takkikā.

etadaññāya medhāvī, taṁ gaṇhe yadapaṇṇakanti {taṁ gaṇheyya apaṇṇakaṁ (ka0)}..

apaṇṇakajātakaṁ paṭhamaṁ.

2. vaṇṇupathajātakaṁ

2.

akilāsuno vaṇṇupathe {vaṇṇapathe (ka0)} khaṇantā, udaṅgaṇe tattha papaṁ avinduṁ.

evaṁ munī vīriya {muni viriya (pī0), muni vīriya (syā0 ka0)} balūpapanno, akilāsu vinde hadayassa santinti..

vaṇṇupathajātakaṁ dutiyaṁ.

3. serivavāṇijajātakaṁ

3.

idha ce naṁ {idha ce hi naṁ (sī0 pī0)} virādhesi, saddhammassa niyāmataṁ {niyāmakaṁ (syā0 ka0)}.

ciraṁ tvaṁ anutappesi {anutapessasi (sī0 pī0), anutappissasi (?)}, serivāyaṁva vāṇijoti..

serivavāṇijajātakaṁ tatiyaṁ.

4. cūḷaseṭṭhijātakaṁ

4.

appakenapi medhāvī, pābhatena vicakkhaṇo.

samuṭṭhāpeti attānaṁ, aṇuṁ aggiṁva sandhamanti..

cūḷa {culla (sī0), cullaka (syā0 pī0)} seṭṭhijātakaṁ catutthaṁ.

5. taṇḍulanāḷijātakaṁ

5.

{kimagghatī taṇḍulanāḷikā ca, bārāṇasī antarabāhirāni. assapañcasate tāni, ekā taṇḍulanāḷikāti. (syā0)} kimagghati taṇḍulanāḷikāya, assāna mūlāya vadehi rāja {nāḷikā ca (sī0), nāḷikāya (ka0 sī0 aṭṭha0)}.

bārāṇasiṁ santarabāhirato {bāhirantaṁ (sī0)}, ayamagghati taṇḍulanāḷikāti {kimagghatī vaṇḍulanāḷikā ca, bārāṇasī antarabāhirāni. assapañcasate tāni, ekā taṇḍulanāḷikāti. (syā0)}..

taṇḍulanāḷijātakaṁ pañcamaṁ.

6. devadhammajātakaṁ

6.

hiriottappasampannā, sukkadhammasamāhitā.

santo sappurisā loke, devadhammāti vuccareti..

devadhammajātakaṁ chaṭṭhaṁ.

7. kaṭṭhahārijātakaṁ

7.

putto tyāhaṁ mahārāja, tvaṁ maṁ posa janādhipa.

aññepi devo poseti, kiñca {kiñci (ka0)} devo sakaṁ pajanti..

kaṭṭhahāri {kaṭṭhavāhana (ka0)} jātakaṁ sattamaṁ.

8. gāmaṇijātakaṁ

8.

api ataramānānaṁ, phalāsāva samijjhati.

vipakkabrahmacariyosmi, evaṁ jānāhi gāmaṇīti..

gāmaṇijātakaṁ aṭṭhamaṁ.

9. maghadevajātakaṁ

9.

uttamaṅgaruhā mayhaṁ, ime jātā vayoharā.

pātubhūtā devadūtā, pabbajjāsamayo mamāti..

maghadeva {makhādeva (sī0 pī0), devadūta (ka0)} jātakaṁ navamaṁ.

10. sukhavihārijātakaṁ

10.

yañca aññe na rakkhanti, yo ca aññe na rakkhati.

sa ve rāja sukhaṁ seti, kāmesu anapekkhavāti..

sukhavihārijātakaṁ dasamaṁ.

apaṇṇakavaggo paṭhamo.

tassuddānaṁ --

varāpaṇṇaka vaṇṇupatha serivaro, suvicakkhaṇa taṇḍulanāḷikassā.

hiri puttavaruttagāmaṇinā, yo ca na rakkhati tena dasāti..

2. sīlavaggo

11. lakkhaṇamigajātakaṁ

11.

hoti sīlavataṁ attho, paṭisanthāra {paṭisandhāra (ka0)} vuttinaṁ.

lakkhaṇaṁ passa āyantaṁ, ñātisaṅghapurakkhataṁ {purakkhitaṁ (syā0), purekkhitaṁ (ka0)}.

atha passasimaṁ kāḷaṁ, suvihīnaṁva ñātibhīti..

lakkhaṇamigajātakaṁ paṭhamaṁ.

12. nigrodhamigajātakaṁ

12.

nigrodhameva seveyya, na sākhamupasaṁvase.

nigrodhasmiṁ mataṁ seyyo, yañce sākhasmi {sākhasmiṁ (sī0 pī0)} jīvitanti..

nigrodhamigajātakaṁ dutiyaṁ.

13. kaṇḍijātakaṁ

13.

dhiratthu kaṇḍinaṁ sallaṁ, purisaṁ gāḷhavedhinaṁ.

dhiratthu taṁ janapadaṁ, yatthitthī pariṇāyikā.

te cāpi dhikkitā {dhikkatā (?)} sattā, ye itthīnaṁ vasaṁgatāti..

kaṇḍijātakaṁ tatiyaṁ.

14. vātamigajātakaṁ

14.

na kiratthi rasehi pāpiyo, āvāsehi va {vā (sabbattha)} santhavehi vā.

vātamigaṁ gahananissitaṁ {gehanissitaṁ (sī0 pī0)}, vasamānesi rasehi sañjayoti..

vātamigajātakaṁ catutthaṁ.

15. kharādiyajātakaṁ

15.

aṭṭhakkhuraṁ kharādiye, migaṁ vaṅkātivaṅkinaṁ.

sattahi kālātikkantaṁ {sattahi kalāha'tikkantaṁ (sī0), sattakāleha'tikkantaṁ (syā0), sattahi kālāha'tikkantaṁ (pī0)}, na naṁ ovaditussaheti..

kharādiyajātakaṁ pañcamaṁ.

16. tipallatthamigajātakaṁ

16.

migaṁ tipallattha {tipallatta (ka0)} manekamāyaṁ, aṭṭhakkhuraṁ aḍḍharattāpapāyiṁ {aḍḍharattāvapāyiṁ (sī0 pī0)}.

ekena sotena chamāssasanto, chahi kalāhitibhoti {kalāhatibhoti (sī0 syā0 pī0)} bhāgineyyoti..

tipallatthamigajātakaṁ chaṭṭhaṁ.

17. mālutajātakaṁ

17.

kāḷe vā yadi vā juṇhe, yadā vāyati māluto.

vātajāni hi sītāni, ubhotthamaparājitāti..

mālutajātakaṁ sattamaṁ.

18. matakabhattajātakaṁ

18.

evaṁ ce sattā jāneyyuṁ, dukkhāyaṁ jātisambhavo.

na pāṇo pāṇinaṁ haññe, pāṇaghātī hi socatīti..

matakabhattajātakaṁ aṭṭhamaṁ.

19. āyācitabhattajātakaṁ

19.

sace mucce {muñce (sī0 syā0 pī0)} pecca mucce {muñce (sī0 syā0 pī0)}, muccamāno hi bajjhati.

na hevaṁ dhīrā muccanti, mutti bālassa bandhananti..

āyācitabhattajātakaṁ navamaṁ.

20. naḷapānajātakaṁ

20.

disvā padamanuttiṇṇaṁ, disvānotaritaṁ padaṁ.

naḷena vāriṁ pissāma {pivissāma (sī0 syā0 pī0)}, neva {na ca (ka0)} maṁ tvaṁ vadhissasīti..

naḷapānajātakaṁ dasamaṁ.

sīlavaggo dutiyo.

tassuddānaṁ --

atha lakkhaṇa sākha dhiratthu puna, na kiratthi rasehi kharādiyā.

atibhoti vara {rasa (sabbattha)} māluta pāṇa, muccena naḷaavhayanena bhavanti dasāti..

3. kuruṅgavaggo

21. kuruṅgamigajātakaṁ

21.

ñātametaṁ kuruṅgassa, yaṁ tvaṁ sepaṇṇi siyyasi {seyyasi (sī0 syā0 pī0)}.

aññaṁ sepaṇṇi gacchāmi, na me te ruccate phalanti..

kuruṅgamigajātakaṁ paṭhamaṁ.

22. kukkurajātakaṁ

22.

ye kukkurā rājakulamhi vaddhā, koleyyakā vaṇṇabalūpapannā.

teme na vajjhā mayamasma vajjhā, nāyaṁ saghaccā dubbalaghātikāyanti..

kukkurajātakaṁ dutiyaṁ.

23. gojānīyajātakaṁ

23.

api passena semāno, sallebhi sallalīkato.

seyyova vaḷavā gojo {bhojjo (sī0), bhojjho (syā0 pī0)}, yuñja maññeva sārathīti..

gojānīya {bhojājānīya (sī0 syā0 pī0)} jātakaṁ tatiyaṁ.

24. ājaññajātakaṁ

24.

yadā yadā yattha yadā, yattha yattha yadā yadā.

ājañño kurute vegaṁ, hāyanti tattha vāḷavāti..

ājaññajātakaṁ catutthaṁ.

25. titthajātakaṁ

25.

aññamaññehi titthehi, assaṁ pāyehi sārathi.

accāsanassa puriso, pāyāsassapi tappatīti..

titthajātakaṁ pañcamaṁ.

26. mahiḷāmukhajātakaṁ

26.

purāṇacorāna vaco nisamma, mahiḷāmukho pothayamanvacārī.

susaññatānañhi vaco nisamma, gajuttamo sabbaguṇesu aṭṭhāti..

mahiḷāmukhajātakaṁ chaṭṭhaṁ.

27. abhiṇhajātakaṁ

27.

nālaṁ kabaḷaṁ padātave, na ca piṇḍaṁ na kuse na ghaṁsituṁ.

maññāmi abhiṇhadassanā, nāgo snehamakāsi {sinehamakāsi (sī0 syā0 pī0)} kukkureti..

abhiṇhajātakaṁ sattamaṁ.

28. nandivisālajātakaṁ

28.

manuññameva bhāseyya, nāmanuññaṁ kudācanaṁ.

manuññaṁ bhāsamānassa, garuṁ bhāraṁ udaddhari.

dhanañca naṁ alābhesi, tena cattamano ahūti..

nandivisālajātakaṁ aṭṭhamaṁ.

29. kaṇhajātakaṁ

29.

yato yato garu dhuraṁ, yato gambhīravattanī.

tadāssu kaṇhaṁ yuñjanti, svāssu taṁ vahate dhuranti..

kaṇhajātakaṁ navamaṁ.

30. munikajātakaṁ

30.

mā munikassa pihayi, āturannāni bhuñjati.

appossukko bhusaṁ khāda, etaṁ dīghāyulakkhaṇanti..

munikajātakaṁ dasamaṁ.

kuruṅgavaggo tatiyo.

tassuddānaṁ --

kuruṅgassa kukkuragojavaro, puna vāḷavassasirivhayano {sirivayano (sabbattha)}.

mahiḷāmukhanāmanuññavaro, vahate dhura munikena dasāti..

4. kulāvakavaggo

31. kulāvakajātakaṁ

31.

kulāvakā mātali simbalismiṁ, īsāmukhena parivajjayassu.

kāmaṁ cajāma asuresu pāṇaṁ, mā me dijā vikkulavā {māyime dijā vikulāvā (sī0 syā0 pī0)} ahesunti..

kulāvakajātakaṁ paṭhamaṁ.

32. naccajātakaṁ

32.

rudaṁ manuññaṁ rucirā ca piṭṭhi, veḷuriyavaṇṇūpanibhā {vaṇṇūpaṭibhā (syā0), vaṇṇasannibhā (ka0)} ca gīvā.

byāmamattāni ca pekhuṇāni, naccena te dhītaraṁ no dadāmīti..

naccajātakaṁ dutiyaṁ.

33. sammodamānajātakaṁ

33.

sammodamānā gacchanti, jālamādāya pakkhino.

yadā te vivadissanti, tadā ehinti me vasanti..

sammodamānajātakaṁ tatiyaṁ.

34. macchajātakaṁ

34.

na maṁ sītaṁ na maṁ uṇhaṁ, na maṁ jālasmi bādhanaṁ.

yañca maṁ maññate macchī, aññaṁ so ratiyā gatoti..

macchajātakaṁ catutthaṁ.

35. vaṭṭakajātakaṁ

35.

santi pakkhā apatanā, santi pādā avañcanā.

mātāpitā ca nikkhantā, jātaveda paṭikkamāti..

vaṭṭakajātakaṁ pañcamaṁ.

36. sakuṇajātakaṁ

36.

yaṁ nissitā jagatiruhaṁ vihaṅgamā, svāyaṁ aggiṁ pamuñcati.

disā bhajatha vakkaṅgā {vaṅkaṅgā (syā0)}, jātaṁ saraṇato bhayanti..

sakuṇajātakaṁ chaṭṭhaṁ.

37. tittirajātakaṁ

37.

ye vuḍḍha {vaddha (sī0 pī0)} mapacāyanti, narā dhammassa kovidā.

diṭṭheva dhamme pāsaṁsā, samparāye ca suggatīti..

tittirajātakaṁ sattamaṁ.

38. bakajātakaṁ

38.

nāccantaṁ nikatippañño, nikatyā sukhamedhati.

ārādheti nikatippañño {ārādhe nikatippañño (pī0)}, bako kakkaṭakāmivāti..

bakajātakaṁ aṭṭhamaṁ.

39. nandajātakaṁ

39.

maññe sovaṇṇayo rāsi, soṇṇamālā ca nandako.

yattha dāso āmajāto, ṭhito thullāni {thūlāni (ka0)} gajjatīti..

nandajātakaṁ navamaṁ.

40. khadiraṅgārajātakaṁ

40.

kāmaṁ patāmi nirayaṁ, uddhaṁpādo avaṁsiro.

nānariyaṁ karissāmi, handa piṇḍaṁ paṭiggahāti..

khadiraṅgārajātakaṁ dasamaṁ.

kulāvakavaggo catuttho.

tassuddānaṁ --

sirimātali dhītara pakkhivaro, ratiyāgato mātāpitā ca puna.

jagatīruha vuḍḍha sukakkaṭako, tathā nandakapiṇḍavarena dasāti..

5. atthakāmavaggo

41. losakajātakaṁ

41.

yo atthakāmassa hitānukampino, ovajjamāno na karoti sāsanaṁ.

ajiyā pādamolamba {pādamolumba (sī0 syā0 pī0)}, mittako viya socatīti..

losakajātakaṁ paṭhamaṁ.

42. kapotajātakaṁ

42.

yo atthakāmassa hitānukampino, ovajjamāno na karoti sāsanaṁ.

kapotakassa vacanaṁ akatvā, amittahatthatthagatova setīti..

kapotajātakaṁ dutiyaṁ.

43. veḷukajātakaṁ

43.

yo atthakāmassa hitānukampino, ovajjamāno na karoti sāsanaṁ.

evaṁ so nihato seti, veḷukassa yathā pitāti..

veḷukajātakaṁ tatiyaṁ.

44. makasajātakaṁ

44.

seyyo amitto matiyā upeto, na tveva mitto mativippahīno.

makasaṁ vadhissanti hi eḷamūgo, putto pitu abbhidā uttamaṅganti..

makasajātakaṁ catutthaṁ.

45. rohiṇijātakaṁ

45.

seyyo amitto medhāvī, yañce bālānukampako.

passa rohiṇikaṁ jammiṁ, mātaraṁ hantvāna socatīti..

rohiṇijātakaṁ pañcamaṁ.

46. ārāmadūsakajātakaṁ

46.

na ve anatthakusalena, atthacariyā sukhāvahā.

hāpeti atthaṁ dummedho, kapi ārāmiko yathāti..

ārāmadūsakajātakaṁ chaṭṭhaṁ.

47. vāruṇidūsakajātakaṁ

47.

na ve anatthakusalena, atthacariyā sukhāvahā.

hāpeti atthaṁ dummedho, koṇḍañño vāruṇiṁ yathāti..

vāruṇidūsakajātakaṁ sattamaṁ.

48. vedabbajātakaṁ

48.

anupāyena yo atthaṁ, icchati so vihaññati.

cetā haniṁsu vedabbaṁ {vedabbhaṁ (sī0 pī0)}, sabbe te byasanamajjhagūti..

vedabba {vedabbha (sī0 pī0)} jātakaṁ aṭṭhamaṁ.

49. nakkhattajātakaṁ

49.

nakkhattaṁ paṭimānentaṁ, attho bālaṁ upaccagā.

attho atthassa nakkhattaṁ, kiṁ karissanti tārakāti..

nakkhattajātakaṁ navamaṁ.

50. dummedhajātakaṁ

50.

dummedhānaṁ sahassena, yañño me upayācito.

idāni khohaṁ yajissāmi, bahu {bahū (sī0 pī0), bahuṁ (ka0)} adhammiko janoti..

dummedhajātakaṁ dasamaṁ.

atthakāmavaggo pañcamo.

tassuddānaṁ --

atha mittaka mātu kapotavaro, tathā veḷūka eḷamūgo rohiṇī.

kapi vāruṇi cetacarā ca puna, tathā tāraka yaññavarena dasāti..

paṭhamo paṇṇāsako.

6. āsīsavaggo

51.mahāsīlavajātakaṁ

51.

āsīsetheva {āsiṁsetheva (sī0 syā0 pī0)} puriso, na nibbindeyya paṇḍito.

passāmi vohaṁ attānaṁ, yathā icchiṁ tathā ahūti..

mahāsīlavajātakaṁ paṭhamaṁ.

52. cūḷajanakajātakaṁ

52.

vāyametheva puriso, na nibbindeyya paṇḍito.

passāmi vohaṁ attānaṁ, udakā thalamubbhatanti..

cūḷajanakajātakaṁ dutiyaṁ.

53. puṇṇapātijātakaṁ

53.

tatheva puṇṇā pātiyo, aññāyaṁ vattate kathā.

ākāraṇena {ākārakena (sī0 syā0 pī0)} jānāmi, na cāyaṁ bhaddikā surāti..

puṇṇapātijātakaṁ tatiyaṁ.

54. kiṁphalajātakaṁ

54.

nāyaṁ rukkho durāruho, napi gāmato ārakā.

ākāraṇena jānāmi, nāyaṁ sāduphalo dumoti..

kiṁphalajātakaṁ catutthaṁ.

55. pañcāvudhajātakaṁ

55.

yo alīnena cittena, alīnamanaso naro.

bhāveti kusalaṁ dhammaṁ, yogakkhemassa pattiyā.

pāpuṇe anupubbena, sabbasaṁyojanakkhayanti..

pañcāvudhajātakaṁ pañcamaṁ.

56. kañcanakkhandhajātakaṁ

56.

yo pahaṭṭhena cittena, pahaṭṭhamanaso naro.

bhāveti kusalaṁ dhammaṁ, yogakkhemassa pattiyā.

pāpuṇe anupubbena, sabbasaṁyojanakkhayanti..

kañcanakkhandhajātakaṁ chaṭṭhaṁ.

57. vānarindajātakaṁ

57.

yassete caturo dhammā, vānarinda yathā tava.

saccaṁ dhammo dhiti {dhitī (sī0 pī0)} cāgo, diṭṭhaṁ so ativattatīti..

vānarindajātakaṁ sattamaṁ.

58. tayodhammajātakaṁ

58.

yassete ca {yassa ete (sī0 pī0)} tayo dhammā, vānarinda yathā tava.

dakkhiyaṁ sūriyaṁ paññā, diṭṭhaṁ so ativattatīti..

tayodhammajātakaṁ aṭṭhamaṁ.

59. bherivādakajātakaṁ

59.

dhame dhame nātidhame, atidhantañhi pāpakaṁ.

dhantena hi sataṁ laddhaṁ, atidhantena nāsitanti..

bherivādakajātakaṁ navamaṁ.

60. saṅkhadhamajātakaṁ

60.

dhame dhame nātidhame, atidhantañhi pāpakaṁ.

dhantenādhigatā bhogā, te tāto vidhamī dhamanti..

saṅkhadhamajātakaṁ dasamaṁ.

āsīsavaggo chaṭṭho.

tassuddānaṁ --

yathā icchiṁ tathāhudakā thalā, sura sāduphalo ca alīnamano.

sampahaṭṭhamano caturo ca tayo, sataladdhaka bhogadhanena dasāti..

7. itthivaggo

61. asātamantajātakaṁ

61.

asā lokitthiyo nāma, velā tāsaṁ na vijjati.

sārattā ca pagabbhā ca, sikhī sabbaghaso yathā.

tā hitvā pabbajissāmi, vivekamanubrūhayanti..

asātamantajātakaṁ paṭhamaṁ.

62. aṇḍabhūtajātakaṁ

62.

yaṁ brāhmaṇo avādesi, vīṇaṁ samukhaveṭhito.

aṇḍabhūtā bhatā bhariyā, tāsu ko jātu vissaseti..

aṇḍabhūtajātakaṁ dutiyaṁ.

63. takkapaṇḍitajātakaṁ

63.

kodhanā akataññū ca, pisuṇā mittabhedikā {pisuṇā ca vibhedikā (sī0 syā0 pī0)}.

brahmacariyaṁ cara bhikkhu, so sukhaṁ na vihāhasīti {pihāhisīti (sī0 syā0 pī0), vihāyasi (ka0)}..

takkapaṇḍitajātakaṁ {takkajātakaṁ (sī0 syā0 pī0 aṭṭha0)} tatiyaṁ.

64. durājānajātakaṁ

64.

mā su nandi icchati maṁ, mā su soci na micchati {na icchati (sī0 syā0 pī0)}.

thīnaṁ bhāvo durājāno, macchassevodake gatanti..

durājānajātakaṁ catutthaṁ.

65. anabhiratijātakaṁ

65.

yathā nadī ca pantho ca, pānāgāraṁ sabhā papā.

evaṁ lokitthiyo nāma, nāsaṁ kujjhanti paṇḍitāti..

anabhiratijātakaṁ pañcamaṁ.

66. mudulakkhaṇajātakaṁ

66.

ekā icchā pure āsi, aladdhā mudulakkhaṇaṁ.

yato laddhā aḷārakkhī, icchā icchaṁ vijāyathāti..

mudulakkhaṇajātakaṁ chaṭṭhaṁ.

67. ucchaṅgajātakaṁ

67.

ucchaṅge deva me putto, pathe dhāvantiyā pati.

tañca desaṁ na passāmi, yato sodariyamānayeti {sodariyaṁ naye (ka0)}..

ucchaṅgajātakaṁ sattamaṁ.

68. sāketajātakaṁ

68.

yasmiṁ mano nivisati, cittañcāpi {cittaṁ vāpi (katthaci)} pasīdati.

adiṭṭhapubbake pose, kāmaṁ tasmimpi vissaseti..

sāketajātakaṁ aṭṭhamaṁ.

69. visavantajātakaṁ

69.

dhiratthu taṁ visaṁ vantaṁ, yamahaṁ jīvitakāraṇā.

vantaṁ paccāvamissāmi {paccāharissāmi (ka0)}, mataṁ me jīvitā varanti..

visavantajātakaṁ navamaṁ.

70. kuddālajātakaṁ

70.

na taṁ jitaṁ sādhu jitaṁ, yaṁ jitaṁ avajīyati.

taṁ kho jitaṁ sādhu jitaṁ, yaṁ jitaṁ nāvajīyatīti..

kuddālajātakaṁ dasamaṁ.

itthivaggo sattamo.

tassuddānaṁ --

sikhīsabbaghasopi ca vīṇavaro, pisuṇā mittabhedikā nandī nadī.

mudulakkhaṇa sodariyā ca mano, visa sādhujitena bhavanti dasāti..

8. varuṇavaggo

71. varuṇajātakaṁ

71.

yo pubbe karaṇīyāni, pacchā so kātumicchati.

varuṇakaṭṭha {varaṇakaṭṭha (sī0 pī0)} bhañjova, sa pacchā manutappatīti..

varuṇajātakaṁ paṭhamaṁ.

72. sīlavahatthijātakaṁ

72.

akataññussa posassa, niccaṁ vivaradassino.

sabbaṁ ce pathaviṁ {paṭhaviṁ (sī0 syā0 pī0)} dajjā, neva naṁ abhirādhayeti..

sīlavahatthijātakaṁ dutiyaṁ.

73. saccaṁkirajātakaṁ

73.

saccaṁ kirevamāhaṁsu, narā ekacciyā idha.

kaṭṭhaṁ niplavitaṁ {viplāvitaṁ (sī0 pī0)} seyyo, na tvevekacciyo naroti..

saccaṁkirajātakaṁ tatiyaṁ.

74. rukkhadhammajātakaṁ

74.

sādhū sambahulā ñātī, api rukkhā araññajā.

vāto vahati ekaṭṭhaṁ, brahantampi vanappatinti..

rukkhadhammajātakaṁ catutthaṁ.

75. macchajātakaṁ

75.

abhitthanaya pajjunna, nidhiṁ kākassa nāsaya.

kākaṁ sokāya randhehi, mañca sokā pamocayāti..

macchajātakaṁ pañcamaṁ.

76. asaṅkiyajātakaṁ

76.

asaṅkiyomhi gāmamhi, araññe natthi me bhayaṁ.

ujuṁ maggaṁ samārūḷho, mettāya karuṇāya cāti..

asaṅkiyajātakaṁ chaṭṭhaṁ.

77. mahāsupinajātakaṁ

77.

usabhā rukkhā gāviyo gavā ca, asso kaṁso siṅgālī {sigāsī (sī0 syā0 pī0)} ca kumbho.

pokkharaṇī ca apākacandanaṁ, lābūni sīdanti silā plavanti..

maṇḍūkiyo kaṇhasappe gilanti, kākaṁ supaṇṇā parivārayanti.

tasā vakā eḷakānaṁ bhayāhi, vipariyāso {vipariyāyo (syā0 ka0)} vattati nayidha matthīti..

mahāsupinajātakaṁ sattamaṁ.

78. illisajātakaṁ

78.

ubho khañjā ubho kuṇī, ubho visamacakkhukā {cakkhulā (sī0 pī0)}.

ubhinnaṁ piḷakā {pīḷakā (syā0)} jātā, nāhaṁ passāmi illisanti..

illisajātakaṁ aṭṭhamaṁ.

79. kharassarajātakaṁ

79.

yato viluttā ca hatā ca gāvo, daḍḍhāni gehāni jano ca nīto.

athāgamā puttahatāya putto, kharassaraṁ ḍiṇḍimaṁ {deṇḍimaṁ (sī0 syā0 pī0), ḍindimaṁ (ka0)} vādayantoti..

kharassarajātakaṁ navamaṁ.

80. bhīmasenajātakaṁ

80.

yaṁ te pavikatthitaṁ pure, atha te pūtisarā sajanti pacchā.

ubhayaṁ na sameti bhīmasena, yuddhakathā ca idañca te vihaññanti..

bhīmasenajātakaṁ dasamaṁ.

varuṇavaggo {varaṇavaggo (sī0 pī0)} aṭṭhamo.

tassuddānaṁ --

varuṇā akataññūvare tu saccavaraṁ, savanappatinā ca abhitthanaya.

karuṇāya silāplava illisato, puna ḍiṇḍimapūtisarena dasāti..

9. apāyimhavaggo

81. surāpānajātakaṁ

81.

apāyimha anaccimha, agāyimha rudimha ca.

visaññikaraṇiṁ pitvā {pītvā (sī0 syā0 pī0)}, diṭṭhā nāhumha vānarāti..

surāpānajātakaṁ paṭhamaṁ.

82. mittavindakajātakaṁ

82.

atikkamma ramaṇakaṁ, sadāmattañca dūbhakaṁ.

svāsi pāsāṇamāsīno, yasmā jīvaṁ na mokkhasīti..

mittavindakajātakaṁ dutiyaṁ.

83. kālakaṇṇijātakaṁ

83.

mitto have sattapadena hoti, sahāyo pana dvādasakena hoti.

māsaḍḍhamāsena ca ñāti hoti, tatuttariṁ attasamopi hoti.

sohaṁ kathaṁ attasukhassa hetu, cirasanthutaṁ {cirasandhavaṁ (ka0), cirasatthunaṁ (pī0)} kāḷakaṇṇiṁ jaheyyanti..

kālakaṇṇijātakaṁ tatiyaṁ.

84. atthassadvārajātakaṁ

84.

ārogyamicche paramañca lābhaṁ, sīlañca vuddhānumataṁ sutañca.

dhammānuvattī ca alīnatā ca, atthassa dvārā pamukhā chaḷeteti..

atthassadvārajātakaṁ catutthaṁ.

85. kiṁpakkajātakaṁ

85.

āyatiṁ dosaṁ nāññāya, yo kāme paṭisevati.

vipākante hananti naṁ, kiṁpakkamiva bhakkhitanti..

kiṁpakkajātakaṁ pañcamaṁ.

86. sīlavīmaṁsakajātakaṁ

86.

sīlaṁ kireva kalyāṇaṁ, sīlaṁ loke anuttaraṁ.

passa ghoraviso nāgo, sīlavāti na haññatīti..

sīlavīmaṁsakajātakaṁ chaṭṭhaṁ.

87. maṅgalajātakaṁ

87.

yassa maṅgalā samūhatāse {samūhatā (sī0 syā0 pī0 su0 ni0 362}, uppātā {uppādā (pī0)} supinā ca lakkhaṇā ca.

so {sa (sī0 pī0 ka0)} maṅgaladosavītivatto, yugayogādhigato na jātumetīti..

maṅgalajātakaṁ sattamaṁ.

88. sārambhajātakaṁ

88.

kalyāṇimeva muñceyya, na hi muñceyya pāpikaṁ.

mokkho kalyāṇiyā sādhu, mutvā tappati pāpikanti..

sārambhajātakaṁ aṭṭhamaṁ.

89. kuhakajātakaṁ

89.

vācāva kira te āsi, saṇhā sakhilabhāṇino.

tiṇamatte asajjittho, no ca nikkhasataṁ haranti..

kuhakajātakaṁ navamaṁ.

90. akataññujātakaṁ

90.

yo pubbe katakalyāṇo, katattho nāvabujjhati.

pacchā kicce samuppanne, kattāraṁ nādhigacchatīti..

akataññujātakaṁ dasamaṁ.

apāyimhavaggo navamo.

tassuddānaṁ --

apāyimha ca dūbhakaṁ sattapadaṁ, chaḷadvara ca āyatinā ca puna.

ahisīlava maṅgali pāpikassā, sataṁnikkha katatthavarena dasāti..

10. littavaggo

91. littajātakaṁ

91.

littaṁ paramena tejasā, gilamakkhaṁ puriso na bujjhati.

gila re gila pāpadhuttaka, pacchā te kaṭukaṁ bhavissatīti..

littajātakaṁ paṭhamaṁ.

92. mahāsārajātakaṁ

92.

ukkaṭṭhe sūramicchanti, mantīsu akutūhalaṁ.

piyañca annapānamhi, atthe jāte ca paṇḍitanti..

mahāsārajātakaṁ dutiyaṁ.

93. visāsabhojanajātakaṁ

93.

na vissase avissatthe, vissatthepi na vissase.

vissāsā bhayamanveti, sīhaṁva migamātukāti {migamātuyā (ka0)}..

visāsabhojanajātakaṁ tatiyaṁ.

94. lomahaṁsajātakaṁ

94.

sotatto sosindo {sosīto (sī0 syā0 pī0), sosino (ka0)} ceva, eko bhiṁsanake vane.

naggo na caggimāsīno, esanāpasuto munīti..

lomahaṁsajātakaṁ catutthaṁ.

95. mahāsudassanajātakaṁ

95.

aniccā vata saṅkhārā, uppādavayadhammino.

uppajjitvā nirujjhanti, tesaṁ vūpasamo sukhoti..

mahāsudassanajātakaṁ pañcamaṁ.

96. telapattajātakaṁ

96.

samatittikaṁ anavasekaṁ, telapattaṁ yathā parihareyya.

evaṁ sacittamanurakkhe, patthayāno disaṁ agatapubbanti..

telapattajātakaṁ chaṭṭhaṁ.

97. nāmasiddhijātakaṁ

97.

jīvakañca mataṁ disvā, dhanapāliñca duggataṁ.

panthakañca vane mūḷhaṁ, pāpako punarāgatoti..

nāmasiddhijātakaṁ sattamaṁ.

98. kūṭavāṇijajātakaṁ

98.

sādhu kho paṇḍito nāma, na tveva atipaṇḍito.

atipaṇḍitena puttena, manamhi upakūḷitoti {upakūlitoti (sī0), upakuṭṭhitoti (syā0), upakuṭito (ka0)}..

kūṭavāṇijajātakaṁ aṭṭhamaṁ.

99. parosahassajātakaṁ

99.

parosahassampi samāgatānaṁ, kandeyyuṁ te vassasataṁ apaññā.

ekova seyyo puriso sapañño, yo bhāsitassa vijānāti atthanti..

parosahassajātakaṁ navamaṁ.

100. asātarūpajātakaṁ

100.

asātaṁ sātarūpena, piyarūpena appiyaṁ.

dukkhaṁ sukhassa rūpena, pamattamativattatīti..

asātarūpajātakaṁ dasamaṁ.

littavaggo dasamo.

tassuddānaṁ --

gilamakkhakutūhala mātukassā, muninā ca aniccata pattavaraṁ.

dhanapālivaro atipaṇḍitako, saparosahassaasātadasāti..

majjhimo paṇṇāsako.

11. parosatavaggo

101. parosatajātakaṁ

101.

parosataṁ cepi samāgatānaṁ, jhāyeyyuṁ te vassasataṁ apaññā.

ekova seyyo puriso sapañño, yo bhāsitassa vijānāti atthanti..

parosatajātakaṁ paṭhamaṁ.

102. paṇṇikajātakaṁ

102.

yo dukkhaphuṭṭhāya bhaveyya tāṇaṁ, so me pitā dubbhi {dūbhi (sī0 pī0)} vane karoti.

sā kassa kandāmi vanassa majjhe, yo tāyitā so sahasaṁ {sahasā (sī0 syā0 pī0)} karotīti..

paṇṇikajātakaṁ dutiyaṁ.

103. verijātakaṁ

103.

yattha verī nivisati {nivasati (sī0 ka0)}, na vase tattha paṇḍito.

ekarattaṁ dirattaṁ vā, dukkhaṁ vasati verisūti..

verijātakaṁ tatiyaṁ.

104. mittavindakajātakaṁ

104.

catubbhi aṭṭhajjhagamā, aṭṭhāhipi ca soḷasa.

soḷasāhi ca bāttiṁsa {battiṁsa (sī0 syā0 pī0)}, atricchaṁ cakkamāsado.

icchāhatassa posassa, cakkaṁ bhamati matthaketi..

mittavindakajātakaṁ catutthaṁ.

105. dubbalakaṭṭhajātakaṁ

105.

bahumpetaṁ vane kaṭṭhaṁ, vāto bhañjati dubbalaṁ.

tassa ce bhāyasī nāga, kiso nūna bhavissasīti..

dubbalakaṭṭhajātakaṁ pañcamaṁ.

106. udañcanījātakaṁ

106.

sukhaṁ vata maṁ jīvantaṁ {sukhakaṁ vata jīvaṁ (ka0)}, pacamānā udañcanī.

corī jāyappavādena, telaṁ loṇañca yācatīti..

udañcanījātakaṁ chaṭṭhaṁ.

107. sālittakajātakaṁ

107.

sādhu kho sippakaṁ nāma, api yādisa kīdisaṁ.

passa khañjappahārena, laddhā gāmā catuddisāti..

sālittakajātakaṁ sattamaṁ.

108. bāhiyajātakaṁ

108.

sikkheyya sikkhitabbāni, santi tacchandino {sacchandino (sī0 pī0)} janā.

bāhiyā hi {pi (sī0 syā0 pī0)} suhannena, rājānamabhirādhayīti..

bāhiyajātakaṁ aṭṭhamaṁ.

109. kuṇḍapūvajātakaṁ

109.

yathanno puriso hoti, tathannā tassa devatā.

āharetaṁ kuṇḍapūvaṁ {kaṇaṁ pūvaṁ (sī0 pī0)}, mā me bhāgaṁ vināsayāti..

kuṇḍapūvajātakaṁ navamaṁ.

110. sabbasaṁhārakapañhajātakaṁ

110.

sabbasaṁhārako {sabbasāhārako (ka0)} natthi, suddhaṁ kaṅgu pavāyati.

alikaṁ bhāyatiyaṁ dhuttī, saccamāha mahallikāti..

sabbasaṁhārakapañhajātakaṁ dasamaṁ.

parosatavaggo ekādasamo.

tassuddānaṁ --

saparosata tāyita verī puna, bhamacakkatha nāgasirivhayano.

sukhakañca vata sippaka bāhiyā, kuṇḍapūva mahallikakā ca dasāti..

12. haṁcivaggo

111. gadrabhapañhajātakaṁ

111.

haṁci {haṁsi (sī0 syā0), hañci (?)} tuvaṁ evamaññasi seyyo, puttena pitāti rājaseṭṭha.

handassatarassa te ayaṁ, assatarassa hi gadrabho pitāti..

gadrabhapañhajātakaṁ paṭhamaṁ.

112. amarādevīpañhajātakaṁ

112.

yena sattubilaṅgā ca, diguṇapalāso ca pupphito.

yena dadāmi {yenā'dāmi (sī0 syā0)} tena vadāmi, yena na dadāmi {yena nā'dāmi (sī0 syā0)} na tena vadāmi.

esa maggo yavamajjhakassa, etaṁ channapathaṁ vijānāhīti..

amarādevīpañhajātakaṁ dutiyaṁ.

113. siṅgālajātakaṁ

113.

saddahāsi siṅgālassa {sigālassa (sī0 syā0 pī0)}, surāpītassa brāhmaṇa.

sippikānaṁ sataṁ natthi, kuto kaṁsasatā duveti..

siṅgālajātakaṁ tatiyaṁ.

114. mitacintijātakaṁ

114.

bahucintī appacintī, ubho jāle abajjhare.

mitacintī pamocesī, ubho tattha samāgatāti..

mitacintijātakaṁ catutthaṁ.

115. anusāsikajātakaṁ

115.

yāyañña {yāyaññe (ka0)} manusāsati, sayaṁ loluppacārinī.

sāyaṁ vipakkhikā seti, hatā cakkena sāsikāti {sālikāti (sī0 syā0 pī0)}..

anusāsikajātakaṁ pañcamaṁ.

116. dubbacajātakaṁ

116.

atikaramakarācariya, mayhampetaṁ na ruccati.

catutthe laṅghayitvāna, pañcamāyasi āvutoti..

dubbacajātakaṁ chaṭṭhaṁ.

117. tittirajātakaṁ

117.

accuggatātilapatā {atibalatā (sī0 syā0 pī0), atilapakā (katthaci)}, ativelaṁ pabhāsitā.

vācā hanati dummedhaṁ, tittiraṁvātivassitanti..

tittirajātakaṁ sattamaṁ.

118. vaṭṭakajātakaṁ

118.

nācintayanto puriso, visesamadhigacchati.

cintitassa phalaṁ passa, muttosmi vadhabandhanāti..

vaṭṭakajātakaṁ aṭṭhamaṁ.

119. akālarāvijātakaṁ

119.

amātāpitarasaṁvaddho {pitari (sī0 pī0), pitu (syā0)}, anācerakule vasaṁ.

nāyaṁ kālaṁ akālaṁ vā, abhijānāti kukkuṭoti..

akālarāvijātakaṁ navamaṁ.

120. bandhanamokkhajātakaṁ

120.

abaddhā tattha bajjhanti, yattha bālā pabhāsare.

baddhāpi tattha muccanti, yattha dhīrā pabhāsareti..

bandhanamokkhajātakaṁ dasamaṁ.

haṁcivaggo {haṁsivaggo (sī0 syā0)} dvādasamo.

tassuddānaṁ --

atha gadrabha sattuva kaṁsasataṁ, bahucinti sāsikāyātikara.

ativela visesamanācariyova, dhīrāpabhāsaratena dasāti..

13. kusanāḷivaggo

121. kusanāḷijātakaṁ

121.

kare sarikkho atha vāpi seṭṭho, nihīnako vāpi kareyya eko.

kareyyumete {kareyyuṁ te (sī0 pī0)} byasane uttamatthaṁ, yathā ahaṁ kusanāḷi rucāyanti..

kusanāḷijātakaṁ paṭhamaṁ.

122. dummedhajātakaṁ

122.

yasaṁ laddhāna dummedho, anatthaṁ carati attano.

attano ca paresañca, hiṁsāya paṭipajjatīti..

dummedhajātakaṁ dutiyaṁ.

123. naṅgalīsajātakaṁ

123.

asabbatthagāmiṁ vācaṁ, bālo sabbattha bhāsati.

nāyaṁ dadhiṁ vedi na {na vedi (ka0)} naṅgalīsaṁ, dadhippayaṁ {dadhimpayaṁ (sī0 pī0)} maññati naṅgalīsanti..

naṅgalīsajātakaṁ tatiyaṁ.

124. ambajātakaṁ

124.

vāyametheva puriso, na nibbindeyya paṇḍito.

vāyāmassa phalaṁ passa, bhuttā ambā anītihanti..

ambajātakaṁ catutthaṁ.

125. kaṭāhakajātakaṁ

125.

bahumpi so vikattheyya, aññaṁ janapadaṁ gato.

anvāgantvāna dūseyya, bhuñja bhoge kaṭāhakāti..

kaṭāhakajātakaṁ pañcamaṁ.

126. asilakkhaṇajātakaṁ

126.

tadevekassa {tathevekassa (sī0 syā0 pī0 aṭṭha0 mūlapāṭho)} kalyāṇaṁ, tadevekassa pāpakaṁ.

tasmā sabbaṁ na kalyāṇaṁ, sabbaṁ vāpi na pāpakanti..

asilakkhaṇajātakaṁ chaṭṭhaṁ.

127. kalaṇḍukajātakaṁ

127.

te desā tāni vatthūni, ahañca vanagocaro.

anuvicca kho taṁ gaṇheyyuṁ, piva {pipa (sī0 pī0)} khīraṁ kalaṇḍukāti..

kalaṇḍukajātakaṁ sattamaṁ.

128. biḷāravatajātakaṁ

128.

yo ve dhammaṁ dhajaṁ {dhammadhajaṁ (syā0 pī0 ka0)} katvā, nigūḷho pāpamācare.

vissāsayitvā bhūtāni, biḷāraṁ nāma taṁ vatanti..

biḷāravatajātakaṁ aṭṭhamaṁ.

129. aggikabhāradvājajātakaṁ

129.

nāyaṁ sikhā puññahetu, ghāsahetu ayaṁ sikhā.

nāṅguṭṭhagaṇanaṁ yāti, alaṁ te hotu aggikāti..

aggikabhāradvājajātakaṁ navamaṁ.

130. kosiyajātakaṁ

130.

yathā vācā ca bhuñjassu, yathā bhuttañca byāhara.

ubhayaṁ te na sameti, vācā bhuttañca kosiyeti..

kosiyajātakaṁ dasamaṁ.

kusanāḷivaggo {sarikkhavaggo (ka0)} terasamo.

tassuddānaṁ --

kusanāḷisirivhayano ca yasaṁ, dadhi mamba kaṭāhakapañcamako.

atha pāpaka khīra biḷāravataṁ, sikhi kosiyasavhayanena dasāti..

14. asampadānavaggo

131. asampadānajātakaṁ

131.

asampadānenitarītarassa, bālassa mittāni kalī bhavanti.

tasmā harāmi bhusaṁ aḍḍhamānaṁ, mā me mitti jīyittha sassatāyanti..

asampadānajātakaṁ paṭhamaṁ.

132. bhīrukajātakaṁ

132.

kusalūpadese dhitiyā daḷhāya ca, anivattitattābhayabhīrutāya {avatthitattābhayabhīrutāya (sī0 syā0 pī0)} ca.

na rakkhasīnaṁ vasamāgamimhase, sa sotthibhāvo mahatā bhayena meti..

bhīruka {pañcagaruka (sī0 pī0), pañcabhīruka (syā0), abhayabhīruta

(?)} jātakaṁ dutiyaṁ.

133. ghatāsanajātakaṁ

133.

khemaṁ yahiṁ tattha arī udīrito {ari uddharito (ka0)}, dakassa majjhe jalate ghatāsano.

na ajja vāso mahiyā mahīruhe, disā bhajavho saraṇājja no bhayanti..

ghatāsanajātakaṁ tatiyaṁ.

134. jhānasodhanajātakaṁ

134.

ye saññino tepi duggatā, yepi asaññino tepi duggatā.

etaṁ ubhayaṁ vivajjaya, taṁ samāpattisukhaṁ anaṅgaṇanti..

jhānasodhanajātakaṁ catutthaṁ.

135. candābhajātakaṁ

135.

candābhaṁ sūriyābhañca, yodha paññāya gādhati..

avitakkena jhānena, hoti ābhassarūpagoti..

candābhajātakaṁ pañcamaṁ.

136. suvaṇṇahaṁsajātakaṁ

136.

yaṁ laddhaṁ tena tuṭṭhabbaṁ, atilobho hi pāpako.

haṁsarājaṁ gahetvāna, suvaṇṇā parihāyathāti..

suvaṇṇahaṁsajātakaṁ chaṭṭhaṁ.

137. babbujātakaṁ

137.

yattheko labhate babbu, dutiyo tattha jāyati.

tatiyo ca catuttho ca, idaṁ te babbukā bilanti..

babbujātakaṁ sattamaṁ.

138. godhajātakaṁ

138.

kiṁ te jaṭāhi dummedha, kiṁ te ajinasāṭiyā.

abbhantaraṁ te gahanaṁ, bāhiraṁ parimajjasīti..

godhajātakaṁ aṭṭhamaṁ.

139. ubhatobhaṭṭhajātakaṁ

139.

akkhī bhinnā paṭo naṭṭho, sakhigehe ca bhaṇḍanaṁ.

ubhato paduṭṭhā kammantā {paduṭṭhakammanto (sī0), paduṭṭho kammanto (pī0)}, udakamhi thalamhi cāti..

ubhatobhaṭṭhajātakaṁ navamaṁ.

140. kākajātakaṁ

140.

niccaṁ ubbiggahadayā, sabbalokavihesakā.

tasmā nesaṁ vasā natthi, kākānamhāka {kākānasmāka (sī0 syā0 pī0)} ñātinanti..

kākajātakaṁ dasamaṁ.

asampadānavaggo cuddasamo.

tassuddānaṁ --

itarītara rakkhasi khemiyo ca, parosatapañhena ābhassaro puna.

atha haṁsavaruttamababbujaṭaṁ, paṭanaṭṭhaka kākavarena dasāti..

15. kakaṇṭakavaggo

141. godhajātakaṁ

141.

na pāpajanasaṁsevī, accantasukhamedhati.

godhākulaṁ {godhakkulaṁ (ka0)} kakaṇṭāva {kakaṇṭakā (ka0)}, kaliṁ pāpeti attananti..

godhajātakaṁ paṭhamaṁ.

142. siṅgālajātakaṁ

142.

etañhi te durājānaṁ, yaṁ sesi matasāyikaṁ.

yassa te kaḍḍhamānassa, hatthā daṇḍo na muccatīti..

siṅgālajātakaṁ dutiyaṁ.

143. virocajātakaṁ

143.

lasī ca te nipphalitā, matthako ca padālito {vidālito (sī0 pī0)}.

sabbā te phāsukā bhaggā, ajja kho tvaṁ virocasīti..

virocajātakaṁ tatiyaṁ.

144. naṅguṭṭhajātakaṁ

144.

bahumpetaṁ asabbhi {bahupetamasabbhi (ka0)} jātaveda, yaṁ taṁ vāladhinābhipūjayāma.

maṁsārahassa natthajja maṁsaṁ, naṅguṭṭhampi bhavaṁ paṭiggahātūti..

naṅguṭṭhajātakaṁ catutthaṁ.

145. rādhajātakaṁ

145.

na tvaṁ rādha vijānāsi, aḍḍharatte anāgate.

abyayataṁ {abyāyataṁ (sī0 syā0 pī0), abyattataṁ (?)} vilapasi, virattā kosiyāyaneti..

rādhajātakaṁ pañcamaṁ.

146. samuddakākajātakaṁ

146.

api nu hanukā santā, mukhañca parisussati.

oramāma na pārema, pūrateva mahodadhīti..

samuddakākajātakaṁ chaṭṭhaṁ.

147. puppharattajātakaṁ

147.

nayidaṁ dukkhaṁ aduṁ dukkhaṁ, yaṁ maṁ tudati vāyaso.

yaṁ sāmā puppharattena, kattikaṁ nānubhossatīti..

puppharattajātakaṁ sattamaṁ.

148. siṅgālajātakaṁ

148.

nāhaṁ punaṁ na ca punaṁ, na cāpi apunappunaṁ.

hatthibondiṁ pavekkhāmi, tathā hi bhayatajjitoti..

siṅgālajātakaṁ aṭṭhamaṁ.

149. ekapaṇṇajātakaṁ

149.

ekapaṇṇo ayaṁ rukkho, na bhūmyā caturaṅgulo.

phalena visakappena, mahāyaṁ kiṁ bhavissatīti..

ekapaṇṇajātakaṁ navamaṁ.

150. sañjīvajātakaṁ

150.

asantaṁ yo paggaṇhāti, asantaṁ cūpasevati.

tameva ghāsaṁ kurute, byaggho sañjīvako yathāti..

sañjīvajātakaṁ dasamaṁ.

kakaṇṭaka {pāpasevana (ka0)} vaggo pannarasamo.

tassuddānaṁ --

sukhamedhati daṇḍavaro ca puna, lasi vāladhi pañcamarādhavaro.

samahodadhi kattika bondi puna, caturaṅgulabyagghavarena dasāti..

(uparimo paṇṇāsako.) {( ) sīhaḷapotthakeyeva dissati}

atha vagguddānaṁ --

apaṇṇakaṁ sīlavaggakuruṅga, kulāvakaṁ atthakāmena pañcamaṁ.

āsīso itthivaruṇaṁ apāyi, littavaggena te dasa.

parosataṁ haṁci kusanāḷi {haṁsi sarikkhaṁ (sabbattha)}, asampadaṁ kakaṇṭakavaggo..

ekanipātamhilaṅkatanti.

ekakanipātaṁ niṭṭhitaṁ.

2. dukanipāto

1. daḷhavaggo

151. rājovādajātakaṁ (2-1-1)

1.

daḷhaṁ daḷhassa khipati, balliko {malliko (sī0 pī0)} mudunā muduṁ.

sādhumpi sādhunā jeti, asādhumpi asādhunā.

etādiso ayaṁ rājā, maggā uyyāhi sārathi..

2.

akkodhena jine kodhaṁ, asādhuṁ sādhunā jine.

jine kadariyaṁ dānena, saccenālikavādinaṁ.

etādiso ayaṁ rājā, maggā uyyāhi sārathīti..

rājovādajātakaṁ paṭhamaṁ.

152.

asamekkhitakammantaṁ, turitābhinipātinaṁ.

sāni kammāni tappenti, uṇhaṁvajjhohitaṁ mukhe..

4.

sīho ca sīhanādena, daddaraṁ abhinādayi.

sutvā sīhassa nigghosaṁ, siṅgālo {sigālo (sī0 syā0 pī0)} daddare vasaṁ.

bhīto santāsamāpādi, hadayañcassa apphalīti..

siṅgālajātakaṁ {sigālajātakaṁ (sī0 syā0 pī0)} dutiyaṁ.

153. sūkarajātakaṁ (2-1-3)

5.

catuppado ahaṁ samma, tvampi samma catuppado.

ehi samma {sīha (sī0 pī0)} nivattassu, kiṁ nu bhīto palāyasi..

6.

asuci pūtilomosi, duggandho vāsi sūkara.

sace yujjhitukāmosi, jayaṁ samma dadāmi teti..

sūkarajātakaṁ tatiyaṁ.

154. uragajātaka (2-1-4)

7.

idhūragānaṁ pavaro paviṭṭho, selassa vaṇṇena pamokkhamicchaṁ.

brahmañca vaṇṇaṁ {vakkaṁ (ka0)} apacāyamāno, bubhukkhito no vitarāmi {visahāmi (ka0 si0 syā0 pī0)} bhottuṁ..

8.

so brahmagutto cirameva jīva, dibyā ca te pātubhavantu bhakkhā.

yo brahmavaṇṇaṁ apacāyamāno, bubhukkhito no vitarāsi {sabbatthapi samānaṁ} bhottunti..

uragajātakaṁ catutthaṁ.

155. bhaggajātakaṁ (2-1-5)

9.

jīva vassasataṁ bhagga {gagga (sī0 pī0)}, aparāni ca vīsatiṁ {vīsati (syā0 ka0)}.

mā maṁ pisācā khādantu, jīva tvaṁ sarado sataṁ..

10.

tvampi vassasataṁ jīva, aparāni ca vīsatiṁ.

visaṁ pisācā khādantu, jīva tvaṁ sarado satanti..

bhaggajātakaṁ pañcamaṁ.

156. alīnacittajātakaṁ (2-1-6)

11.

alīnacittaṁ nissāya, pahaṭṭhā mahatī camū.

kosalaṁ senāsantuṭṭhaṁ, jīvaggāhaṁ agāhayi..

12.

evaṁ nissayasampanno, bhikkhu āraddhavīriyo.

bhāvayaṁ kusalaṁ dhammaṁ, yogakkhemassa pattiyā.

pāpuṇe anupubbena, sabbasaṁyojanakkhayanti..

alīnacittajātakaṁ chaṭṭhaṁ.

157. guṇajātakaṁ (2-1-7)

13.

yena kāmaṁ paṇāmeti, dhammo balavataṁ migī.

unnadantī vijānāhi, jātaṁ saraṇato bhayaṁ..

14.

api cepi dubbalo mitto, mittadhammesu tiṭṭhati.

so ñātako ca bandhu ca, so mitto so ca me sakhā.

dāṭhini mātimaññittho {maññivo (syā0), maññavho (ka0)}, siṅgālo mama pāṇadoti..

guṇajātakaṁ sattamaṁ.

158. suhanujātakaṁ (2-1-8)

15.

nayidaṁ visamasīlena, soṇena suhanū saha.

suhanūpi tādisoyeva, yo soṇassa sagocaro..

16.

pakkhandinā pagabbhena, niccaṁ sandānakhādinā.

sameti pāpaṁ pāpena, sameti asatā asanti..

suhanujātakaṁ aṭṭhamaṁ.

159. morajātakaṁ (2-1-9)

17.

udetayaṁ cakkhumā ekarājā, harissavaṇṇo pathavippabhāso {paṭhavippabhāso (sī0 syā0 pī0)}.

taṁ taṁ namassāmi harissavaṇṇaṁ pathavippabhāsaṁ, tayājja guttā viharemu divasaṁ..

ye brāhmaṇā vedagū sabbadhamme, te me namo te ca maṁ pālayantu.

namatthu buddhānaṁ {buddhāna (?)} namatthu bodhiyā, namo vimuttānaṁ {vimuttāna (?)} namo vimuttiyā.

imaṁ so parittaṁ katvā, moro carati esanā..

18.

apetayaṁ cakkhumā ekarājā, harissavaṇṇo pathavippabhāso.

taṁ taṁ nammassāmi harissavaṇṇaṁ pathavippabhāsaṁ, tayājja guttā viharemu rattiṁ..

ye brāhmaṇā vedagū sabbadhamme, te me namo te ca maṁ pālayantu.

namatthu buddhānaṁ namatthu bodhiyā, namo vimuttānaṁ namo vimuttiyā.

imaṁ so parittaṁ katvā, moro vāsamakappayīti..

morajātakaṁ navamaṁ.

160. vinīlajātakaṁ (2-1-10)

19.

evameva nūna {nu (ka0)} rājānaṁ, vedehaṁ mithilaggahaṁ.

assā vahanti ājaññā, yathā haṁsā vinīlakaṁ..

20.

vinīla duggaṁ bhajasi, abhūmiṁ tāta sevasi.

gāmantakāni {gāmantikāni (sī0), gāmantarāni (ka0)} sevassu, etaṁ mātālayaṁ tavāti..

vinīlajātakaṁ dasamaṁ.

daḷhavaggo paṭhamo.

tassuddānaṁ --

varaballika daddara sūkarako, uragūttama pañcamabhaggavaro.

mahatīcamu yāva siṅgālavaro, suhanuttama mora vinīlaṁ dasāti..

2. santhavavaggo

161. indasamānagottajātakaṁ (2-2-1)

21.

na santhavaṁ {sandhavaṁ (ka0)} kāpurisena kayirā, ariyo anariyena pajānamatthaṁ.

cirānuvutthopi karoti pāpaṁ, gajo yathā indasamānagottaṁ..

22.

yaṁ tveva jaññā sadiso mamanti, sīlena paññāya sutena cāpi.

teneva mettiṁ kayirātha saddhiṁ, sukho have sappurisena saṅgamoti..

indasamānagottajātakaṁ paṭhamaṁ.

162. santhavajātakaṁ (2-2-2)

23.

na santhavasmā paramatthi pāpiyo, yo santhavo {sandhavo (ka0)} kāpurisena hoti.

santappito sappinā pāyasena {pāyāsena (ka0)}, kicchākataṁ paṇṇakuṭiṁ adayhi {adaḍḍhahi (sī0 syā0), adaṭṭhahi (pī0), adaddahi (?)}..

24.

na santhavasmā paramatthi seyyo, yo santhavo sappurisena hoti.

sīhassa byagghassa ca dīpino ca, sāmā mukhaṁ lehati santhavenāti..

santhavajātakaṁ dutiyaṁ.

163. susīmajātakaṁ (2-2-3)

25.

kāḷā migā setadantā tavīme {tava ime (sī0 syā0 pī0)}, parosataṁ hemajālābhichannā {hemajālābhisañchannā (sī0)}.

te te dadāmīti susīma brūsi, anussaraṁ pettipitāmahānaṁ..

26.

kāḷā migā setadantā mamīme {mama ime (sī0 pī0)}, parosataṁ hemajālābhicchannā.

te te dadāmīti vadāmi māṇava, anussaraṁ pettipitāmahānanti..

susīmajātakaṁ tatiyaṁ.

164. gijjhajātakaṁ (2-2-4)

27.

yaṁ nu gijjho yojanasataṁ, kuṇapāni avekkhati.

kasmā jālañca pāsañca, āsajjāpi na bujjhasi..

28.

yadā parābhavo hoti, poso jīvitasaṅkhaye.

atha jālañca pāsañca, āsajjāpi na bujjhatīti..

gijjhajātakaṁ catutthaṁ.

165. nakulajātakaṁ (2-2-5)

29.

sandhiṁ katvā amittena, aṇḍajena jalābuja.

vivariya dāṭhaṁ sesi {sayasi (sī0 syā0 pī0)}, kuto te bhayamāgataṁ..

30.

saṅketheva {saṅkateva (ka0)} amittasmiṁ, mittasmimpi na vissase.

abhayā bhayamuppannaṁ, api mūlāni kantatīti {mūlaṁ nikantatīti (sī0)}..

nakulajātakaṁ pañcamaṁ.

166. upasāḷakajātakaṁ (2-2-6)

31.

upasāḷakanāmāni {upasāḷhakanāmānaṁ (sī0 syā0 pī0)}, sahassāni catuddasa.

asmiṁ padese daḍḍhāni, natthi loke anāmataṁ..

32.

yamhi saccañca dhammo ca, ahiṁsā saṁyamo damo.

etaṁ ariyā sevanti, etaṁ loke anāmatanti..

upasāḷakajātakaṁ chaṭṭhaṁ.

167. samiddhijātakaṁ (2-2-7)

33.

abhutvā bhikkhasi bhikkhu, na hi bhutvāna bhikkhasi.

bhutvāna bhikkhu bhikkhassu, mā taṁ kālo upaccagā..

34.

kālaṁ vohaṁ na jānāmi, channo kālo na dissati.

tasmā abhutvā bhikkhāmi, mā maṁ kālo upaccagāti..

samiddhijātakaṁ sattamaṁ.

168. sakuṇagghijātakaṁ (2-2-8)

35.

seno balasā patamāno, lāpaṁ gocaraṭhāyinaṁ.

sahasā ajjhappattova, maraṇaṁ tenupāgami..

36.

sohaṁ nayena sampanno, pettike gocare rato.

apetasattu modāmi, sampassaṁ atthamattanoti..

sakuṇagghijātakaṁ aṭṭhamaṁ.

169. arakajātakaṁ (2-2-9)

37.

yo ve mettena cittena, sabbalokānukampati.

uddhaṁ adho ca tiriyaṁ, appamāṇena sabbaso..

38.

appamāṇaṁ hitaṁ cittaṁ, paripuṇṇaṁ subhāvitaṁ.

yaṁ pamāṇakataṁ kammaṁ, na taṁ tatrāvasissatīti..

arakajātakaṁ navamaṁ.

170. kakaṇṭakajātakaṁ (2-2-10)

39.

nāyaṁ pure uṇṇamati {unnamati (syā0)}, toraṇagge kakaṇṭako.

mahosadha vijānāhi, kena thaddho kakaṇṭako..

40.

aladdhapubbaṁ laddhāna, aḍḍhamāsaṁ kakaṇṭako.

atimaññati rājānaṁ, vedehaṁ mithilaggahanti..

kakaṇṭakajātakaṁ dasamaṁ.

santhavavaggo dutiyo.

tassuddānaṁ --

atha indasamāna sapaṇṇakuṭi, susimuttama gijjha jalābujako.

upasāḷaka bhikkhu salāpavaro, atha mettavaro dasapuṇṇamatīti..

3. kalyāṇavaggo

171. kalyāṇadhammajātakaṁ (2-3-1)

41.

kalyāṇadhammoti yadā janinda, loke samaññaṁ anupāpuṇāti.

tasmā na hiyyetha {hīyetha (sī0)} naro sapañño, hiriyāpi santo dhuramādiyanti..

42.

sāyaṁ samaññā idha majja pattā, kalyāṇadhammoti janinda loke.

tāhaṁ samekkhaṁ idha pabbajissaṁ, na hi matthi chando idha kāmabhogeti..

kalyāṇadhammajātakaṁ paṭhamaṁ.

172. daddarajātakaṁ (2-3-2)

43.

ko nu saddena mahatā, abhinādeti daddaraṁ.

taṁ sīhā nappaṭinadanti {kiṁ sīhā nappaṭinadanti (sī0 pī0), na sīhā paṭinadanti (ka0)}, ko nāmeso migādhibhū..

44.

adhamo migajātānaṁ, siṅgālo tāta vassati.

jātimassa jigucchantā, tuṇhī sīhā samacchareti..

daddarajātakaṁ dutiyaṁ.

173. makkaṭajātakaṁ (2-3-3)

45.

tāta māṇavako eso, tālamūlaṁ apassito.

agārakañcidaṁ atthi, handa demassagārakaṁ..

46.

mā kho tvaṁ tāta pakkosi, dūseyya no agārakaṁ.

netādisaṁ mukhaṁ hoti, brāhmaṇassa susīlinoti..

makkaṭajātakaṁ tatiyaṁ.

174. dubbhiyamakkaṭajātakaṁ (2-3-4)

47.

adamha te vāri pahūtarūpaṁ, ghammābhitattassa pipāsitassa.

so dāni pitvāna {pītvāna (sī0 pī0)} kiriṅkarosi {kikiṁkarosi (sī0 syā0 pī0)}, asaṅgamo pāpajanena seyyo..

48.

ko te suto vā diṭṭho vā, sīlavā nāma makkaṭo.

idāni kho taṁ ohacchaṁ {ūhacca (sī0 pī0), ohaccaṁ (syā0), uhajjaṁ (ka0)}, esā asmāka dhammatāti..

dubbhiyamakkaṭajātakaṁ catutthaṁ.

175. ādiccupaṭṭhānajātakaṁ (2-3-5)

49.

sabbesu kira bhūtesu, santi sīlasamāhitā.

passa sākhāmigaṁ jammaṁ, ādiccamupatiṭṭhati..

50.

nāssa sīlaṁ vijānātha, anaññāya pasaṁsatha.

aggihuttañca uhannaṁ {ūhantaṁ (sī0), ūhanaṁ (syā0), ūhanti (pī0), uhadaṁ (ka0)}, dve ca bhinnā kamaṇḍalūti..

ādiccupaṭṭhānajātakaṁ pañcamaṁ.

176. kaḷāyamuṭṭhijātakaṁ (2-3-6)

51.

bālo vatāyaṁ dumasākhagocaro, paññā janinda nayimassa vijjati.

kaḷāyamuṭṭhiṁ {kalāyamuṭṭhiṁ (sī0 pī0)} avakiriya kevalaṁ, ekaṁ kaḷāyaṁ patitaṁ gavesati..

52.

evameva mayaṁ rāja, ye caññe atilobhino.

appena bahuṁ jiyyāma, kaḷāyeneva vānaroti..

kaḷāyamuṭṭhijātakaṁ chaṭṭhaṁ.

177. tindukajātakaṁ (2-3-7)

53.

dhanuhatthakalāpehi, nettiṁ savaradhāribhi.

samantā parikiṇṇamha, kathaṁ mokkho bhavissati..

54.

appeva bahukiccānaṁ, attho jāyetha koci naṁ.

atthi rukkhassa acchinnaṁ, khajjathaññeva tindukanti..

tindukajātakaṁ sattamaṁ.

178. kacchapajātakaṁ (2-3-8)

55.

janittaṁ me bhavittaṁ me, iti paṅke avassayiṁ.

taṁ maṁ paṅko ajjhabhavi, yathā dubbalakaṁ tathā.

taṁ taṁ vadāmi bhaggava, suṇohi vacanaṁ mama..

56.

gāme vā yadi vā raññe, sukhaṁ yatrādhigacchati.

taṁ janittaṁ bhavittañca, purisassa pajānato.

yamhi jīve tamhi gacche, na niketahato siyāti..

kacchapajātakaṁ aṭṭhamaṁ.

179. satadhammajātakaṁ (2-3-9)

57.

tañca appañca ucchiṭṭhaṁ, tañca kicchena no adā.

sohaṁ brāhmaṇajātiko, yaṁ bhuttaṁ tampi uggataṁ..

58.

evaṁ dhammaṁ niraṁkatvā {nirākatvā (?) ni + ā + kara + tvā}, yo adhammena jīvati.

satadhammova lābhena, laddhenapi na nandatīti..

satadhammajātakaṁ navamaṁ.

180. duddadajātakaṁ (2-3-10)

59.

duddadaṁ dadamānānaṁ, dukkaraṁ kamma kubbataṁ.

asanto nānukubbanti, sataṁ dhammo durannayo..

60.

tasmā satañca asataṁ, nānā hoti ito gati.

asanto nirayaṁ yanti, santo saggaparāyaṇāti {parāyanā (syā0 ka0)}..

duddadajātakaṁ dasamaṁ.

kalyāṇavaggo tatiyo.

tassuddānaṁ --

susamaññamigādhibhū māṇavako, vāripahūtarūpādiccupaṭṭhānā.

sakaḷāyasatindukapaṅka puna, satadhamma sududdadakena dasāti..

4. asadisavaggo

181. asadisajātakaṁ (2-4-1)

61.

dhanuggaho asadiso, rājaputto mahabbalo.

dūrepātī akkhaṇavedhī, mahākāyappadālano..

62.

sabbāmitte raṇaṁ katvā, na ca kañci viheṭhayi.

bhātaraṁ sotthiṁ katvāna, saṁyamaṁ ajjhupāgamīti..

asadisajātakaṁ paṭhamaṁ.

182. saṅgāmāvacarajātakaṁ (2-4-2)

63.

saṅgāmāvacaro sūro, balavā iti vissuto.

kiṁ nu toraṇamāsajja, paṭikkamasi kuñjara..

64.

omadda khippaṁ palighaṁ, esikāni ca abbaha {ubbaha (syā0), abbhuha (ka0)}.

toraṇāni ca madditvā, khippaṁ pavisa kuñjarāti..

saṅgāmāvacarajātakaṁ dutiyaṁ.

183. vālodakajātakaṁ (2-4-3)

65.

vālodakaṁ apparasaṁ nihīnaṁ, pitvā {pītvā (sī0 pī0)} mado jāyati gadrabhānaṁ.

imañca pitvāna rasaṁ paṇītaṁ, mado na sañjāyati sindhavānaṁ..

66.

appaṁ pivitvāna nihīnajacco, so majjatī tena janinda puṭṭho {phuṭṭho (sī0 syā0), muṭṭho (ka0)}.

dhorayhasīlī ca kulamhi jāto, na majjatī aggarasaṁ pivitvāti..

vālodakajātakaṁ tatiyaṁ.

184. giridattajātakaṁ (2-4-4)

67.

dūsito giridattena {giridantena (pī0)}, hayo sāmassa paṇḍavo.

porāṇaṁ pakatiṁ hitvā, tassevānuvidhiyyati {nuvidhīyati (sī0 pī0)}..

68.

sace ca tanujo poso, sikharākāra {siṅgārākāra (syā0)} kappito.

ānane naṁ {taṁ (sī0 syā0 pī0)} gahetvāna, maṇḍale parivattaye.

khippameva pahantvāna, tassevānuvidhiyyatīti..

giridattajātakaṁ catutthaṁ.

185. anabhiratijātakaṁ (2-4-5)

69.

yathodake āvile appasanne, na passati sippikasambukañca.

sakkharaṁ vālukaṁ macchagumbaṁ, evaṁ āvilamhi {āvile hi (sī0)} citte.

na passati attadatthaṁ paratthaṁ..

70.

yathodake acche vippasanne, so passati sippikasambukañca.

sakkharaṁ vālukaṁ macchagumbaṁ, evaṁ anāvilamhi citte.

so passati attadatthaṁ paratthanti..

anabhiratijātakaṁ pañcamaṁ.

186. dadhivāhanajātakaṁ (2-4-6)

71.

vaṇṇagandharasūpeto, amboyaṁ ahuvā pure.

tameva pūjaṁ labhamāno, kenambo kaṭukapphalo..

72.

pucimandaparivāro, ambo te dadhivāhana.

mūlaṁ mūlena saṁsaṭṭhaṁ, sākhā sākhā {sākhaṁ (syā0 ka0)} nisevare {nivīsare (ka0)}.

asātasannivāsena, tenambo kaṭukapphaloti..

dadhivāhanajātakaṁ chaṭṭhaṁ.

187. catumaṭṭhajātakaṁ (2-4-7)

73.

ucce viṭabhimāruyha, mantayavho rahogatā.

nīce oruyha mantavho, migarājāpi sossati..

74.

yaṁ suvaṇṇo suvaṇṇena {yaṁ supaṇṇo supaṇṇena (sī0 syā0 pī0)}, devo devena mantaye.

kiṁ tettha catumaṭṭhassa, bilaṁ pavisa jambukāti..

catumaṭṭhajātakaṁ sattamaṁ.

188. sīhakotthujātakaṁ (2-4-8)

75.

sīhaṅgulī sīhanakho, sīhapādapatiṭṭhito.

so sīho sīhasaṅghamhi, eko nadati aññathā..

76.

mā tvaṁ nadi rājaputta, appasaddo vane vasa.

sarena kho {mā (ka0)} taṁ jāneyyuṁ, na hi te pettiko saroti..

sīhakotthujātakaṁ aṭṭhamaṁ.

189. sīhacammajātakaṁ (2-4-9)

77.

netaṁ sīhassa naditaṁ, na byagghassa na {byagghassa na ca (ka0)} dīpino.

pāruto sīhacammena, jammo nadati gadrabho..

78.

cirampi kho taṁ khādeyya, gadrabho haritaṁ yavaṁ.

pāruto sīhacammena, ravamānova dūsayīti..

sīhacammajātakaṁ navamaṁ.

190. sīlānisaṁsajātakaṁ (2-4-10)

79.

passa saddhāya sīlassa, cāgassa ca ayaṁ phalaṁ.

nāgo nāvāya vaṇṇena, saddhaṁ vahatupāsakaṁ..

80.

sabbhireva samāsetha, sabbhi kubbetha santhavaṁ.

satañhi sannivāsena, sotthiṁ gacchati nhāpitoti..

sīlānisaṁsajātakaṁ dasamaṁ.

asadisavaggo catuttho.

tassuddānaṁ --

dhanuggaha kuñjara apparaso, giridattamanāvilacittavaraṁ.

dadhivāhana jambūka sīhanakho, haritayava nāgavarena dasāti..

5. ruhakavaggo

191. ruhakajātakaṁ (2-5-1)

81.

api {ambho (syā0 ka0 sī0)} ruhaka chinnāpi, jiyā sandhīyate puna.

sandhīyassu purāṇiyā, mā kodhassa vasaṁ gami..

82.

vijjamānesu vākesu {vijjamānāsu maruvāsu (sī0), vijjamānāsu marūdvāsu (pī0)}, vijjamānesu kārisu.

aññaṁ jiyaṁ karissāmi, alaññeva purāṇiyāti..

ruhakajātakaṁ paṭhamaṁ.

192. sirikāḷakaṇṇijātakaṁ (2-5-2)

83.

itthī siyā rūpavatī, sā ca sīlavatī siyā.

puriso taṁ na iccheyya, saddahāsi mahosadha..

84.

saddahāmi mahārāja, puriso dubbhago siyā.

sirī ca kāḷakaṇṇī ca, na samenti kudācananti..

sirikāḷakaṇṇijātakaṁ dutiyaṁ.

193. cūḷapadumajātakaṁ (2-5-3)

85.

ayameva sā ahamapi {ahampi (sī0 syā0 pī0), ahamsi (ka0)} so anañño, ayameva so hatthacchinno anañño.

yamāha “komārapatī maman”-ti, vajjhitthiyo natthi itthīsu saccaṁ..

86.

imañca jammaṁ musalena hantvā, luddaṁ chavaṁ paradārūpaseviṁ.

imissā ca naṁ pāpapatibbatāya, jīvantiyā chindatha kaṇṇanāsanti..

cūḷapadumajātakaṁ tatiyaṁ.

194. maṇicorajātakaṁ (2-5-4)

87.

na santi devā pavasanti nūna, na hi nūna santi idha lokapālā.

sahasā karontānamasaññatānaṁ, na hi nūna santī paṭisedhitāro..

88.

akāle vassatī tassa, kāle tassa na vassati.

saggā ca cavati ṭhānā, nanu so tāvatā hatoti..

maṇicorajātakaṁ catutthaṁ.

195. pabbatūpattharajātakaṁ (2-5-5)

89.

pabbatūpatthare {pabbatapatthare (sī0 syā0 pī0)} ramme, jātā pokkharaṇī sivā.

taṁ siṅgālo apāpāyi {apāpāsi (sī0 syā0 pī0)}, jānaṁ sīhena rakkhitaṁ..

90.

pivanti ce {pivanti ve (sī0), pivantiva (pī0), pivanteva (?)} mahārāja, sāpadāni mahānadiṁ.

na tena anadī hoti, khamassu yadi te piyāti..

pabbatūpatthara {pabbatapatthara (sī0 syā0 pī0)} jātakaṁ pañcamaṁ.

196. valāhakassajātakaṁ (2-5-6)

91.

ye na kāhanti ovādaṁ, narā buddhena desitaṁ.

byasanaṁ te gamissanti, rakkhasīhiva vāṇijā..

92.

ye ca kāhanti ovādaṁ, narā buddhena desitaṁ.

sotthiṁ pāraṁ gamissanti, valāheneva {vālāheneva (sī0 pī0)} vāṇijāti..

valāhakassa {vālāhassa (sī0 pī0)} jātakaṁ chaṭṭhaṁ.

197. mittāmittajātakaṁ (2-5-7)

93.

na naṁ umhayate disvā, na ca naṁ paṭinandati.

cakkhūni cassa na dadāti, paṭilomañca vattati..

94.

ete bhavanti ākārā, amittasmiṁ patiṭṭhitā.

yehi amittaṁ jāneyya, disvā sutvā ca paṇḍitoti..

mittāmittajātakaṁ sattamaṁ.

198. rādhajātakaṁ (2-5-8)

95.

pavāsā āgato tāta, idāni nacirāgato.

kaccinnu tāta te mātā, na aññamupasevati..

96.

na kho panetaṁ subhaṇaṁ, giraṁ saccupasaṁhitaṁ.

sayetha poṭṭhapādova, mummure {mummure (syā0), maṁ pure (ka0) mummurasaddo thusaggimhi kukkuḷe ca vattatīti sakkatābhidhānesu} upakūthitoti {upakūsitoti (sī0 syā0 pī0), upakūlito (ka0)}..

rādhajātakaṁ aṭṭhamaṁ.

199. gahapatijātakaṁ (2-5-9)

97.

ubhayaṁ me na khamati, ubhayaṁ me na ruccati.

yācāyaṁ koṭṭhamotiṇṇā, nāddasaṁ iti bhāsati..

98.

taṁ taṁ gāmapati brūmi, kadare appasmi jīvite.

dve māse saṅgaraṁ katvā {kāraṁ katvāna (sī0 pī0), saṁkaraṁ katvā (ka0)}, maṁsaṁ jaraggavaṁ kisaṁ.

appattakāle codesi, tampi mayhaṁ na ruccatīti..

gahapatijātakaṁ navamaṁ.

200. sādhusīlajātakaṁ (2-5-10)

99.

sarīradabyaṁ vuḍḍhabyaṁ {vaddhabyaṁ (sī0 pī0)}, sojaccaṁ sādhusīliyaṁ.

brāhmaṇaṁ teva pucchāma, kannu tesaṁ vanimhase {vaṇimhase (sī0 pī0)}..

100.

attho atthi sarīrasmiṁ, vuḍḍhabyassa namo kare.

attho atthi sujātasmiṁ, sīlaṁ asmāka ruccatīti..

sādhusīlajātakaṁ dasamaṁ.

ruhakavaggo pañcamo.

tassuddānaṁ --

apiruhaka rūpavatī musalo, pavasanti sapañcamapokkharaṇī.

atha muttimavāṇija umhayate, ciraāgata koṭṭha sarīra dasāti..

6. nataṁdaḷhavaggo

201. bandhanāgārajātakaṁ (2-6-1)

101.

na taṁ daḷhaṁ bandhanamāhu dhīrā, yadāyasaṁ dārujapabbajañca {babbajañca (sī0)}.

sārattarattā maṇikuṇḍalesu, puttesu dāresu ca yā apekkhā..

102.

etaṁ daḷhaṁ bandhanamāhu dhīrā, ohārinaṁ sithilaṁ duppamuñcaṁ.

etampi chetvāna vajanti dhīrā, anapekkhino kāmasukhaṁ pahāyāti..

bandhanāgārajātakaṁ paṭhamaṁ.

202. keḷisīlajātakaṁ (2-6-2)

103.

haṁsā koñcā mayūrā ca, hatthayo {hatthino (sī0), hatthiyo (syā0 pī0)} pasadā migā.

sabbe sīhassa bhāyanti, natthi kāyasmi tulyatā..

104.

evameva manussesu, daharo cepi paññavā.

so hi tattha mahā hoti, neva bālo sarīravāti..

keḷisīlajātakaṁ dutiyaṁ.

203. khaṇḍajātakaṁ (2-6-3)

105.

virūpakkhehi me mettaṁ, mettaṁ erāpathehi me.

chabyāputtehi me mettaṁ, mettaṁ kaṇhāgotamakehi ca..

apādakehi me mettaṁ, mettaṁ dvipādakehi me.

catuppadehi me mettaṁ, mettaṁ bahuppadehi me..

mā maṁ apādako hiṁsi, mā maṁ hiṁsi dvipādako.

mā maṁ catuppado hiṁsi, mā maṁ hiṁsi bahuppado..

sabbe sattā sabbe pāṇā, sabbe bhūtā ca kevalā.

sabbe bhadrāni passantu, mā kañci {kiñci (syā0 ka0)} pāpamāgamā..

106.

appamāṇo buddho, appamāṇo dhammo.

appamāṇo saṅgho, pamāṇavantāni sarīsapāni {sirisapāni (sī0 syā0 pī0)}.

ahivicchikasatapadī, uṇṇanābhi {uṇṇānābhi (sī0 syā0 pī0)} sarabūmūsikā..

katā me rakkhā katā me parittā, paṭikkamantu bhūtāni.

sohaṁ namo bhagavato, namo sattannaṁ sammāsambuddhānanti..

khaṇḍajātakaṁ tatiyaṁ.

204. vīrakajātakaṁ (2-6-4)

107.

api vīraka passesi, sakuṇaṁ mañjubhāṇakaṁ.

mayūragīvasaṅkāsaṁ, patiṁ mayhaṁ saviṭṭhakaṁ..

108.

udakathalacarassa pakkhino, niccaṁ āmakamacchabhojino.

tassānukaraṁ saviṭṭhako, sevāle paliguṇṭhito matoti..

vīrakajātakaṁ catutthaṁ.

205. gaṅgeyyajātakaṁ (2-6-5)

109.

sobhati maccho gaṅgeyyo, atho sobhati yāmuno {sobhanti macchā gaṅgeyyā, atho sobhanti yāmunā (syā0 pī0)}.

catuppadoyaṁ puriso, nigrodhaparimaṇḍalo.

īsakāyata {īsamāyata (ka0)} gīvo ca, sabbeva atirocati..

110.

yaṁ pucchito na taṁ akkhāsi {akkhā (sī0 syā0 pī0)}, aññaṁ akkhāsi {akkhāti (syā0 pī0)} pucchito.

attappasaṁsako poso, nāyaṁ asmāka ruccatīti..

gaṅgeyyajātakaṁ pañcamaṁ.

206. kuruṅgamigajātakaṁ (2-6-6)

111.

iṅgha vaddhamayaṁ {vaddhamayaṁ (sī0 syā0 pī0)} pāsaṁ, chinda dantehi kacchapa.

ahaṁ tathā karissāmi, yathā nehiti luddako..

112.

kacchapo pāvisī vāriṁ, kuruṅgo pāvisī vanaṁ.

satapatto dumaggamhā, dūre putte apānayīti..

kuruṅgamigajātakaṁ chaṭṭhaṁ.

207. assakajātakaṁ (2-6-7)

113.

ayamassakarājena, deso vicarito mayā.

anukāmaya kāmena {anukāmayavanukāmena (sī0 pī0)}, piyena patinā saha..

114.

navena sukhadukkhena, porāṇaṁ apidhīyati {apithīyati (sī0 pī0), apithiyyati (syā0)}.

tasmā assakaraññāva, kīṭo piyataro mamāti..

assakajātakaṁ sattamaṁ.

208. susumārajātakaṁ (2-6-8)

115.

alaṁ metehi ambehi, jambūhi panasehi ca.

yāni pāraṁ samuddassa, varaṁ mayhaṁ udumbaro..

116.

mahatī vata te bondi, na ca paññā tadūpikā.

susumāra {suṁsumāra (sī0 syā0 pī0)} vañcito mesi, gaccha dāni yathāsukhanti..

susumārajātakaṁ aṭṭhamaṁ.

209. kukkuṭajātakaṁ (2-6-9)

117.

diṭṭhā mayā vane rukkhā, assakaṇṇā vibhīṭakā {vibhedakā (syā0 ka0)}.

na tāni evaṁ sakkanti, yathā tvaṁ rukkha sakkasi..

118.

purāṇakukkuṭo {kakkaro (sī0 syā0 pī0)} ayaṁ, bhetvā pañjaramāgato.

kusalo vāḷapāsānaṁ, apakkamati bhāsatīti..

kukkuṭa {kakkara (sī0 syā0 pī0)} jātakaṁ navamaṁ.

210. kandagalakajātakaṁ (2-6-10)

119.

ambho ko nāma yaṁ rukkho, sinnapatto {sīnapatto (sī0 pī0)} sakaṇṭako.

yattha ekappahārena, uttamaṅgaṁ vibhijjitaṁ {visāṭikaṁ (sī0 syā0 pī0), vighāṭitaṁ (sī0 niyya)}..

120.

acāri vatāyaṁ vitudaṁ vanāni, kaṭṭhaṅgarukkhesu asārakesu.

athāsadā khadiraṁ jātasāraṁ {jātisāraṁ (ka0)}, yatthabbhidā garuḷo uttamaṅganti..

kandagalaka {kandalaka (ka0)} jātakaṁ dasamaṁ.

nataṁdaḷhavaggo chaṭṭho.

tassuddānaṁ --

daḷhabandhana haṁsavaro ca puna, virūpakkha saviṭṭhaka macchavaro.

sakuruṅga saassaka ambavaro, puna kukkuṭako garuḷena dasāti..

7. bīraṇathambhavaggo

211. somadattajātakaṁ (2-7-1)

121.

akāsi yoggaṁ dhuvamappamatto, saṁvaccharaṁ bīraṇathambhakasmiṁ.

byākāsi saññaṁ parisaṁ vigayha, na niyyamo tāyati appapaññaṁ..

122.

dvayaṁ yācanako tāta, somadatta nigacchati.

alābhaṁ dhanalābhaṁ vā, evaṁ dhammā hi yācanāti..

somadattajātakaṁ paṭhamaṁ.

212. ucchiṭṭhabhattajātakaṁ (2-7-2)

123.

añño uparimo vaṇṇo, añño vaṇṇo ca heṭṭhimo.

brāhmaṇī tveva pucchāmi, kiṁ heṭṭhā kiñca uppari..

124.

ahaṁ naṭosmi bhaddante, bhikkhakosmi idhāgato.

ayañhi koṭṭhamotiṇṇo, ayaṁ so yaṁ {tvaṁ (ka0)} gavesasīti..

ucchiṭṭhabhattajātakaṁ dutiyaṁ.

213. bharujātakaṁ (2-7-3)

125.

isīnamantaraṁ katvā, bharurājāti {kururājāti (ka0)} me sutaṁ.

ucchinno saha raṭṭhehi {raṭṭhena (sī0 pī0)}, sarājā vibhavaṅgato..

126.

tasmā hi chandāgamanaṁ, nappasaṁsanti paṇḍitā.

aduṭṭhacitto bhāseyya, giraṁ saccupasaṁhitanti..

bharujātakaṁ {kururātakaṁ (ka0)} tatiyaṁ.

214. puṇṇanadījātakaṁ (2-7-4)

127.

puṇṇaṁ nadiṁ yena ca peyyamāhu, jātaṁ yavaṁ yena ca guyhamāhu.

dūraṁ gataṁ yena ca avhayanti, so tyāgato {tyābhato (syā0 ka0) paheḷigāthābhāvo manasi kātabbo} handa ca bhuñja brāhmaṇa..

128.

yato maṁ saratī rājā, vāyasampi pahetave.

haṁsā koñcā mayūrā ca {haṁsakoñcamayūrānaṁ (ka0 aṭṭha0 pāṭhantaraṁ)}, asatīyeva pāpiyāti..

puṇṇanadījātakaṁ catutthaṁ.

215. kacchapajātakaṁ (2-7-5)

129.

avadhī vata attānaṁ, kacchapo byāharaṁ giraṁ {kacchapova pabyāharaṁ (syā0), kacchapo so pabyāharaṁ (ka0)}.

suggahītasmiṁ kaṭṭhasmiṁ, vācāya sakiyāvadhi..

130.

etampi disvā naravīriyaseṭṭha, vācaṁ pamuñce kusalaṁ nātivelaṁ.

passasi bahubhāṇena, kacchapaṁ byasanaṁ gatanti..

kacchapajātakaṁ pañcamaṁ.

216. macchajātakaṁ (2-7-6)

131.

na māyamaggi tapati, na sūlo sādhutacchito.

yañca maṁ maññate macchī, aññaṁ so ratiyā gato..

132.

so maṁ dahati rāgaggi, cittaṁ cūpatapeti maṁ.

jālino muñcathāyirā maṁ, na kāme haññate kvacīti..

macchajātakaṁ chaṭṭhaṁ.

217. seggujātakaṁ (2-7-7)

133.

sabbo loko attamano ahosi, akovidā gāmadhammassa seggu.

komāri ko nāma {komārikā nāma (ka0), komāriko nāma (syā0 pī0)} tavajja dhammo, yaṁ tvaṁ gahitā pavane parodasi..

134.

yo dukkhaphuṭṭhāya bhaveyya tāṇaṁ, so me pitā dubbhi vane karoti.

sā kassa kandāmi vanassa majjhe, yo tāyitā so sahasaṁ karotīti..

seggujātakaṁ sattamaṁ.

218. kūṭavāṇijajātakaṁ (2-7-8)

135.

saṭhassa sāṭheyyamidaṁ sucintitaṁ, paccoḍḍitaṁ paṭikūṭassa kūṭaṁ.

phālañce khādeyyuṁ {adeyyuṁ (sī0 pī0)} mūsikā, kasmā kumāraṁ kulalā na {no (sī0 syā0 pī0)} hareyyuṁ..

136.

kūṭassa hi santi {santīdha (ka0)} kūṭakūṭā, bhavati {bhavanti (ka0)} cāpi nikatino nikatyā.

dehi puttanaṭṭha phālanaṭṭhassa phālaṁ, mā te puttamahāsi phālanaṭṭhoti..

kūṭavāṇijajātakaṁ aṭṭhamaṁ.

219. garahitajātakaṁ (2-7-9)

137.

hiraññaṁ me suvaṇṇaṁ me, esā rattiṁ divā kathā.

dummedhānaṁ manussānaṁ, ariyadhammaṁ apassataṁ..

138.

dve dve gahapatayo gehe, eko tattha amassuko.

lambatthano veṇikato, atho aṅkitakaṇṇako.

kīto dhanena bahunā, so taṁ vitudate jananti..

garahitajātakaṁ navamaṁ.

220. dhammadhajajātakaṁ (2-7-10)

139.

sukhaṁ jīvitarūposi, raṭṭhā vivanamāgato.

so ekako rukkhamūle {araññasmiṁ (sī0 syā0 pī0)}, kapaṇo viya jhāyasi..

140.

sukhaṁ jīvitarūposmi, raṭṭhā vivanamāgato.

so ekako rukkhamūle, kapaṇo viya jhāyāmi.

sataṁ dhammaṁ anussaraṁti..

dhammadhajajātakaṁ dasamaṁ.

bīraṇathambhavaggo sattamo.

tassuddānaṁ --

atha bīraṇathambhavaro ca naṭo, bharurājavaruttamapuṇṇanadī.

bahubhāṇi aggipavane mūsikā, sahalambatthano kapaṇena dasāti..

8. kāsāvavaggo

221. kāsāvajātakaṁ (2-8-1)

141.

anikkasāvo kāsāvaṁ, yo vatthaṁ paridahissati {paridahessati (sī0 pī0)}.

apeto damasaccena, na so kāsāvamarahati..

142.

yo ca vantakasāvassa, sīlesu susamāhito.

upeto damasaccena, sa ve kāsāvamarahatīti..

kāsāvajātakaṁ paṭhamaṁ.

222. cūḷanandiyajātakaṁ (2-8-2)

143.

idaṁ tadācariyavaco, pārāsariyo yadabravi {porāṇācariyobravi (ka0)}.

māsu tvaṁ akari {akarā (sī0 pī0)} pāpaṁ, yaṁ tvaṁ pacchā kataṁ tape..

144.

yāni karoti puriso, tāni attani passati.

kalyāṇakārī kalyāṇaṁ, pāpakārī ca pāpakaṁ.

yādisaṁ vapate bījaṁ, tādisaṁ harate phalanti..

cūḷanandiyajātakaṁ dutiyaṁ.

223. puṭabhattajātakaṁ (2-8-3)

145.

name namantassa bhaje bhajantaṁ, kiccānukubbassa kareyya kiccaṁ.

nānatthakāmassa kareyya atthaṁ, asambhajantampi na sambhajeyya..

146.

caje cajantaṁ vanathaṁ na kayirā, apetacittena na sambhajeyya.

dijo dumaṁ khīṇaphalanti ñatvā, aññaṁ samekkheyya mahā hi lokoti..

puṭabhattajātakaṁ tatiyaṁ.

224. kumbhilajātakaṁ (2-8-4)

147.

yassete caturo dhammā, vānarinda yathā tava.

saccaṁ dhammo dhiti cāgo, diṭṭhaṁ so ativattati..

148.

yassa cete na vijjanti, guṇā paramabhaddakā.

saccaṁ dhammo dhiti cāgo, diṭṭhaṁ so nātivattatīti..

kumbhilajātakaṁ catutthaṁ.

225. khantivaṇṇajātakaṁ (2-8-5)

149.

atthi me puriso deva, sabbakiccesu byāvaṭo {vāvaṭo (ka0)}.

tassa cekoparādhatthi, tattha tvaṁ kinti maññasi..

150.

amhākampatthi puriso, ediso idha vijjati.

dullabho aṅgasampanno, khantirasmāka ruccatīti..

khantivaṇṇajātakaṁ pañcamaṁ.

226. kosiyajātakaṁ (2-8-6)

151.

kāle nikkhamanā sādhu, nākāle sādhu nikkhamo.

akālena hi nikkhamma, ekakampi bahujjano.

na kiñci atthaṁ joteti, dhaṅkasenāva kosiyaṁ..

152.

dhīro ca vidhividhānaññū, paresaṁ vivarānugū.

sabbāmitte vasīkatvā, kosiyova sukhī siyāti..

kosiyajātakaṁ chaṭṭhaṁ.

227. gūthapāṇajātakaṁ (2-8-7)

153.

sūro sūrena saṅgamma, vikkantena pahārinā.

ehi nāga nivattassu, kiṁ nu bhīto palāyasi.

passantu aṅgamagadhā, mama tuyhañca vikkamaṁ..

154.

na taṁ pādā vadhissāmi, na dantehi na soṇḍiyā.

mīḷhena taṁ vadhissāmi, pūti haññatu pūtināti..

gūthapāṇajātakaṁ sattamaṁ.

228. kāmanītajātakaṁ (2-8-8)

155.

tayo giriṁ antaraṁ kāmayāmi, pañcālā kuruyo kekake ca {kurayo kekaye ca (sī0)}.

tatuttariṁ {taduttariṁ (ka0)} brāhmaṇa kāmayāmi, tikiccha maṁ brāhmaṇa kāmanītaṁ..

156.

kaṇhāhidaṭṭhassa karonti heke, amanussapaviṭṭhassa {amanussavaddhassa (sī0 pī0), amanussaviṭṭhassa (syā0)} karonti paṇḍitā.

na kāmanītassa karoti koci, okkantasukkassa hi kā tikicchāti..

kāmanītajātakaṁ aṭṭhamaṁ.

229. palāyitajātakaṁ (2-8-9)

157.

gajaggameghehi hayaggamālibhi, rathūmijātehi sarābhivassebhi {sarābhivassabhi (syā0 sī0 aṭṭha0), sarābhivassibhi (?)}.

tharuggahāvaṭṭa {dhanuggahāvaṭṭa (ka0)} daḷhappahāribhi, parivāritā takkasilā samantato..

158.

{abhidhāvathā ca patathā ca, vividhavinaditā ca dantibhi. vattatajja tumulo ghoso, yathā vijjutā jaladharassa gajjatoti. (sī0 pī0 ka0)} abhidhāvatha cūpadhāvatha ca {abhidhāvathā cuppatathā ca (syā0)}, vividhā vināditā {vināditattha (ka0)} vadantibhi.

vattatajja tumulo ghoso yathā, vijjulatā jaladharassa gajjatoti {abhidhāvathā ca patathā ca, vividhavinaditā ca dantibhi. vattatajja tumulo ghoso, yathā vijjutā jaladharassa gajjatoti. (sī0 pī0 ka0)}..

palāyitajātakaṁ navamaṁ.

230. dutiyapalāyitajātakaṁ (2-8-10)

159.

dhajamaparimitaṁ anantapāraṁ, duppasahaṁdhaṅkehi sāgaraṁva {sāgaramiva (sī0 syā0 pī0)}.

girimivaanilena duppasayho {duppasaho (sī0 pī0 ka0)}, duppasaho ahamajjatādisena..

160.

mā bāliyaṁ vilapi {vippalapi (bahūsu)} na hissa tādisaṁ, viḍayhase {viḷayhase (sī0 pī0)} na hi labhase nisedhakaṁ.

āsajjasi gajamiva ekacārinaṁ, yo taṁ padā naḷamiva pothayissatīti..

dutiyapalāyitajātakaṁ dasamaṁ.

kāsāvavaggo aṭṭhamo.

tassuddānaṁ --

varavatthavaco dumakhīṇaphalaṁ, caturodhammavaraṁ purisuttama.

dhaṅkamagadhā ca tayogirināma, gajaggavaro dhajavarena dasāti..

9. upāhanavaggo

231. upāhanajātakaṁ (2-9-1)

161.

yathāpi kītā purisassupāhanā, sukhassa atthāya dukhaṁ udabbahe.

ghammābhitattā thalasā papīḷitā, tasseva pāde purisassa khādare..

162.

evameva yo dukkulīno anariyo, tammāka {tamhāka (sī0), tumhāka (syā0 pī0)} vijjañca sutañca ādiya.

tameva so tattha sutena khādati, anariyo vuccati dupāhanūpamoti {pānadūpamoti (sī0 pī0)}..

upāhanajātakaṁ paṭhamaṁ.

232. vīṇāguṇajātakaṁ (2-9-2)

163.

ekacintito yamattho, bālo apariṇāyako.

na hi khujjena vāmena, bhoti saṅgantumarahasi..

164.

purisūsabhaṁ maññamānā, ahaṁ khujjamakāmayiṁ.

soyaṁ saṁkuṭito seti, chinnatanti yathā viṇāti {thuṇāti (sī0)}..

vīṇāguṇajātakaṁ dutiyaṁ.

233. vikaṇṇajātakaṁ (2-9-3)

165.

kāmaṁ yahiṁ icchasi tena gaccha, viddhosi mammamhi {mamasmi (ka0)} vikaṇṇakena.

hatosi bhattena suvāditena {savāditena (sī0 syā0 pī0)}, lolo ca macche anubandhamāno..

166.

evampi lokāmisaṁ opatanto, vihaññatī cittavasānuvattī.

so haññati ñātisakhāna majjhe, macchānugo soriva suṁsumāroti {susumāro (ka0)}..

vikaṇṇajātakaṁ tatiyaṁ.

234. asitābhūjātakaṁ (2-9-4)

167.

tvameva dānimakara {makari (syā0), makarā (ka0 sī0)}, yaṁ kāmo byagamā tayi.

soyaṁ appaṭisandhiko, kharachinnaṁva renukaṁ {rerukaṁ (sī0 pī0)}..

168.

atricchaṁ {atricchā (sī0 syā0 pī0)} atilobhena, atilobhamadena ca.

evaṁ hāyati atthamhā, ahaṁva asitābhuyāti..

asitābhūjātakaṁ catutthaṁ.

235. vacchanakhajātakaṁ (2-9-5)

169.

sukhā gharā vacchanakha, sahiraññā sabhojanā.

yattha bhutvā pivitvā ca, sayeyyātha anussuko..

170.

gharā nānīhamānassa, gharā nābhaṇato musā.

gharā nādinnadaṇḍassa, paresaṁ anikubbato {anikrubbato (ka0)}.

evaṁ chiddaṁ durabhisambhavaṁ {durabhibhavaṁ (sī0 pī0)}, ko gharaṁ paṭipajjatīti..

vacchanakhajātakaṁ pañcamaṁ.

236. bakajātakaṁ (2-9-6)

171.

bhaddako vatayaṁ pakkhī, dijo kumudasannibho.

vūpasantehi pakkhehi, mandamandova jhāyati..

172.

nāssa sīlaṁ vijānātha, anaññāya pasaṁsatha.

amhe dijo na pāleti, tena pakkhī na phandatīti..

bakajātakaṁ chaṭṭhaṁ.

237. sāketajātakaṁ (2-9-7)

173.

ko nu kho bhagavā hetu, ekacce idha puggale.

atīva hadayaṁ nibbāti, cittañcāpi pasīdati..

174.

pubbeva sannivāsena, paccuppannahitena vā.

evaṁ taṁ jāyate pemaṁ, uppalaṁva yathodaketi..

sāketajātakaṁ sattamaṁ.

238. ekapadajātakaṁ (2-9-8)

175.

iṅgha ekapadaṁ tāta, anekatthapadassitaṁ {padanissitaṁ (sī0 pī0)}.

kiñci saṅgāhikaṁ brūsi, yenatthe sādhayemase..

176.

dakkheyyekapadaṁ tāta, anekatthapadassitaṁ.

tañca sīlena saññuttaṁ, khantiyā upapāditaṁ.

alaṁ mitte sukhāpetuṁ, amittānaṁ dukhāya cāti..

ekapadajātakaṁ aṭṭhamaṁ.

239. haritamaṇḍūkajātakaṁ (2-9-9)

177.

āsīvisampi maṁ {āsīvisaṁ mamaṁ (sī0 pī0)} santaṁ, paviṭṭhaṁ kumināmukhaṁ.

ruccate haritāmātā, yaṁ maṁ khādanti macchakā..

178.

vilumpateva puriso, yāvassa upakappati.

yadā caññe vilumpanti, so vilutto vilumpatīti {viluppatīti (?)}..

haritamaṇḍūkajātakaṁ navamaṁ.

240. mahāpiṅgalajātakaṁ (2-9-10)

179.

sabbo jano hiṁsito piṅgalena, tasmiṁ mate paccayā {paccayaṁ (sī0 syā0 pī0)} vedayanti.

piyo nu te āsi akaṇhanetto, kasmā nu tvaṁ rodasi dvārapāla..

180.

na me piyo āsi akaṇhanetto, bhāyāmi paccāgamanāya tassa.

ito gato hiṁseyya maccurājaṁ, so hiṁsito āneyya puna idha..

181.

daḍḍho vāhasahassehi, sitto ghaṭasatehi so.

parikkhatā ca sā bhūmi, mā bhāyi nāgamissatīti..

mahāpiṅgalajātakaṁ dasamaṁ.

upāhanavaggo navamo.

tassuddānaṁ --

varupāhana khujja vikaṇṇakako, asitābhuya pañcamavacchanakho.

dija pemavaruttamaekapadaṁ, kumināmukha piṅgalakena dasāti..

10. siṅgālavaggo

241. sabbadāṭhijātakaṁ (2-10-1)

182.

siṅgālo mānathaddho ca, parivārena atthiko.

pāpuṇi mahatiṁ bhūmiṁ, rājāsi sabbadāṭhinaṁ..

183.

evameva manussesu, yo hoti parivāravā.

so hi tattha mahā hoti, siṅgālo viya dāṭhinanti..

sabbadāṭhijātakaṁ paṭhamaṁ.

242. sunakhajātakaṁ (2-10-2)

184.

bālo vatāyaṁ sunakho, yo varattaṁ {yo ca yottaṁ (ka0)} na khādati.

bandhanā ca pamuñceyya, asito ca gharaṁ vaje..

185.

aṭṭhitaṁ me manasmiṁ me, atho me hadaye kataṁ.

kālañca paṭikaṅkhāmi, yāva passupatū jano {pasupatujjano (syā0 ka0)}..

sunakhajātakaṁ dutiyaṁ.

243. guttilajātakaṁ (2-10-3)

186.

sattatantiṁ sumadhuraṁ, rāmaṇeyyaṁ avācayiṁ.

so maṁ raṅgamhi avheti, saraṇaṁ me hohi kosiya..

187.

ahaṁ taṁ saraṇaṁ samma {ahaṁ te saraṇaṁ homi (vi0 va0 328)}, ahamācariyapūjako.

na taṁ jayissati sisso, sissamācariya jessasīti..

guttilajātakaṁ tatiyaṁ.

244. vigaticchajātakaṁ (2-10-4)

188.

yaṁ passati na taṁ icchati, yañca na passati taṁ kiricchati.

maññāmi ciraṁ carissati, na hi taṁ lacchati yaṁ sa icchati..

189.

yaṁ labhati na tena tussati, yañca pattheti laddhaṁ hīḷeti.

icchā hi anantagocarā, vigaticchāna {vīticchānaṁ (sī0 pī0)} namo karomaseti..

vigaticcha {vīticcha (sī0 pī0)} jātakaṁ catutthaṁ.

245. mūlapariyāyajātakaṁ (2-10-5)

190.

kālo ghasati bhūtāni, sabbāneva sahattanā.

yo ca kālaghaso bhūto, sa bhūtapacaniṁ paci..

191.

bahūni narasīsāni, lomasāni brahāni ca.

gīvāsu paṭimukkāni, kocidevettha kaṇṇavāti..

mūlapariyāyajātakaṁ pañcamaṁ.

246. bālovādajātakaṁ (2-10-6)

192.

hantvā chetvā {jhatvā (sī0 pī0), ghatvā (syā0)} vadhitvā ca, deti dānaṁ asaññato.

edisaṁ bhattaṁ bhuñjamāno, sa pāpamupalimpati {sa pāpena upalippati (sī0 pī0)}..

193.

puttadārampi ce hantvā, deti dānaṁ asaññato.

bhuñjamānopi sappañño, na pāpamupalimpatīti..

bālovādajātakaṁ chaṭṭhaṁ.

247. pādañjalījātakaṁ (2-10-7)

194.

addhā pādañjalī sabbe, paññāya atirocati.

tathā hi oṭṭhaṁ bhañjati, uttariṁ nūna passati..

195.

nāyaṁ dhammaṁ adhammaṁ vā, atthānatthañca bujjhati.

aññatra oṭṭhanibbhogā, nāyaṁ jānāti kiñcananti..

pādañjalījātakaṁ sattamaṁ.

248. kiṁsukopamajātakaṁ (2-10-8)

196.

sabbehi kiṁsuko diṭṭho, kiṁnvettha vicikicchatha.

na hi sabbesu ṭhānesu, sārathī paripucchito..

197.

evaṁ sabbehi ñāṇehi, yesaṁ dhammā ajānitā.

te ve dhammesu kaṅkhanti, kiṁsukasmiṁva bhātaroti..

kiṁsukopamajātakaṁ aṭṭhamaṁ.

249. sālakajātakaṁ (2-10-9)

198.

ekaputtako bhavissasi, tvañca no hessasi issaro kule.

oroha dumasmā sālaka, ehi dāni gharakaṁ vajemase..

199.

nanu maṁ suhadayoti {nanu maṁ hadayeti (sī0 pī0)} maññasi, yañca maṁ hanasi veḷuyaṭṭhiyā.

pakkambavane ramāmase, gaccha tvaṁ gharakaṁ yathāsukhanti..

sālakajātakaṁ navamaṁ.

250. kapijātakaṁ (2-10-10)

200.

ayaṁ isī upasamasaṁyame rato, sa tiṭṭhati {santiṭṭhati (sī0 pī0)} sisirabhayena aṭṭito.

handa ayaṁ pavisatumaṁ agārakaṁ, vinetu sītaṁ darathañca kevalaṁ..

201.

nāyaṁ isī upasamasaṁyame rato, kapī ayaṁ dumavarasākhagocaro.

so dūsako rosako cāpi jammo, sacevajemampi {sace + āvaje + imampi} dūseyyagāranti {dūsaye gharanti (sī0 syā0 pī0)}..

kapijātakaṁ dasamaṁ.

siṅgālavaggo dasamo.

tassuddānaṁ --

atha rājā siṅgālavaro sunakho, tathā kosiya icchati kālaghaso.

atha dānavaroṭṭhapi sārathinā, punambavanañca sisirakapi dasāti..

atha vagguddānaṁ --

daḷhañca vaggaṁ aparena santhavaṁ, kalyāṇavaggāsadiso ca rūhakaṁ.

nataṁdaḷha bīraṇathambhakaṁ puna, kāsāvupāhana siṅgālakena dasāti..

dukanipātaṁ niṭṭhitaṁ.

3. tikanipāto

1. saṅkappavaggo

251. saṅkapparāgajātakaṁ (3-1-1)

1.

saṅkapparāgadhotena, vitakkanisitena ca.

nālaṅkatena bhadrena {nevālaṅkatabhadrena (syā0)}, usukārākatena ca {na usukārakatena ca (sī0 syā0 pī0)}..

2.

na kaṇṇāyatamuttena, nāpi morūpasevinā.

tenamhi hadaye viddho, sabbaṅgaparidāhinā..

3.

āvedhañca na passāmi, yato ruhiramassave.

yāva ayoniso cittaṁ, sayaṁ me dukkhamābhatanti..

saṅkapparāgajātakaṁ paṭhamaṁ.

252. tilamuṭṭhijātakaṁ (3-1-2)

4.

ajjāpi me taṁ manasi {sarasi (ka0)}, yaṁ maṁ tvaṁ tilamuṭṭhiyā.

bāhāya maṁ gahetvāna, laṭṭhiyā anutāḷayi..

5.

nanu jīvite na ramasi, yenāsi brāhmaṇāgato.

yaṁ maṁ bāhā gahetvāna, tikkhattuṁ anutāḷayi..

6.

ariyo anariyaṁ kubbantaṁ {kubbānaṁ (sī0 pī0), kubbaṁ (syā0)}, yo daṇḍena nisedhati.

sāsanaṁ taṁ na taṁ veraṁ, iti naṁ paṇḍitā vidūti..

tilamuṭṭhijātakaṁ dutiyaṁ.

253. maṇikaṇṭhajātakaṁ (3-1-3)

7.

mamannapānaṁ vipulaṁ uḷāraṁ, uppajjatīmassa maṇissa hetu.

taṁ te na dassaṁ atiyācakosi, na cāpi te assamamāgamissaṁ..

8.

susū yathā sakkharadhotapāṇī, tāsesi maṁ selaṁ yācamāno.

taṁ te na dassaṁ atiyācakosi, na cāpi te assamamāgamissaṁ..

9.

na taṁ yāce yassa piyaṁ jigīse {jigiṁse (sī0 syā0 pī0)}, desso hoti atiyācanāya.

nāgo maṇiṁ yācito brāhmaṇena, adassanaṁyeva tadajjhagamāti..

maṇikaṇṭhajātakaṁ tatiyaṁ.

254. kuṇḍakakucchisindhavajātakaṁ (3-1-4)

10.

bhutvā tiṇaparighāsaṁ, bhutvā ācāmakuṇḍakaṁ.

etaṁ te bhojanaṁ āsi, kasmā dāni na bhuñjasi..

11.

yattha posaṁ na jānanti, jātiyā vinayena vā.

bahuṁ {pahū (sī0 pī0), pahuṁ (syā0 ka0)} tattha mahābramhe, api ācāmakuṇḍakaṁ..

12.

tvañca kho maṁ pajānāsi, yādisāyaṁ hayuttamo.

jānanto jānamāgamma, na te bhakkhāmi kuṇḍakanti..

kuṇḍakakucchisindhavajātakaṁ catutthaṁ.

255. sukajātakaṁ (3-1-5)

13.

yāva so mattamaññāsi, bhojanasmiṁ vihaṅgamo.

tāva addhānamāpādi, mātarañca aposayi..

14.

yato ca kho bahutaraṁ, bhojanaṁ ajjhavāhari {ajjhupāhari (sī0 pī0)}.

tato tattheva saṁsīdi, amattaññū hi so ahu..

15.

tasmā mattaññutā sādhu, bhojanasmiṁ agiddhatā {agiddhitā (syā0 ka0)}.

amattaññū hi sīdanti, mattaññū ca na sīdareti..

sukajātakaṁ pañcamaṁ.

256. jarūdapānajātakaṁ (3-1-6)

16.

jarūdapānaṁ khaṇamānā, vāṇijā udakatthikā.

ajjhagamuṁ ayasaṁ lohaṁ {ajjhagaṁsu ayolohaṁ (sī0 syā0 pī0)}, tipusīsañca vāṇijā.

rajataṁ jātarūpañca, muttā veḷūriyā bahū..

17.

te ca tena asantuṭṭhā, bhiyyo bhiyyo akhāṇisuṁ.

te tatthāsīviso {tattha āsīviso (ka0), tatthapāsīviso (syā0)} ghoro, tejassī tejasā hani..

18.

tasmā khaṇe nātikhaṇe, atikhātaṁ {atikhaṇaṁ (ka0)} hi pāpakaṁ.

khātena ca {khaṇena ca (ka0), khaṇanena (syā0)} dhanaṁ laddhaṁ, atikhātena {atikhaṇena (ka0)} nāsitanti..

jarūdapānajātakaṁ chaṭṭhaṁ.

257. gāmaṇicandajātakaṁ (3-1-7)

19.

nāyaṁ gharānaṁ kusalo, lolo ayaṁ valīmukho.

kataṁ kataṁ kho dūseyya, evaṁdhammamidaṁ kulaṁ..

20.

nayidaṁ cittavato lomaṁ, nāyaṁ assāsiko migo.

siṭṭhaṁ {satthaṁ (sī0 syā0 pī0)} me janasandhena, nāyaṁ kiñci vijānati..

21.

na mātaraṁ pitaraṁ vā, bhātaraṁ bhaginiṁ sakaṁ.

bhareyya tādiso poso, siṭṭhaṁ dasarathena meti..

gāmaṇicanda {gāmaṇicaṇḍa (sī0 pī0)} jātakaṁ sattamaṁ.

258. mandhātujātakaṁ (3-1-8)

22.

yāvatā candimasūriyā, pariharanti disā bhanti virocanā {virocamānā (ka0)}.

sabbeva dāsā mandhātu, ye pāṇā pathavissitā {paṭhavinissitā (sī0 pī0), paṭhavissitā (syā0)}..

23.

na kahāpaṇavassena, titti kāmesu vijjati.

appassādā dukhā kāmā, iti viññāya paṇḍito..

24.

api dibbesu kāmesu, ratiṁ so nādhigacchati.

taṇhakkhayarato hoti, sammāsambuddhasāvakoti..

mandhātujātakaṁ aṭṭhamaṁ.

259. tirīṭavacchajātakaṁ (3-1-9)

25.

nayimassa vijjāmayamatthi kiñci, na bandhavo no pana te sahāyo.

atha kena vaṇṇena tirīṭavaccho {tirīṭivaccho (syā0 ka0)}, tedaṇḍiko bhuñjati aggapiṇḍaṁ..

26.

āpāsu {āvāsu (ka0)} me yuddhaparājitassa, ekassa katvā vivanasmi ghore.

pasārayī kicchagatassa pāṇiṁ, tenūdatāriṁ dukhasaṁpareto..

27.

etassa kiccena idhānupatto, vesāyino visayā jīvaloke.

lābhāraho tāta tirīṭavaccho, dethassa bhogaṁ yajathañca {yajatañca (sī0 pī0), yajitañca (syā0)} yaññanti..

tirīṭavacchajātakaṁ navamaṁ.

260. dūtajātakaṁ (3-1-10)

28.

yassatthā dūramāyanti, amittamapi yācituṁ.

tassūdarassahaṁ dūto, mā me kujjha {kujjhi (sī0 pī0)} rathesabha..

29.

yassa divā ca ratto ca, vasamāyanti māṇavā.

tassūdarassahaṁ dūto, mā me kujjha {kujjhi (sī0 pī0)} rathesabha..

30.

dadāmi te brāhmaṇa rohiṇīnaṁ, gavaṁ sahassaṁ saha puṅgavena.

dūto hi dūtassa kathaṁ na dajjaṁ, mayampi tasseva bhavāma dūtāti..

dūtajātakaṁ dasamaṁ.

saṅkappavaggo paṭhamo.

tassuddānaṁ --

usukāravaro tilamuṭṭhi maṇi, hayarāja vihaṅgama āsiviso.

janasandha kahāpaṇavassa puna, tiriṭaṁ puna dūtavarena dasāti..

2. padumavaggo

261. padumajātakaṁ (3-2-1)

31.

yathā kesā ca massū ca, chinnaṁ chinnaṁ virūhati.

evaṁ rūhatu te nāsā, padumaṁ dehi yācito..

32.

yathā sāradikaṁ bījaṁ, khette vuttaṁ virūhati.

evaṁ rūhatu te nāsā, padumaṁ dehi yācito..

33.

ubhopi palapantete {vilapantete (syā0 ka0)}, api padmāni dassati.

vajjuṁ vā te na vā vajjuṁ, natthi nāsāya rūhanā.

dehi samma padumāni, ahaṁ yācāmi yācitoti..

padumajātakaṁ paṭhamaṁ.

262. mudupāṇijātakaṁ (3-2-2)

34.

pāṇi ce muduko cassa, nāgo cassa sukārito.

andhakāro ca vasseyya, atha nūna tadā siyā..

35.

analā mudusambhāsā, duppūrā tā {duppūrattā (ka0)} nadīsamā.

sīdanti naṁ viditvāna, ārakā parivajjaye..

36.

yaṁ etā upasevanti, chandasā vā dhanena vā.

jātavedova saṁ ṭhānaṁ, khippaṁ anudahanti nanti..

mudupāṇijātakaṁ dutiyaṁ.

263. cūḷapalobhanajātakaṁ (3-2-3)

37.

abhijjamāne vārismiṁ, sayaṁ {ayaṁ (ka0)} āgamma iddhiyā.

missībhāvitthiyā gantvā, saṁsīdasi {saṁsīdati (ka0)} mahaṇṇave..

38.

āvaṭṭanī mahāmāyā, brahmacariyavikopanā.

sīdanti naṁ viditvāna, ārakā parivajjaye..

39.

yaṁ etā upasevanti, chandasā vā dhanena vā.

jātavedova saṁ ṭhānaṁ, khippaṁ anudahanti nanti..

cūḷapalobhana {cullapalobhana (sī0 syā0 pī0)} jātakaṁ tatiyaṁ.

264. mahāpanādajātakaṁ (3-2-4)

40.

panādo nāma so rājā, yassa yūpo suvaṇṇayo.

tiriyaṁ soḷasubbedho {soḷasapabbedho (sī0 pī0)}, uddhamāhu {uccamāhu (sī0 syā0 pī0)} sahassadhā..

41.

sahassakaṇḍo satageṇḍu {satabhedo (sī0 pī0), satabheṇḍu (sī0 nissaya)}, dhajāsu haritāmayo.

anaccuṁ tattha gandhabbā, cha sahassāni sattadhā..

42.

evametaṁ {evameva (ka0)} tadā āsi, yathā bhāsasi bhaddaji.

sakko ahaṁ tadā āsiṁ, veyyāvaccakaro tavāti..

mahāpanādajātakaṁ catutthaṁ.

265. khurappajātakaṁ (3-2-5)

43.

disvā khurappe dhanuveganunne, khagge gahīte tikhiṇe teladhote.

tasmiṁ bhayasmiṁ maraṇe viyūḷhe, kasmā nu te nāhu chambhitattaṁ..

44.

disvā khurappe dhanuveganunne, khagge gahīte tikhiṇe teladhote.

tasmiṁ bhayasmiṁ maraṇe viyūḷhe, vedaṁ alatthaṁ vipulaṁ uḷāraṁ..

45.

so vedajāto ajjhabhaviṁ amitte, pubbeva me jīvitamāsi cattaṁ.

na hi jīvite ālayaṁ kubbamāno, sūro kayirā sūrakiccaṁ kadācīti..

khurappajātakaṁ pañcamaṁ.

266. vātaggasindhavajātakaṁ (3-2-6)

46.

yenāsi kisiyā paṇḍu, yena bhattaṁ na ruccati.

ayaṁ so āgato bhattā {tāto (sī0 syā0 pī0)}, kasmā dāni palāyasi..

47.

sace {na kho (syā0 ka0)} panādikeneva, santhavo nāma jāyati.

yaso hāyati itthīnaṁ, tasmā tāta palāyahaṁ {palāyihaṁ (syā0), palāyitaṁ (ka0)}..

48.

yassassinaṁ kule jātaṁ, āgataṁ yā na icchati.

socati cirarattāya, vātaggamiva bhaddalīti {kundalīti (sī0 pī0), gadrabhīti (syā0)}..

vātaggasindhavajātakaṁ chaṭṭhaṁ.

267. kakkaṭakajātakaṁ (3-2-7)

49.

siṅgīmigo āyatacakkhunetto, aṭṭhittaco vārisayo alomo.

tenābhibhūto kapaṇaṁ rudāmi, mā heva maṁ pāṇasamaṁ jaheyya {jaheyyā (pī0) jahā'yye (?)}..

50.

ayya na taṁ jahissāmi, kuñjaraṁ saṭṭhihāyanaṁ {kuñjara saṭṭhihāyana (sī0 pī0)}.

pathabyā cāturantāya, suppiyo hosi me tuvaṁ..

51.

ye kuḷīrā samuddasmiṁ, gaṅgāya yamunāya {nammadāya (sī0 pī0)} ca.

tesaṁ tvaṁ vārijo seṭṭho, muñca rodantiyā patinti..

kakkaṭaka {kuḷīra (ka0)} jātakaṁ sattamaṁ.

268. ārāmadūsakajātakaṁ (3-2-8)

52.

yo ve sabbasametānaṁ, ahuvā seṭṭhasammato.

tassāyaṁ edisī paññā, kimeva itarā pajā..

53.

evameva tuvaṁ brahme, anaññāya vinindasi.

kathaṁ mūlaṁ adisvāna {kathaṁhi mūlaṁ aditvā (syā0 pī0)}, rukkhaṁ jaññā patiṭṭhitaṁ..

54.

nāhaṁ tumhe vinindāmi, ye caññe vānarā vane.

vissasenova gārayho, yassatthā rukkharopakāti..

ārāmadūsakajātakaṁ aṭṭhamaṁ.

269. sujātajātakaṁ (3-2-9)

55.

na hi vaṇṇena sampannā, mañjukā piyadassanā.

kharavācā piyā hoti, asmiṁ loke paramhi ca..

56.

nanu passasimaṁ kāḷiṁ, dubbaṇṇaṁ tilakāhataṁ.

kokilaṁ saṇhavācena, bahūnaṁ pāṇinaṁ piyaṁ..

57.

tasmā sakhilavācassa, mantabhāṇī anuddhato.

atthaṁ dhammañca dīpeti, madhuraṁ tassa bhāsitanti..

sujātajātakaṁ navamaṁ.

270. ulūkajātakaṁ (3-2-10)

58.

sabbehi kira ñātīhi, kosiyo issaro kato.

sace ñātīhi anuññāto {ñātīhanuññāto (sī0 pī0)}, bhaṇeyyāhaṁ ekavācikaṁ..

59.

bhaṇa samma anuññāto, atthaṁ dhammañca kevalaṁ.

santi hi daharā pakkhī, paññavanto jutindharā..

60.

na me ruccati bhaddaṁ vo {bhadante (ka0)}, ulūkassābhisecanaṁ.

akkuddhassa mukhaṁ passa, kathaṁ kuddho karissatīti..

ulūkajātakaṁ dasamaṁ.

padumavaggo dutiyo.

tassuddānaṁ --

padumuttama nāgasirivhayano, sa-mahaṇṇava yūpa khurappavaro.

atha bhaddalī kuñjara rukkha puna, kharavāca ulūkavarena dasāti..

3. udapānavaggo

271. udapānadūsakajātakaṁ (3-3-1)

61.

āraññikassa isino, cirarattaṁ tapassino.

kicchākataṁ udapānaṁ, kathaṁ samma avāhasi {avāhayi (sī0 pī0), apāhasi (syā0)}..

62.

esa dhammo siṅgālānaṁ, yaṁ pitvā ohadāmase.

pitupitāmahaṁ dhammo, na taṁ {na naṁ (sī0 pī0)} ujjhātumarahasi..

63.

yesaṁ vo ediso dhammo, adhammo pana kīdiso.

mā vo dhammaṁ adhammaṁ vā, addasāma kudācananti..

udapānadūsakajātakaṁ paṭhamaṁ.

272. byagghajātakaṁ (3-3-2)

64.

yena mittena saṁsaggā, yogakkhemo vihiyyati.

pubbevajjhābhavaṁ tassa, rukkhe akkhīva paṇḍito..

65.

yena mittena saṁsaggā, yogakkhemo pavaḍḍhati.

kareyyattasamaṁ vuttiṁ, sabbakiccesu paṇḍito..

66.

etha byagghā nivattavho, paccupetha {paccametha (sī0 pī0)} mahāvanaṁ.

mā vanaṁ chindi nibyagghaṁ, byagghā māhesu nibbanāti..

byagghajātakaṁ dutiyaṁ.

273. kacchapajātakaṁ (3-3-3)

67.

ko nu uddhitabhattova {udditabhattova (sī0), vaḍḍhitabhattova (syā0)}, pūrahatthova brāhmaṇo.

kahaṁ nu bhikkhaṁ acari, kaṁ saddhaṁ upasaṅkami..

68.

ahaṁ kapismi dummedho, anāmāsāni āmasiṁ.

tvaṁ maṁ mocaya bhaddante, mutto gaccheyya pabbataṁ..

69.

kacchapā kassapā honti, koṇḍaññā honti makkaṭā.

muñca kassapa koṇḍaññaṁ, kataṁ methunakaṁ tayāti..

kacchapajātakaṁ tatiyaṁ.

274. lolajātakaṁ (3-3-4)

70.

kāyaṁ balākā sikhinī, corī laṅghipitāmahā.

oraṁ balāke āgaccha, caṇḍo me vāyaso sakhā..

71.

nāhaṁ balākā sikhinī, ahaṁ lolosmi vāyaso.

akatvā vacanaṁ tuyhaṁ, passa lūnosmi āgato..

72.

punapāpajjasī samma, sīlañhi tava tādisaṁ.

na hi mānusakā bhogā, subhuñjā honti pakkhināti..

lolajātakaṁ catutthaṁ.

275. rucirajātakaṁ (3-3-5)

73.

kāyaṁ balākā rucirā, kākanīḷasmimacchati.

caṇḍo kāko sakhā mayhaṁ, yassa {tassa (sī0 pī0)} cetaṁ kulāvakaṁ..

74.

nanu maṁ samma jānāsi, dija sāmākabhojana.

akatvā vacanaṁ tuyhaṁ, passa lūnosmi āgato..

75.

punapāpajjasī samma, sīlañhi tava tādisaṁ.

na hi mānusakā bhogā, subhuñjā honti pakkhināti..

rucirajātakaṁ pañcamaṁ.

276. kurudhammajātakaṁ (3-3-6)

76.

tava saddhañca sīlañca, viditvāna janādhipa.

vaṇṇaṁ añjanavaṇṇena, kāliṅgasmiṁ nimimhase {vinimhase (syā0), vanimhase (ka0)}..

77.

annabhaccā cabhaccā ca, yodha uddissa gacchati.

sabbe te appaṭikkhippā, pubbācariyavaco idaṁ..

78.

dadāmi vo brāhmaṇā nāgametaṁ, rājārahaṁ rājabhoggaṁ yasassinaṁ.

alaṅkataṁ hemajālābhichannaṁ, sasārathiṁ gacchatha yena kāmanti..

kurudhammajātakaṁ {kurudhammajātakaṁ (sī0 syā0 pī0)} chaṭṭhaṁ.

277. romakajātakaṁ (3-3-7)

79.

vassāni paññāsa samādhikāni, vasimha selassa guhāya romaka.

asaṅkamānā abhinibbutattā {abhinibbutacittā (syā0 ka0)}, hatthatta {hatthattha (syā0)} māyanti mamaṇḍajā pure..

80.

te dāni vakkaṅga kimatthamussukā, bhajanti aññaṁ girikandaraṁ dijā.

na nūna maññanti mamaṁ yathā pure, cirappavutthā atha vā na te ime..

81.

jānāma taṁ na mayaṁ sampamūḷhā {na maya'masma mūḷhā (sī0 pī0)}, soyeva tvaṁ te mayamasma nāññe.

cittañca te asmiṁ jane paduṭṭhaṁ, ājīvikā {ājīvaka (sī0 syā0), ājīvika (pī0)} tena tamuttasāmāti..

romakajātakaṁ sattamaṁ.

278. mahiṁsarājajātakaṁ (3-3-8)

82.

kimattha {kamattha (sī0 pī0)} mabhisandhāya, lahucittassa dubbhino {dūbhino (sī0 pī0)}.

sabbakāmadadasseva {duhasseva (sī0 syā0 pī0), rahasseva (ka0)}, imaṁ dukkhaṁ titikkhasi..

83.

siṅgena nihanāhetaṁ, padasā ca adhiṭṭhaha.

bhiyyo {bhīyo (sī0)} bālā pakujjheyyuṁ, no cassa paṭisedhako..

84.

mamevāyaṁ maññamāno, aññepevaṁ {aññampevaṁ (sī0 syā0 pī0)} karissati.

te naṁ tattha vadhissanti, sā me mutti bhavissatīti..

mahiṁsarājajātakaṁ {mahisajātakaṁ (sī0 syā0 pī0)} aṭṭhamaṁ.

279. satapattajātakaṁ (3-3-9)

85.

yathā māṇavako panthe, siṅgāliṁ vanagocariṁ.

atthakāmaṁ pavedentiṁ {pavadantiṁ (pī0)}, anatthakāmāti maññati.

anatthakāmaṁ satapattaṁ, atthakāmoti maññati..

86.

evameva idhekacco, puggalo hoti tādiso.

hitehi vacanaṁ vutto, paṭigaṇhāti vāmato..

87.

ye ca kho naṁ pasaṁsanti, bhayā ukkaṁsayanti vā {ca (sī0 pī0)}.

tañhi so maññate mittaṁ, satapattaṁva māṇavoti..

satapattajātakaṁ navamaṁ.

280. puṭadūsakajātakaṁ (3-3-10)

88.

addhā hi nūna migarājā, puṭakammassa kovido.

tathā hi puṭaṁ dūseti, aññaṁ nūna karissati..

89.

na me mātā vā pitā vā, puṭakammassa kovido.

kataṁ kataṁ kho dūsema, evaṁ dhammamidaṁ kulaṁ..

90.

yesaṁ vo ediso dhammo, adhammo pana kīdiso.

mā vo dhammaṁ adhammaṁ vā, addasāma kudācananti..

puṭadūsakajātakaṁ dasamaṁ.

udapānavaggo {araññavaggo (sī0 pī0 ka0)} tatiyo.

tassuddānaṁ --

udapānavaraṁ vanabyaggha kapi, sikhinī ca balāka ruciravaro.

sujanādhiparomakadūsa puna, satapattavaro puṭakamma dasāti..

4. abbhantaravaggo

281. abbhantarajātakaṁ (3-4-1)

91.

abbhantaro nāma dumo, yassa dibyamidaṁ phalaṁ.

bhutvā dohaḷinī nārī, cakkavattiṁ vijāyati..

92.

tvampi {tvañca (sī0 pī0), tvaṁ hi (ka0)} bhadde mahesīsi, sā cāpi {cāsi (sī0 pī0)} patino piyā.

āharissati te rājā, idaṁ abbhantaraṁ phalaṁ..

93.

bhatturatthe parakkanto, yaṁ ṭhānamadhigacchati.

sūro attapariccāgī, labhamāno bhavāmahanti..

abbhantarajātakaṁ paṭhamaṁ.

282. seyyajātakaṁ (3-4-2)

94.

seyyaṁso seyyaso hoti, yo seyyamupasevati.

ekena sandhiṁ katvāna, sataṁ vajjhe {macce (ka0), bajjhe (ka0 aṭṭha0)} amocayiṁ..

95.

{kasmā ...pe0 ... saggaṁ na gaccheyya (katthaci)} tasmā sabbena lokena, sandhiṁ katvāna ekato {ekako (sī0 syā0 pī0)}.

pecca saggaṁ nigaccheyya {kasmā ...pe0 ... saggaṁ na gaccheyya (katthaci)}, idaṁ suṇātha kāsiyā {kāsayo (sī0 pī0)}..

96.

idaṁ vatvā mahārājā, kaṁso bārāṇasiggaho.

dhanuṁ kaṇḍañca {tūṇiñca (sī0 pī0)} nikkhippa, saṁyamaṁ ajjhupāgamīti..

seyyajātakaṁ dutiyaṁ.

283. vaḍḍhakīsūkarajātakaṁ (3-4-3)

97.

varaṁ varaṁ tvaṁ nihanaṁ pure cari, asmiṁ padese abhibhuyya sūkare.

so dāni eko byapagamma jhāyasi, balaṁ nu te byaggha na cajja vijjati..

98.

ime sudaṁ {imassu tā (syā0 ka0)} yanti disodisaṁ pure, bhayaṭṭitā leṇagavesino puthu.

te dāni saṅgamma vasanti ekato, yatthaṭṭhitā duppasahajjame {duppasahajjime (syā0)} mayā..

99.

namatthu saṅghāna samāgatānaṁ, disvā sayaṁ sakhya vadāmi abbhutaṁ.

byagghaṁ migā yattha jiniṁsu dāṭhino, sāmaggiyā dāṭhabalesu muccareti..

vaḍḍhakīsūkarajātakaṁ tatiyaṁ.

284. sirijātakaṁ (3-4-4)

100.

yaṁ ussukā saṅgharanti, alakkhikā bahuṁ dhanaṁ.

sippavanto asippā ca, lakkhivā tāni bhuñjati..

101.

sabbattha katapuññassa, aticcaññeva pāṇino.

uppajjanti bahū bhogā, appanāyatanesupi..

102.

kukkuṭo {kukkuṭa (sī0 pī0), kukkuṭā (sī0 nissaya, saddanīti)} maṇayo daṇḍo, thiyo ca puññalakkhaṇā.

uppajjanti apāpassa, katapuññassa jantunoti..

sirijātakaṁ catutthaṁ.

285. maṇisūkarajātakaṁ (3-4-5)

103.

dariyā satta vassāni, tiṁsamattā vasāmase.

haññāma {hañchema (sī0 pī0), hañchāma (?)} maṇino ābhaṁ, iti no mantanaṁ ahu..

104.

yāvatā maṇiṁ ghaṁsāma {yāva yāva nighaṁsāma (sī0 pī0)}, bhiyyo vodāyate maṇi.

idañca dāni pucchāma, kiṁ kiccaṁ idha maññasi..

105.

ayaṁ maṇi veḷūriyo, akāco vimalo {vipulo (ka0)} subho.

nāssa sakkā siriṁ hantuṁ, apakkamatha sūkarāti..

maṇisūkara {maṇighaṁsa (ka0)} jātakaṁ pañcamaṁ.

286. sālūkajātakaṁ (3-4-6)

106.

mā sālūkassa pihayi, āturannāni bhuñjati.

appossukko bhusaṁ khāda, etaṁ dīghāyulakkhaṇaṁ..

107.

idāni so idhāgantvā, atithī yuttasevako.

atha dakkhasi sālūkaṁ, sayantaṁ musaluttaraṁ..

108.

vikantaṁ {vikattaṁ (sī0), vikantiyamānaṁ chindiyamānaṁti attho} sūkaraṁ disvā, sayantaṁ musaluttaraṁ.

jaraggavā vicintesuṁ, varamhākaṁ bhusāmivāti..

sālūkajātakaṁ chaṭṭhaṁ.

287. lābhagarahajātakaṁ (3-4-7)

109.

nānummatto nāpisuṇo, nānaṭo nākutūhalo.

mūḷhesu labhate lābhaṁ, esā te anusāsanī..

110.

dhiratthu taṁ yasalābhaṁ, dhanalābhañca brāhmaṇa.

yā vutti vinipātena, adhammacaraṇena {adhammacariyāya (sī0 syā0)} vā..

111.

api ce pattamādāya, anagāro paribbaje.

esāva jīvikā seyyo {seyyā (sī0 syā0 pī0)}, yā cādhammena esanāti..

lābhagarahajātakaṁ sattamaṁ.

288. macchuddānajātakaṁ (3-4-8)

112.

agghanti macchā adhikaṁ sahassaṁ, na so atthi yo imaṁ saddaheyya.

mayhañca assu idha satta māsā, ahampi taṁ macchuddānaṁ kiṇeyyaṁ..

113.

macchānaṁ bhojanaṁ datvā, mama dakkhiṇamādisi.

taṁ dakkhiṇaṁ sarantiyā, kataṁ apacitiṁ tayā..

114.

paduṭṭhacittassa na phāti hoti, na cāpi taṁ {naṁ (sī0 syā0)} devatā pūjayanti.

yo bhātaraṁ pettikaṁ sāpateyyaṁ, avañcayī dukkaṭakammakārīti..

macchuddānajātakaṁ aṭṭhamaṁ.

289. nānāchandajātakaṁ (3-4-9)

115.

nānāchandā mahārāja, ekāgāre vasāmase.

ahaṁ gāmavaraṁ icche, brāhmaṇī ca gavaṁ sataṁ..

116.

putto ca ājaññarathaṁ, kaññā ca maṇikuṇḍalaṁ.

yā cesā puṇṇikā jammī, udukkhalaṁbhikaṅkhati..

117.

brāhmaṇassa gāmavaraṁ, brāhmaṇiyā gavaṁ sataṁ.

puttassa ājaññarathaṁ, kaññāya maṇikuṇḍalaṁ.

yañcetaṁ puṇṇikaṁ jammiṁ, paṭipādethudukkhalanti..

nānāchandajātakaṁ navamaṁ.

290. sīlavīmaṁsakajātakaṁ (3-4-10)

118.

sīlaṁ kireva kalyāṇaṁ, sīlaṁ loke anuttaraṁ.

passa ghoraviso nāgo, sīlavāti na haññati..

119.

sohaṁ sīlaṁ samādissaṁ, loke anumataṁ sivaṁ.

ariyavuttisamācāro, yena vuccati sīlavā..

120.

ñātīnañca piyo hoti, mittesu ca virocati.

kāyassa bhedā sugatiṁ, upapajjati sīlavāti..

sīlavīmaṁsakajātakaṁ dasamaṁ.

abbhantaravaggo catuttho.

tassuddānaṁ --

duma kaṁsavaruttamabyagghamigā, maṇayo maṇi sālukamavhayano.

anusāsaniyopi ca macchavaro, maṇikuṇḍalakena kirena dasāti..

5. kumbhavaggo

291. surāghaṭajātakaṁ (2-5-1)

121.

sabbakāmadadaṁ kumbhaṁ, kuṭaṁ laddhāna dhuttako.

yāva naṁ anupāleti, tāva so sukhamedhati..

122.

yadā matto ca ditto ca, pamādā kumbhamabbhidā.

tadā naggo ca pottho ca, pacchā bālo vihaññati..

123.

evameva yo dhanaṁ laddhā, pamatto {amattā (sī0), amatto (pī0)} paribhuñjati.

pacchā tappati dummedho, kuṭaṁ bhitvāva {kuṭaṁ bhinnova (sī0 pī0), kuṭabhinnova (?)} dhuttakoti..

surāghaṭa {bhadraghaṭa (sī0 pī0), bhadraghaṭabhedaka (syā0)} jātakaṁ paṭhamaṁ.

292. supattajātakaṁ (3-5-2)

124.

bārāṇasyaṁ {bārāṇassaṁ (sī0 pī0)} mahārāja, kākarājā nivāsako {nivāsiko (sī0 pī0)}.

asītiyā sahassehi, supatto parivārito..

125.

tassa dohaḷinī bhariyā, suphassā bhakkhitumicchati {macchamicchati (sī0 pī0)}.

rañño mahānase pakkaṁ, paccagghaṁ rājabhojanaṁ..

126.

tesāhaṁ pahito dūto, rañño camhi idhāgato.

bhattu apacitiṁ kummi, nāsāyamakaraṁ {makariṁ (sī0 nissaya)} vaṇanti..

supattajātakaṁ dutiyaṁ.

293. kāyanibbindajātakaṁ (3-5-3)

127.

phuṭṭhassa me aññatarena byādhinā, rogena bāḷhaṁ dukhitassa ruppato.

parisussati khippamidaṁ kaḷevaraṁ, pupphaṁ yathā paṁsuni ātape kataṁ..

128.

ajaññaṁ jaññasaṅkhātaṁ, asuciṁ sucisammataṁ.

nānākuṇapaparipūraṁ, jaññarūpaṁ apassato..

129.

dhiratthumaṁ āturaṁ pūtikāyaṁ, jegucchiyaṁ assuciṁ byādhidhammaṁ.

yatthappamattā adhimucchitā pajā, hāpenti maggaṁ sugatūpapattiyāti..

kāyanibbinda {kāyavicchanda (sī0), kāyavicchinda (pī0)} jātakaṁ tatiyaṁ.

294. jambukhādakajātakaṁ (3-5-4)

130.

koyaṁ bindussaro vaggu, saravantāna {pavadantāna (sī0 pī0)} muttamo.

accuto jambusākhāya, moracchāpova kūjati..

131.

kulaputtova jānāti {kulaputto pajānāti (syā0 ka0)}, kulaputtaṁ {kulaputte (sī0 pī0)} pasaṁsituṁ.

byagghacchāpasarīvaṇṇa, bhuñja samma dadāmi te..

132.

cirassaṁ vata passāmi, musāvādī samāgate.

vantādaṁ kuṇapādañca, aññamaññaṁ pasaṁsaketi..

jambukhādakajātakaṁ catutthaṁ.

295. antajātakaṁ (3-5-5)

133.

usabhasseva te khandho, sīhasseva vijambhitaṁ.

migarāja namo tyatthu, api kiñci labhāmase..

134.

kulaputtova jānāti, kulaputtaṁ pasaṁsituṁ.

mayūragīvasaṅkāsa, ito pariyāhi vāyasa..

135.

migānaṁ siṅgālo {kotthuko (sī0 pī0), koṭṭhuko (syā0)} anto, pakkhīnaṁ pana vāyaso.

eraṇḍo anto rukkhānaṁ, tayo antā samāgatāti..

antajātakaṁ pañcamaṁ.

296. samuddajātakaṁ (3-5-6)

136.

ko nāyaṁ {ko nvāyaṁ (syā0)} loṇatoyasmiṁ, samantā paridhāvati.

macche makare ca vāreti, ūmīsu ca vihaññati..

137.

anantapāyī sakuṇo, atittoti disāsuto.

samuddaṁ pātumicchāmi, sāgaraṁ saritaṁ patiṁ..

138.

so ayaṁ hāyati ceva, pūrate ca mahodadhi.

nāssa nāyati pītanto, apeyyo kira sāgaroti..

samuddajātakaṁ chaṭṭhaṁ.

297. kāmavilāpajātakaṁ (3-5-7)

139.

ucce sakuṇa ḍemāna, pattayāna vihaṅgama.

vajjāsi kho tvaṁ vāmūruṁ, ciraṁ kho sā karissati {sarissati (ka0)}..

140.

idaṁ kho sā na jānāti, asiṁ sattiñca oḍḍitaṁ.

sā caṇḍī kāhati kodhaṁ, taṁ me tapati no idaṁ {no idha (sī0 syā0 pī0)}..

141.

esa uppalasannāho, nikkhañcussīsakohitaṁ {nikkhamussīsake kataṁ (sī0 pī0), nikkhañcussīsake kataṁ (syā0)}.

kāsikañca muduṁ vatthaṁ, tappetu dhanikā piyāti {dhanakāmiyāti (syā0 pī0), dhanakāmikāti (sī0)}..

kāmavilāpajātakaṁ sattamaṁ.

298. udumbarajātakaṁ (3-5-8)

142.

udumbarā cime pakkā, nigrodhā ca kapitthanā.

ehi nikkhama bhuñjassu, kiṁ jighacchāya miyyasi..

143.

evaṁ so suhito hoti, yo vuḍḍhamapacāyati.

yathāhamajja suhito, dumapakkāni māsito..

144.

yaṁ vanejo vanejassa, vañceyya kapino kapi.

daharo kapi {daharopi taṁ na (sī0 pī0), daharopi na (syā0)} saddheyya, na hi jiṇṇo jarākapīti..

udumbarajātakaṁ aṭṭhamaṁ.

299. komāraputtajātakaṁ (3-5-9)

145.

pure tuvaṁ sīlavataṁ sakāse, okkantikaṁ {okkandikaṁ (sī0 syā0 pī0)} kīḷasi assamamhi.

karohare {karohi re (ka0)} makkaṭiyāni makkaṭa, na taṁ mayaṁ sīlavataṁ ramāma..

146.

sutā hi mayhaṁ paramā visuddhi, komāraputtassa bahussutassa.

mā dāni maṁ maññi tuvaṁ yathā pure, jhānānuyutto viharāmi {jhānānuyuttā viharāma (sī0 pī0)} āvuso..

147.

sacepi selasmi vapeyya bījaṁ, devo ca vasse na hi taṁ virūḷhe {neva hi taṁ ruheyya (sī0 pī0), na hi taṁ virūhe (?)}.

sutā hi te sā paramā visuddhi, ārā tuvaṁ makkaṭa jhānabhūmiyāti..

komāraputtajātakaṁ navamaṁ.

300. vakajātakaṁ (3-5-10)

148.

parapāṇarodhā {parapāṇaghāte (syā0), parapāṇarocaṁ (ka0)} jīvanto, maṁsalohitabhojano.

vako vataṁ samādāya, upapajji uposathaṁ..

149.

tassa sakko vataññāya, ajarūpenupāgami.

vītatapo ajjhappatto, bhañji lohitapo tapaṁ..

150.

evameva idhekacce, samādānamhi dubbalā.

lahuṁ karonti attānaṁ, vakova ajakāraṇāti..

vakajātakaṁ dasamaṁ.

kumbhavaggo pañcamo.

tassuddānaṁ --

varakumbha supattasirivhayano, sucisammata bindusaro cusabho.

saritaṁpati caṇḍi jarākapinā, atha makkaṭiyā vakakena dasāti..

atha vagguddānaṁ --

saṅkappo padumo ceva, udapānena tatiyaṁ.

abbhantaraṁ ghaṭabhedaṁ, tikanipātamhilaṅkatanti..

tikanipātaṁ niṭṭhitaṁ.

4. catukkanipāto

1. kāliṅgavaggo

301. cūḷakāliṅgajātakaṁ (4-1-1)

1.

vivarathimāsaṁ {vivaratha imāsaṁ (sī0 syā0 pī0)} dvāraṁ, nagaraṁ pavisantu {pavisituṁ mayā. (ka0)} aruṇarājassa.

sīhena susiṭṭhena, surakkhitaṁ {susatthena, surakkhitaṁ (sī0 pī0), susiṭṭhena (ka0)} nandisenena..

2.

jayo kaliṅgānamasayhasāhinaṁ, parājayo anayo {ajayo (syā0), anvito (ka0)} assakānaṁ.

icceva te bhāsitaṁ brahmacāri, na ujjubhūtā vitathaṁ bhaṇanti..

3.

devā musāvādamupātivattā, saccaṁ dhanaṁ paramaṁ tesu {tathaṁ pemakaraṁ nu (ka0), tathaṁ paramaṁ karaṁ nu (syā0)} sakka.

taṁ te musā bhāsitaṁ devarāja, kiṁ vā paṭicca maghavā mahinda..

4.

nanu te sutaṁ brāhmaṇa bhaññamāne, devā na issanti purisaparakkamassa.

damo samādhi manaso abhejjo {adejjo (sī0 pī0), abhijjo (ka0)}, abyaggatā nikkamanañca {nikkhamanañca (sī0)} kāle.

daḷhañca viriyaṁ purisaparakkamo ca, teneva āsi vijayo assakānanti..

cūḷakāliṅgajātakaṁ paṭhamaṁ.

302. mahāassārohajātakaṁ (4-1-2)

5.

adeyyesu dadaṁ dānaṁ, deyyesu nappavecchati.

āpāsu byasanaṁ patto, sahāyaṁ nādhigacchati..

6.

nādeyyesu dadaṁ dānaṁ, deyyesu yo pavecchati.

āpāsu byasanaṁ patto, sahāyamadhigacchati..

7.

saññogasambhogavisesadassanaṁ, anariyadhammesu saṭhesu nassati.

katañca ariyesu ca ajjavesu, mahapphalaṁ hoti aṇumpi tādisu..

8.

yo pubbe katakalyāṇo, akā loke sudukkaraṁ.

pacchā kayirā na vā kayirā, accantaṁ pūjanārahoti..

mahāassārohajātakaṁ dutiyaṁ.

303. ekarājajātakaṁ (4-1-3)

9.

anuttare kāmaguṇe samiddhe, bhutvāna pubbe vasī ekarāja.

so dāni dugge narakamhi khitto, nappajjahe vaṇṇabalaṁ purāṇaṁ..

10.

pubbeva khantī ca tapo ca mayhaṁ, sampatthitā dubbhisena {dabbasenā (sī0 pī0)} ahosi.

taṁ dāni laddhāna kathaṁ nu rāja, jahe ahaṁ vaṇṇabalaṁ purāṇaṁ..

11.

sabbā kirevaṁ pariniṭṭhitāni, yasassinaṁ paññavantaṁ visayha.

yaso ca laddhā purimaṁ uḷāraṁ, nappajjahe vaṇṇabalaṁ purāṇaṁ..

12.

panujja dukkhena sukhaṁ janinda, sukhena vā dukkhamasayhasāhi.

ubhayattha santo abhinibbutattā, sukhe ca dukkhe ca bhavanti tulyāti..

ekarājajātakaṁ tatiyaṁ.

304. daddarajātakaṁ (4-1-4)

13.

imāni maṁ daddara tāpayanti, vācāduruttāni manussaloke.

maṇḍūkabhakkhā udakantasevī, āsīvisaṁ maṁ avisā sapanti..

14.

sakā raṭṭhā pabbājito, aññaṁ janapadaṁ gato.

mahantaṁ koṭṭhaṁ kayirātha, duruttānaṁ {duruttāni (ka0)} nidhetave..

15.

yattha posaṁ na jānanti, jātiyā vinayena vā.

na tattha mānaṁ kayirātha, vasamaññātake jane..

16.

videsavāsaṁ vasato, jātavedasamenapi {jātavedabhayenapi (ka0)}.

khamitabbaṁ sapaññena, api dāsassa tajjitanti..

daddarajātakaṁ catutthaṁ.

305. sīlavīmaṁsanajātakaṁ (4-1-5)

17.

natthi loke raho nāma, pāpakammaṁ pakubbato.

passanti vanabhūtāni, taṁ bālo maññatī raho..

18.

ahaṁ raho na passāmi, suññaṁ vāpi na vijjati.

yattha aññaṁ {suññaṁ (syā0 ka0)} na passāmi, asuññaṁ hoti taṁ mayā..

19.

dujjacco ca sujacco {ajacco (pī0)} ca, nando ca sukhavaḍḍhito {sukhavacchako (sī0), sukhavacchano (syā0 pī0)}.

vejjo ca addhuvasīlo {atha sīlo (ka0)} ca, te dhammaṁ jahu matthikā..

20.

brāhmaṇo ca kathaṁ jahe, sabbadhammāna pāragū.

yo dhammamanupāleti, dhitimā saccanikkamoti..

sīlavīmaṁsanajātakaṁ pañcamaṁ.

306. sujātajātakaṁ (4-1-6)

21.

kimaṇḍakā ime deva, nikkhittā kaṁsamallake.

upalohitakā vaggū, taṁ {te (pī0)} me akkhāhi pucchito..

22.

yāni pure tuvaṁ devi, bhaṇḍu nantakavāsinī.

ucchaṅgahatthā pacināsi, tassā te koliyaṁ phalaṁ..

23.

uḍḍayhate na ramati, bhogā vippajahanti taṁ {vippajahanti'maṁ (?)}.

tatthevimaṁ paṭinetha, yattha kolaṁ pacissati..

24.

honti hete mahārāja, iddhippattāya {iddhimattāya (ka0)} nāriyā.

khama deva sujātāya, māssā {māsu (ka0)} kujjha rathesabhāti..

sujātajātakaṁ chaṭṭhaṁ.

307. palāsajātakaṁ (4-1-7)

25.

acetanaṁ brāhmaṇa assuṇantaṁ, jāno ajānantamimaṁ palāsaṁ.

āraddhaviriyo dhuvaṁ appamatto, sukhaseyyaṁ pucchasi kissa hetu..

26.

dūre suto ceva brahā ca rukkho, dese ṭhito bhūtanivāsarūpo.

tasmā namassāmi imaṁ palāsaṁ, ye cettha bhūtā te {te ca (sī0 pī0)} dhanassa hetu..

27.

so te karissāmi yathānubhāvaṁ, kataññutaṁ brāhmaṇa pekkhamāno.

kathañhi āgamma sataṁ sakāse, moghāni te assu pariphanditāni..

28.

yo tindukarukkhassa paro {puro (ka0)} pilakkho {pilakkhu (sī0 pī0), milakkhu (ka0)}, parivārito pubbayañño uḷāro.

tassesa mūlasmiṁ nidhi nikhāto, adāyādo gaccha taṁ uddharāhīti..

palāsajātakaṁ sattamaṁ.

308. sakuṇajātakaṁ (4-1-8)

29.

akaramhasa te kiccaṁ, yaṁ balaṁ ahuvamhase.

migarāja namo tyatthu, api kiñci labhāmase..

30.

mama lohitabhakkhassa, niccaṁ luddāni kubbato.

dantantaragato santo, taṁ bahuṁ yampi jīvasi..

31.

akataññumakattāraṁ, katassa appaṭikārakaṁ.

yasmiṁ kataññutā natthi, niratthā tassa sevanā..

32.

yassa sammukhaciṇṇena, mittadhammo na labbhati.

anusūya {anusuyya (sī0 pī0)} manakkosaṁ, saṇikaṁ tamhā apakkameti..

sakuṇajātakaṁ aṭṭhamaṁ.

309. chavakajātakaṁ (4-1-9)

33.

sabbamidaṁ carimaṁ kataṁ {carimavataṁ (sī0 pī0)}, ubho dhammaṁ na passare.

ubho pakatiyā cutā, yo cāyaṁ mantejjhāpeti {mantajjhāyati (sī0), sajjhāpayati (pī0)}.

yo ca mantaṁ adhīyati..

34.

sālīnaṁ odanaṁ bhuñje, suciṁ maṁsūpasecanaṁ.

tasmā etaṁ na sevāmi, dhammaṁ isīhi sevitaṁ..

35.

paribbaja mahā loko {mahābrahme (ka0)}, pacantaññepi pāṇino.

mā taṁ adhammo ācarito, asmā kumbhamivābhidā..

36.

dhiratthu taṁ yasalābhaṁ, dhanalābhañca brāhmaṇa.

yā vutti vinipātena, adhammacaraṇena vāti..

chavakajātakaṁ navamaṁ.

310. seyyajātakaṁ (4-1-10)

37.

sasamuddapariyāyaṁ, mahiṁ sāgarakuṇḍalaṁ.

na icche saha nindāya, evaṁ seyya {sayha (sī0 syā0 pī0)} vijānahi..

38.

dhiratthu taṁ yasalābhaṁ, dhanalābhañca brāhmaṇa.

yā vutti vinipātena, adhammacaraṇena vā..

39.

api ce pattamādāya, anagāro paribbaje.

sāyeva jīvikā seyyo, yā cādhammena esanā..

40.

api ce pattamādāya, anagāro paribbaje.

aññaṁ ahiṁsayaṁ loke, api rajjena taṁ varanti..

seyyajātakaṁ {sayhajātakaṁ (sī0 syā0 pī0)} dasamaṁ.

kāliṅgavaggo {vivaravaggo (sī0 pī0)} paṭhamo.

tassuddānaṁ --

vivarañca adeyya samiddhavaraṁ, atha daddara pāpamahātiraho.

atha koli palāsavarañca kara, carimaṁ sasamuddavarena dasāti..

2. pucimandavaggo

311. pucimandajātakaṁ (4-2-1)

41.

uṭṭhehi cora kiṁ sesi, ko attho supanena {supitena (sī0), supinena (pī0 ka0)} te.

mā taṁ gahesuṁ {gaṇheyyuṁ (ka0)} rājāno, gāme kibbisakārakaṁ..

42.

yaṁ nu {nūna (syā0)} coraṁ gahessanti, gāme kibbisakārakaṁ.

kiṁ tattha pucimandassa, vane jātassa tiṭṭhato..

43.

na tvaṁ assattha jānāsi, mama corassa cantaraṁ.

coraṁ gahetvā rājāno, gāme kibbisakārakaṁ.

appenti {accenti (syā0)} nimbasūlasmiṁ, tasmiṁ me saṅkate mano..

44.

saṅkeyya saṅkitabbāni, rakkheyyānāgataṁ bhayaṁ.

anāgatabhayā dhīro, ubho loke avekkhatīti..

pucimandajātakaṁ paṭhamaṁ.

312. kassapamandiyajātakaṁ (4-2-2)

45.

api kassapa mandiyā, yuvā sapati hanti {sampaṭihanti (ka0)} vā.

sabbaṁ taṁ khamate dhīro, paṇḍito taṁ titikkhati..

46.

sacepi santo vivadanti, khippaṁ sandhīyare puna.

bālā pattāva bhijjanti, na te samathamajjhagū..

47.

ete bhiyyo samāyanti, sandhi tesaṁ na jīrati.

yo cādhipannaṁ jānāti, yo ca jānāti desanaṁ..

48.

eso hi uttaritaro, bhāravaho dhuraddharo.

yo paresādhipannānaṁ, sayaṁ sandhātumarahatīti..

kassapamandiyajātakaṁ dutiyaṁ.

313. khantīvādījātakaṁ (4-2-3)

49.

yo te hatthe ca pāde ca, kaṇṇanāsañca chedayi.

tassa kujjha mahāvīra, mā raṭṭhaṁ vinasā {vinassa (ka0 sī0 syā0 ka0)} idaṁ..

50.

yo me hatthe ca pāde ca, kaṇṇanāsañca chedayi.

ciraṁ jīvatu so rājā, na hi kujjhanti mādisā..

51.

ahū atītamaddhānaṁ {ahu atītamaddhāne (syā0 pī0 ka0)}, samaṇo khantidīpano.

taṁ khantiyāyeva ṭhitaṁ, kāsirājā achedayi..

52.

tassa kamma {kammassa (sī0 pī0)} pharusassa, vipāko kaṭuko ahu.

yaṁ kāsirājā vedesi, nirayamhi samappitoti..

khantīvādījātakaṁ tatiyaṁ.

314. lohakumbhijātakaṁ (4-2-4)

53.

dujjīvitamajīvimha, ye sante {yesaṁ no (syā0 ka0)} na dadamhase.

vijjamānesu bhogesu, dīpaṁ nākamha attano..

54.

saṭṭhi {saṭṭhiṁ (syā0)} vassasahassāni, paripuṇṇāni sabbaso.

niraye paccamānānaṁ, kadā anto bhavissati..

55.

natthi anto kuto anto, na anto paṭidissati.

tadā hi pakataṁ pāpaṁ, mama tuyhañca mārisā {mārisa (sī0 syā0 pī0)}..

56.

sohaṁ nūna ito gantvā, yoniṁ laddhāna mānusiṁ.

vadaññū sīlasampanno, kāhāmi kusalaṁ bahunti..

lohakumbhijātakaṁ catutthaṁ.

315. sabbamaṁsalābhajātakaṁ (4-2-5)

57.

pharusā vata te vācā, maṁsaṁ {samma (pī0 ka0)} yācanako asi {casi (pī0)}.

kilomasadisī {kilomassa sadisā (pī0)} vācā, kilomaṁ samma dammi te..

58.

aṅgametaṁ manussānaṁ, bhātā loke pavuccati.

aṅgassa sadisī vācā {aṅgassadisī te vācā (ka0)}, aṅgaṁ samma dadāmi te..

59.

tātāti putto vadamāno, kampeti {sammeti (ka0)} hadayaṁ pitu.

hadayassa sadisī {hadayassadisī (ka0)} vācā, hadayaṁ samma dammi te..

60.

yassa gāme sakhā natthi, yathāraññaṁ tatheva taṁ.

sabbassa sadisī vācā, sabbaṁ samma dadāmi teti..

sabbamaṁsalābhajātakaṁ {maṁsajātakaṁ (sī0 syā0 pī0)} pañcamaṁ.

316. sasapaṇḍitajātakaṁ (4-2-6)

61.

satta me rohitā macchā, udakā thalamubbhatā.

idaṁ brāhmaṇa me atthi, etaṁ bhutvā vane vasa..

62.

dussa me khettapālassa, rattibhattaṁ apābhataṁ.

maṁsasūlā ca dve godhā, ekañca dadhivārakaṁ.

idaṁ brāhmaṇa me atthi, etaṁ bhutvā vane vasa..

63.

ambapakkaṁ dakaṁ {ambapakkodakaṁ (sī0 pī0)} sītaṁ, sītacchāyā manoramā {sītacchāyaṁ manoramaṁ (sī0 syā0 pī0)}.

idaṁ brāhmaṇa me atthi, etaṁ bhutvā vane vasa..

64.

na sasassa tilā atthi, na muggā napi taṇḍulā.

iminā agginā pakkaṁ, mamaṁ {maṁsaṁ (ka0)} bhutvā vane vasāti..

sasapaṇḍitajātakaṁ chaṭṭhaṁ.

317. matarodanajātakaṁ (4-2-7)

65.

mataṁ mataṁ eva {matamatameva (sī0 syā0 pī0)} rodatha, na hi taṁ rodatha yo marissati.

sabbepi {sabbeva (sī0 syā0 pī0)} sarīradhārino, anupubbena jahanti jīvitaṁ..

66.

devamanussā catuppadā, pakkhigaṇā uragā ca bhogino.

samhi {yamhi (syā0), asmiṁ (pī0 ka0)} sarīre anissarā, ramamānāva jahanti jīvitaṁ..

67.

evaṁ calitaṁ asaṇṭhitaṁ, sukhadukkhaṁ manujesvapekkhiya.

kanditaruditaṁ niratthakaṁ, kiṁ vo sokagaṇābhikīrare..

68.

dhuttā ca soṇḍā {dhuttā soṇḍā (sī0), dhuttā soṇḍā ca (syā0)} akatā, bālā sūrā ayogino {bālā sūrā vīrā ayogino (pī0)}.

dhīraṁ maññanti bāloti, ye dhammassa akovidāti..

matarodanajātakaṁ sattamaṁ.

318. kaṇaverajātakaṁ (4-2-8)

69.

yaṁ taṁ vasantasamaye, kaṇaveresu bhāṇusu.

sāmaṁ bāhāya pīḷesi, sā taṁ ārogyamabravi..

70.

ambho na kira saddheyyaṁ, yaṁ vāto pabbataṁ vahe.

pabbatañce vahe vāto, sabbampi pathaviṁ vahe.

yattha sāmā kālakatā {kālaṅkatā (ka0)}, sā maṁ ārogyamabravi..

71.

na ceva sā kālakatā, na ca sā aññamicchati.

ekabhattikinī {ekabhattā kira (sī0 syā0), ekabhattakinī (pī0)} sāmā, tameva abhikaṅkhati..

72.

asanthutaṁ maṁ cirasanthutena {asandhataṁ maṁ cirasandhatena (ka0)}, nimīni sāmā adhuvaṁ dhuvena.

mayāpi sāmā nimineyya aññaṁ, ito ahaṁ dūrataraṁ gamissanti..

kaṇaverajātakaṁ aṭṭhamaṁ.

319. tittirajātakaṁ (4-2-9)

73.

susukhaṁ vata jīvāmi, labhāmi ceva bhuñjituṁ.

paripantheva tiṭṭhāmi, kā nu bhante gatī mama..

74.

mano ce te nappaṇamati, pakkhi pāpassa kammuno.

abyāvaṭassa bhadrassa, na pāpamupalimpati..

75.

ñātako no nisinnoti, bahu āgacchate jano.

paṭicca kammaṁ phusati, tasmiṁ me saṅkate mano..

76.

na paṭicca kammaṁ phusati, mano ce nappadussati.

appossukkassa bhadrassa, na pāpamupalimpatīti..

tittirajātakaṁ navamaṁ.

320. succajajātakaṁ (4-2-10)

77.

succajaṁ vata naccaji, vācāya adadaṁ giriṁ.

kiṁ hitassa cajantassa, vācāya adada pabbataṁ..

78.

yañhi kayirā tañhi vade, yaṁ na kayirā na taṁ vade.

akarontaṁ bhāsamānaṁ, parijānanti paṇḍitā..

79.

rājaputta namo tyatthu, sacce dhamme ṭhito casi.

yassa te byasanaṁ patto, saccasmiṁ ramate mano..

80.

yā daliddī daliddassa, aḍḍhā aḍḍhassa kittima {kittimā (sī0 syā0 pī0)}.

sā hissa paramā bhariyā, sahiraññassa itthiyoti..

succajajātakaṁ dasamaṁ.

pucimandavaggo dutiyo.

tassuddānaṁ --

atha cora sakassapa khantīvaro, dujjīvitatā ca varā pharusā.

atha sasa matañca vasanta sukhaṁ, succajaṁvatanaccajinā ca dasāti..

3. kuṭidūsakavaggo

321. kuṭidūsakajātakaṁ (4-3-1)

81.

manussasseva te sīsaṁ, hatthapādā ca vānara.

atha kena nu vaṇṇena, agāraṁ te na vijjati..

82.

manussasseva me sīsaṁ, hatthapādā ca siṅgila {siṅgāla (ka0), piṅgala (ṭīkā)}.

yāhu seṭṭhā manussesu, sā me paññā na vijjati..

83.

anavaṭṭhitacittassa, lahucittassa dubbhino {dūbhino (pī0)}.

niccaṁ addhuvasīlassa, sukhabhāvo {sucibhāvo (sī0), sukhabhāgo (?)} na vijjati..

84.

so karassu ānubhāvaṁ, vītivattassu sīliyaṁ.

sītavātaparittāṇaṁ, karassu kuṭavaṁ {kuṭikaṁ (sī0 syā0)} kapīti..

kuṭidūsaka {siṅgālasakuṇa (ka0)} jātakaṁ paṭhamaṁ.

322. duddubhajātakaṁ (4-3-2)

85.

duddubhāyati {daddabhāyati (sī0 pī0)} bhaddante, yasmiṁ dese vasāmahaṁ.

ahampetaṁ na jānāmi, kimetaṁ duddubhāyati..

86.

beluvaṁ patitaṁ sutvā, duddubhanti {daddabhanti (sī0)} saso javi.

sasassa vacanaṁ sutvā, santattā migavāhinī..

87.

appatvā padaviññāṇaṁ, paraghosānusārino.

panādaparamā bālā, te honti parapattiyā..

88.

ye ca sīlena sampannā, paññāyūpasame ratā.

ārakā viratā dhīrā, na honti parapattiyāti..

duddubhajātakaṁ {daddabhajātakaṁ (sī0 pī0)} dutiyaṁ.

323. brahmadattajātakaṁ (4-3-3)

89.

dvayaṁ yācanako rāja, brahmadatta nigacchati.

alābhaṁ dhanalābhaṁ vā, evaṁ dhammā hi yācanā..

90.

yācanaṁ rodanaṁ āhu, pañcālānaṁ rathesabha.

yo yācanaṁ paccakkhāti, tamāhu paṭirodanaṁ..

91.

mā maddasaṁsu rodantaṁ, pañcālā susamāgatā.

tuvaṁ vā paṭirodantaṁ, tasmā icchāmahaṁ raho..

92.

dadāmi te brāhmaṇa rohiṇīnaṁ, gavaṁ sahassaṁ saha puṅgavena.

ariyo hi ariyassa kathaṁ na dajjā {dajje (sī0), dajjaṁ (?)}, sutvāna gāthā tava dhammayuttāti..

brahmadattajātakaṁ tatiyaṁ.

324. cammasāṭakajātakaṁ (4-3-4)

93.

kalyāṇarūpo vatayaṁ catuppado, subhaddako ceva supesalo ca.

yo brāhmaṇaṁ jātimantūpapannaṁ, apacāyati meṇḍavaro yasassī..

94.

mā brāhmaṇa ittaradassanena, vissāsamāpajji catuppadassa.

daḷhappahāraṁ abhikaṅkhamāno {abhikattukāmo (syā0)}, avasakkatī dassati suppahāraṁ..

95.

ūruṭṭhi {ūraṭṭhi (sī0)} bhaggaṁ pavaṭṭito {patito (sī0 syā0)} khāribhāro, sabbañca bhaṇḍaṁ brāhmaṇassa {brāhmaṇassīdha (ka0 sī0 pī0), brāhmaṇasseva (ka0 sī0 syā0 ka0)} bhinnaṁ.

ubhopi bāhā paggayha {paggayyeva (syā0), paggahīya (?)} kandati {bāhā paggayya kandati (pī0 ka0)}, abhidhāvatha haññate brahmacārī..

96.

evaṁ so nihato seti, yo apūjaṁ pasaṁsati {namassati (pī0)}.

yathāhamajja pahato, hato meṇḍena dummatīti..

cammasāṭakajātakaṁ catutthaṁ.

325. godharājajātakaṁ (4-3-5)

97.

samaṇaṁ taṁ maññamāno, upagacchimasaññataṁ.

so maṁ daṇḍena pāhāsi, yathā assamaṇo tathā..

98.

kiṁ te jaṭāhi dummedha, kiṁ te ajinasāṭiyā.

abbhantaraṁ te gahanaṁ, bāhiraṁ parimajjasi..

99.

ehi godha nivattassu, bhuñja sālīnamodanaṁ.

telaṁ loṇañca me atthi, pahūtaṁ mayha pipphali..

100.

esa bhiyyo pavekkhāmi, vammikaṁ sataporisaṁ.

telaṁ loṇañca kittesi {kintesi (syā0 pī0)}, ahitaṁ mayha pipphalīti..

godharājajātakaṁ pañcamaṁ.

326. kakkārujātakaṁ (4-3-6)

101.

kāyena yo nāvahare, vācāya na musā bhaṇe.

yaso laddhā na majjeyya, sa ve kakkārumarahati..

102.

dhammena vittameseyya, na nikatyā dhanaṁ hare.

bhoge laddhā na majjeyya, sa ve kakkārumarahati..

103.

yassa cittaṁ ahāliddaṁ, saddhā ca avirāginī.

eko sāduṁ na bhuñjeyya, sa ve kakkārumarahati..

104.

sammukhā vā tirokkhā vā {parokkhā vā (pī0), parammukhā (ka0)}, yo sante na paribhāsati.

yathāvādī tathākārī, sa ve kakkārumarahatīti..

kakkārujātakaṁ chaṭṭhaṁ.

327. kākavatījātakaṁ (4-3-7)

105.

vāti cāyaṁ {vāyaṁ (ka0)} tato gandho, yattha me vasatī piyā.

dūre ito hi kākavatī {kākātī (sī0), kākāti (syā0 pī0)}, yattha me nirato mano..

106.

kathaṁ samuddamatarī, kathaṁ atari kepukaṁ {kebukaṁ (sī0 pī0)}.

kathaṁ satta samuddāni, kathaṁ simbalimāruhi..

107.

tayā samuddamatariṁ, tayā atari kepukaṁ {kebukaṁ (sī0 pī0)}.

tayā satta samuddāni, tayā simbalimāruhiṁ..

108.

dhiratthumaṁ mahākāyaṁ, dhiratthumaṁ acetanaṁ.

yattha jāyāyahaṁ jāraṁ, āvahāmi vahāmi cāti..

kākavatījātakaṁ sattamaṁ.

328. ananusociyajātakaṁ (4-3-8)

109.

bahūnaṁ vijjatī bhotī, tehi me kiṁ bhavissati.

tasmā etaṁ na socāmi, piyaṁ sammillahāsiniṁ..

110.

taṁ taṁ ce anusoceyya, yaṁ yaṁ tassa na vijjati.

attānamanusoceyya, sadā maccuvasaṁ pataṁ..

111.

na heva ṭhitaṁ nāsīnaṁ, na sayānaṁ na paddhaguṁ {patthaguṁ (syā0)}.

yāva byāti nimisati, tatrāpi rasatī {saratī (sī0 syā0 pī0)} vayo..

112.

tatthattani vatappaddhe {vata panthe (syā0), vata bandhe (ka0) vata + pa-addhe = vatappaddhe}, vinābhāve asaṁsaye.

bhūtaṁ sesaṁ dayitabbaṁ, vītaṁ ananusociyanti {cavitaṁ nānusociyanti (syā0), matantaṁ nānusociyaṁ (ka0)}..

ananusociyajātakaṁ aṭṭhamaṁ.

329. kāḷabāhujātakaṁ (4-3-9)

113.

yaṁ annapānassa pure labhāma, taṁ dāni sākhamigameva gacchati.

gacchāma dāni vanameva rādha, asakkatā casma dhanañjayāya {dhanañcayāya (ka0)}..

114.

lābho alābho yaso ayaso ca, nindā pasaṁsā ca sukhañca dukkhaṁ.

ete aniccā manujesu dhammā, mā soci kiṁ socasi poṭṭhapāda..

115.

addhā tuvaṁ paṇḍitakosi rādha, jānāsi atthāni anāgatāni.

kathaṁ nu sākhāmigaṁ dakkhisāma {dakkhiyāma (ka0), dakkhāma (syā0)}, niddhāvitaṁ {niddhāpitaṁ (sī0 syā0), nibbāpitaṁ (pī0), nicchadaṁ (ka0)} rājakulatova jammaṁ..

116.

cāleti kaṇṇaṁ bhakuṭiṁ karoti, muhuṁ muhuṁ bhāyayate {bhāyate (syā0), bhāyāpate (ka0)} kumāre.

sayameva taṁ kāhati kāḷabāhu, yenārakā ṭhassati annapānāti..

kāḷabāhujātakaṁ navamaṁ.

330. sīlavīmaṁsajātakaṁ (4-3-10)

117.

sīlaṁ kireva kalyāṇaṁ, sīlaṁ loke anuttaraṁ.

passa ghoraviso nāgo, sīlavāti na haññati..

118.

yāvadevassahū kiñci, tāvadeva akhādisuṁ.

saṅgamma kulalā loke, na hiṁsanti akiñcanaṁ..

119.

sukhaṁ nirāsā supati, āsā phalavatī sukhā.

āsaṁ nirāsaṁ katvāna, sukhaṁ supati piṅgalā..

120.

na samādhiparo atthi, asmiṁ loke paramhi ca.

na paraṁ nāpi attānaṁ, vihiṁsati samāhitoti..

sīlavīmaṁsajātakaṁ dasamaṁ.

kuṭidūsakavaggo tatiyo.

tassuddānaṁ --

samanussa -saduddubha-yācanako, atha meṇḍavaruttama-godhavaro.

atha kāyasakepuka bhotīvaro, atha rādhasusīlavarena dasāti..

4. kokilavaggo

331. kokilajātakaṁ (4-4-1)

121.

yo ve kāle asampatte, ativelaṁ pabhāsati.

evaṁ so nihato seti, kokilāyiva atrajo..

122.

na hi satthaṁ sunisitaṁ, visaṁ halāhalāmiva {halāhalaṁ iva (pī0)}.

evaṁ nikaṭṭhe {nikkaḍḍhe (syā0), nikaḍḍhe (ka0)} pāteti, vācā dubbhāsitā yathā..

123.

tasmā kāle akāle vā {akāle ca (sī0 syā0)}, vācaṁ rakkheyya paṇḍito.

nātivelaṁ pabhāseyya, api attasamamhi vā..

124.

yo ca kāle mitaṁ bhāse, matipubbo vicakkhaṇo.

sabbe amitte ādeti, supaṇṇo uragāmivāti..

kokilajātakaṁ {kokālikajātakaṁ (sabbattha)} paṭhamaṁ.

332. rathalaṭṭhijātakaṁ (4-4-2)

125.

api hantvā hato brūti, jetvā jitoti bhāsati.

pubbavakkhāyino {pubbamakkhāyino (sī0 syā0)} rāja, aññadatthu {ekadatthu (sī0 pī0)} na saddahe..

126.

tasmā paṇḍitajātiyo, suṇeyya itarassapi.

ubhinnaṁ vacanaṁ sutvā, yathā dhammo tathā kare..

127.

alaso gihī kāmabhogī na sādhu, asaññato pabbajito na sādhu.

rājā na sādhu anisammakārī, yo paṇḍito kodhano taṁ na sādhu..

128.

nisamma khattiyo kayirā, nānisamma disampati.

nisammakārino rāja {rañño (sī0 syā0)}, yaso kitti ca vaḍḍhatīti..

rathalaṭṭhijātakaṁ dutiyaṁ.

333. pakkagodhajātakaṁ (4-4-3)

129.

tadeva me tvaṁ vidito, vanamajjhe rathesabha.

yassa te khaggabaddhassa, sannaddhassa tirīṭino.

assatthadumasākhāya, pakkā godhā palāyatha..

130.

name namantassa bhaje bhajantaṁ, kiccānukubbassa kareyya kiccaṁ.

nānatthakāmassa kareyya atthaṁ, asambhajantampi na sambhajeyya..

131.

caje cajantaṁ vanathaṁ na kayirā, apetacittena na sambhajeyya.

dijo dumaṁ khīṇaphalanti {phalaṁva (ka0 sī0 syā0 ka0), dukanipāte puṭabhattajātakena saṁsandetabbaṁ} ñatvā, aññaṁ samekkheyya mahā hi loko..

132.

so te karissāmi yathānubhāvaṁ, kataññutaṁ khattiye {khattiyo (syā0 ka0)} pekkhamāno.

sabbañca te issariyaṁ dadāmi, yassicchasī tassa tuvaṁ dadāmīti..

pakkagodhajātakaṁ {godhajātakaṁ (sī0 syā0 pī0)} tatiyaṁ.

334. rājovādajātakaṁ (4-4-4)

133.

gavaṁ ce taramānānaṁ, jimhaṁ gacchati puṅgavo.

sabbā tā jimhaṁ gacchanti {sabbā gāvī jimhaṁ yanti (sī0 syā0)}, nette jimhaṁ gate sati..

134.

evameva manussesu, yo hoti seṭṭhasammato.

so ce adhammaṁ carati, pageva itarā pajā.

sabbaṁ raṭṭhaṁ dukhaṁ seti, rājā ce hoti adhammiko..

135.

gavaṁ ce taramānānaṁ, ujuṁ gacchati puṅgavo.

sabbā gāvī ujuṁ yanti {sabbā tā ujuṁ gacchanti (pī0 a0 ni0 4.70)}, nette ujuṁ gate sati..

136.

evameva manussesu, yo hoti seṭṭhasammato.

so sace dhammaṁ carati, pageva itarā pajā.

sabbaṁ raṭṭhaṁ sukhaṁ seti, rājā ce hoti dhammikoti..

rājovādajātakaṁ catutthaṁ.

335. jambukajātakaṁ (4-4-5)

137.

brahā pavaḍḍhakāyo so, dīghadāṭho ca jambuka.

na tvaṁ tattha kule jāto, yattha gaṇhanti kuñjaraṁ..

138.

asīho sīhamānena, yo attānaṁ vikubbati.

kotthūva {kuṭṭhūva (sī0), kutthuva (syā0 pī)} gajamāsajja, seti bhūmyā anutthunaṁ..

139.

yasassino uttamapuggalassa, sañjātakhandhassa mahabbalassa.

asamekkhiya thāmabalūpapattiṁ, sa seti nāgena hatoyaṁ jambuko..

140.

yo cīdha kammaṁ kurute pamāya, thāmabbalaṁ attani saṁviditvā.

jappena mantena subhāsitena, parikkhavā so vipulaṁ jinātīti..

jambukajātakaṁ pañcamaṁ.

336. brahāchattajātakaṁ (4-4-6)

141.

tiṇaṁ tiṇanti lapasi, ko nu te tiṇamāhari.

kiṁ nu te tiṇakiccatthi, tiṇameva pabhāsasi..

142.

idhāgamā brahmacārī, brahā chatto bahussuto.

so me {so ve (ka0)} sabbaṁ samādāya, tiṇaṁ nikkhippa gacchati..

143.

evetaṁ hoti kattabbaṁ, appena bahumicchatā.

sabbaṁ sakassa ādānaṁ, anādānaṁ tiṇassa ca.. ( ) {(tiṇassa cāṭīsu gato, tattha kā paridevanā) (sī0 syā0) (cāṭīsu pakkhipitvāna, tattha kā paridevanā) (ka0)}

144.

sīlavanto na kubbanti, bālo sīlāni kubbati.

aniccasīlaṁ dussīlyaṁ {dussīlaṁ (pī0)}, kiṁ paṇḍiccaṁ karissatīti..

brahāchattajātakaṁ chaṭṭhaṁ.

337. pīṭhajātakaṁ (4-4-7)

145.

na te pīṭhamadāyimhā {madāsimha (pī0 ka0)}, na pānaṁ napi bhojanaṁ.

brahmacāri khamassu me, etaṁ passāmi accayaṁ..

146.

nevābhisajjāmi na cāpi kuppe, na cāpi me appiyamāsi kiñci.

athopi me āsi manovitakko, etādiso nūna kulassa dhammo..

147.

esasmākaṁ kule dhammo, pitupitāmaho sadā.

āsanaṁ udakaṁ pajjaṁ, sabbetaṁ nipadāmase..

148.

esasmākaṁ kule dhammo, pitupitāmaho sadā.

sakkaccaṁ upatiṭṭhāma, uttamaṁ viya ñātakanti..

pīṭhajātakaṁ sattamaṁ.

338. thusajātakaṁ (4-4-8)

149.

viditaṁ thusaṁ undurānaṁ {undūrānaṁ (ka0)}, viditaṁ pana taṇḍulaṁ.

thusaṁ thusaṁ {thusaṁ thūlaṁ (sī0)} vivajjetvā, taṇḍulaṁ pana khādare..

150.

yā mantanā araññasmiṁ, yā ca gāme nikaṇṇikā.

yañcetaṁ iti cīti ca, etampi viditaṁ mayā..

151.

dhammena kira jātassa, pitā puttassa makkaṭo.

daharasseva santassa, dantehi phalamacchidā..

152.

yametaṁ parisappasi {parisabbesi (ka0)}, ajakāṇova sāsape.

yopāyaṁ heṭṭhato seti {sesi (sī0)}, etampi viditaṁ mayāti..

thusajātakaṁ aṭṭhamaṁ.

339. bāverujātakaṁ (4-4-9)

153.

adassanena morassa, sikhino mañjubhāṇino.

kākaṁ tattha apūjesuṁ, maṁsena ca phalena ca..

154.

yadā ca sarasampanno, moro bāverumāgamā.

atha lābho ca sakkāro, vāyasassa ahāyatha..

155.

yāva nuppajjatī buddho, dhammarājā pabhaṅkaro.

tāva aññe apūjesuṁ, puthū samaṇabrāhmaṇe..

156.

yadā ca sarasampanno, buddho dhammaṁ adesayi.

atha lābho ca sakkāro, titthiyānaṁ ahāyathāti..

bāverujātakaṁ navamaṁ.

340. visayhajātakaṁ (4-4-10)

157.

adāsi dānāni pure visayha, dadato ca te khayadhammo ahosi.

ito paraṁ ce na dadeyya dānaṁ, tiṭṭheyyuṁ te saṁyamantassa bhogā..

158.

anariyamariyena sahassanetta, suduggatenāpi akiccamāhu.

mā vo dhanaṁ taṁ ahu devarāja {ahuvā janinda (ka0 sī0 syā0 pī0)}, yaṁ bhogahetu vijahemu saddhaṁ..

159.

yena eko ratho yāti, yāti tenāparo ratho.

porāṇaṁ nihitaṁ vattaṁ, vattataññeva {vaddhaṁ, vaddhataññeva (ka0 sī0 pī0)} vāsava..

160.

yadi hessati dassāma, asante kiṁ dadāmase.

evaṁbhūtāpi dassāma, mā dānaṁ pamadamhaseti..

visayhajātakaṁ dasamaṁ.

kokilavaggo {kokālikavaggo (ka0)} catuttho.

tassuddānaṁ --

ativelapabhāsati jītavaro, vanamajjha rathesabha jimhagamo.

atha jambu tiṇāsanapīṭhavaraṁ, atha taṇḍula mora visayha dasāti..

5. cūḷakuṇālavaggo

341. kaṇḍarījātakaṁ (4-5-1)

161.

narānamārāmakarāsu nārisu, anekacittāsu aniggahāsu ca.

sabbattha nāpītikarāpi {sabba'ttanā'pītikarāpi (sī0 syā0)} ce siyā {siyuṁ (syā0)}, na vissase titthasamā hi nāriyo..

162.

yaṁ ve {yañca (syā0 ka0)} disvā kaṇḍarīkinnarānaṁ {kinnarakinnarīnaṁ (syā0), kinnarīkinnarānaṁ (ka0)}, sabbitthiyo na ramanti agāre.

taṁ tādisaṁ maccaṁ cajitvā bhariyā, aññaṁ disvā purisaṁ pīṭhasappiṁ..

163.

bakassa ca bāvarikassa {pāvārikassa (sī0)} rañño, accantakāmānugatassa bhariyā.

avācarī {accācari (syā0), anācari (ka0)} paṭṭhavasānugassa {baddhavasānugassa (sī0 syā0), pattavasānugatassa (ka0)}, kaṁ vāpi itthī nāticare tadaññaṁ..

164.

piṅgiyānī sabbalokissarassa, rañño piyā brahmadattassa bhariyā.

avācarī paṭṭhavasānugassa, taṁ vāpi sā nājjhagā kāmakāminīti..

kaṇḍarījātakaṁ {kinnarījātakaṁ (ka0 sī0 ka0), kuṇḍalikajātakaṁ (syā0)} paṭhamaṁ.

342. vānarajātakaṁ (4-5-2)

165.

asakkhiṁ vata attānaṁ, uddhātuṁ udakā thalaṁ.

na dānāhaṁ puna tuyhaṁ, vasaṁ gacchāmi vārija..

166.

alametehi ambehi, jambūhi panasehi ca.

yāni pāraṁ samuddassa, varaṁ mayhaṁ udumbaro..

167.

yo ca uppatitaṁ atthaṁ, na khippamanubujjhati.

amittavasamanveti, pacchā ca anutappati..

168.

yo ca uppatitaṁ atthaṁ, khippameva nibodhati.

muccate sattusambādhā, na ca pacchānutappatīti..

vānarajātakaṁ dutiyaṁ.

343. kuntinījātakaṁ (4-5-3)

169.

avasimha tavāgāre, niccaṁ sakkatapūjitā.

tvameva dānimakari, handa rāja vajāmahaṁ..

170.

yo ve kate paṭikate, kibbise paṭikibbise.

evaṁ taṁ sammatī veraṁ, vasa kuntini māgamā..

171.

na katassa ca kattā ca, metti {mettī (pī0), mittī (ka0)} sandhīyate puna.

hadayaṁ nānujānāti, gacchaññeva rathesabha..

172.

katassa ceva kattā ca, metti sandhīyate puna.

dhīrānaṁ no ca bālānaṁ, vasa kuntini māgamāti..

kuntinījātakaṁ tatiyaṁ.

344. ambajātakaṁ (4-5-4)

173.

yo nīliyaṁ maṇḍayati, saṇḍāsena vihaññati.

tassa sā vasamanvetu, yā te ambe avāhari..

174.

vīsaṁ vā pañcavīsaṁ {paṇṇuvīsaṁ (ka0 sī0 pī0)} vā, ūnatiṁsaṁ va jātiyā.

tādisā pati mā laddhā {patiṁ mā laddhā (pī0), pati mā'lattha (?)}, yā te ambe avāhari..

175.

dīghaṁ gacchatu addhānaṁ, ekikā abhisārikā.

saṅkete pati mā adda {mā addasa (sī0 pī0)}, yā te ambe avāhari..

176.

alaṅkatā suvasanā, mālinī candanussadā.

ekikā sayane setu, yā te ambe avāharīti..

ambajātakaṁ {ambacorajātakaṁ (ka0 sī0 pī0)} catutthaṁ.

345. gajakumbhajātakaṁ (4-5-5)

177.

vanaṁ yadaggi dahati, pāvako kaṇhavattanī.

kathaṁ karosi pacalaka, evaṁ dandhaparakkamo..

178.

bahūni rukkhachiddāni, pathabyā vivarāni ca.

tāni ce nābhisambhoma, hoti no kālapariyāyo..

179.

yo dandhakāle tarati, taraṇīye ca dandhati.

sukkhapaṇṇaṁva akkamma, atthaṁ bhañjati attano..

180.

yo dandhakāle dandheti, taraṇīye ca tārayi.

sasīva rattiṁ vibhajaṁ, tassattho paripūratīti..

gajakumbhajātakaṁ pañcamaṁ.

346. kesavajātakaṁ (4-5-6)

181.

manussindaṁ jahitvāna, sabbakāmasamiddhinaṁ.

kathaṁ nu bhagavā kesī, kappassa ramati assame {ramatassame (ka0)}..

182.

sādūnī {sādhūni (ka0 sī0 syā0 ka0)} ramaṇīyāni, santi vakkhā manoramā.

subhāsitāni kappassa, nārada ramayanti maṁ..

183.

sālīnaṁ odanaṁ bhuñje, suciṁ maṁsūpasecanaṁ.

kathaṁ sāmākanīvāraṁ, aloṇaṁ chādayanti taṁ..

184.

sāduṁ vā {asāduṁ (pī0)} yadi vāsāduṁ, appaṁ vā yadi vā bahuṁ.

vissattho yattha bhuñjeyya, vissāsaparamā rasāti..

kesavajātakaṁ {kesījātakaṁ (ka0)} chaṭṭhaṁ.

347. ayakūṭajātakaṁ (4-5-7)

185.

sabbāyasaṁ kūṭamatippamāṇaṁ, paggayha yo {so (pī0)} tiṭṭhasi antalikkhe.

rakkhāya me {maṁ (sī0)} tvaṁ vihito nusajja, udāhu me cetayase {vāyamase (sī0 syā0)} vadhāya..

186.

dūto ahaṁ rājidha rakkhasānaṁ, vadhāya tuyhaṁ pahitohamasmi.

indo ca taṁ rakkhati devarājā, tenuttamaṅgaṁ na te {na hi (ka0 sī0 pī0), te na (ka0)} phālayāmi..

187.

sace ca maṁ rakkhati devarājā, devānamindo maghavā sujampati.

kāmaṁ pisācā vinadantu sabbe, na santase rakkhasiyā pajāya..

188.

kāmaṁ kandantu {kantantu (ka0), kaṇḍantu (syā0)} kumbhaṇḍā, sabbe paṁsupisācakā.

nālaṁ pisācā yuddhāya, mahatī sā vibhiṁsikāti {vibhesikāti (syā0), vihesikāti (pī0)}..

ayakūṭajātakaṁ sattamaṁ.

348. araññajātakaṁ (4-5-8)

189.

araññā gāmamāgamma, kiṁsīlaṁ kiṁvataṁ ahaṁ.

purisaṁ tāta seveyyaṁ, taṁ me akkhāhi pucchito..

190.

yo taṁ vissāsaye tāta, vissāsañca khameyya te.

sussūsī ca titikkhī ca, taṁ bhajehi ito {taṁ bhajeyyāsito (ka0)} gato..

191.

yassa kāyena vācāya, manasā natthi dukkaṭaṁ.

urasīva patiṭṭhāya, taṁ bhajehi ito gato..

192.

haliddirāgaṁ kapicittaṁ, purisaṁ rāgavirāginaṁ.

tādisaṁ tāta mā sevi, nimmanussampi ce siyāti..

araññajātakaṁ aṭṭhamaṁ.

349. sandhibhedajātakaṁ (4-5-9)

193.

neva itthīsu sāmaññaṁ, nāpi bhakkhesu sārathi.

athassa sandhibhedassa, passa yāva sucintitaṁ..

194.

asi tikkhova maṁsamhi, pesuññaṁ parivattati.

yatthūsabhañca sīhañca, bhakkhayanti migādhamā..

195.

imaṁ so sayanaṁ seti, yamimaṁ {yayimaṁ (sī0 pī0), yimaṁ (ka0)} passasi sārathi.

yo vācaṁ sandhibhedassa, pisuṇassa nibodhati..

196.

te janā sukhamedhanti, narā saggagatāriva.

ye vācaṁ sandhibhedassa, nāvabodhanti sārathīti..

sandhibhedajātakaṁ navamaṁ.

350. devatāpañhajātakaṁ (4-5-10)

197.

hanti hatthehi pādehi, mukhañca parisumbhati.

sa ve rāja piyo hoti, kaṁ tena tvābhipassasi {mabhipassasi (sī0)}..

198.

akkosati yathākāmaṁ, āgamañcassa icchati.

sa ve rāja piyo hoti, kaṁ tena tvābhipassasi..

199.

abbhakkhāti abhūtena, alikenābhisāraye.

sa ve rāja piyo hoti, kaṁ tena tvābhipassasi..

200.

haraṁ annañca pānañca, vatthasenāsanāni ca.

aññadatthuharā santā, te ve rāja piyā honti.

kaṁ tena tvābhipassasīti..

devatāpañhajātakaṁ dasamaṁ.

cūḷakuṇālavaggo pañcamo.

tassuddānaṁ --

narānaṁ asakkhivasimhavaro, nīliyamaggivarañca puna.

puna rasāyasakūṭavaro, tathārañña sārathi hanti dasāti..

atha vagguddānaṁ --

kāliṅgaṁ {vivaraṁ (bahūsu)} pucimandañca, kuṭidūsaka kokilā {kuṭidūsaṁ bahubhāṇakaṁ (bahūsu)}.

cūḷakuṇālavaggo so, pañcamo suppakāsitoti..

catukkanipātaṁ niṭṭhitaṁ.

5. pañcakanipāto

1. maṇikuṇḍalavaggo

351. maṇikuṇḍalajātakaṁ (5-1-1)

1.

jīno rathassaṁ maṇikuṇḍale ca, putte ca dāre ca tatheva jīno.

sabbesu bhogesu asesakesu {asesitesu (sī0 pī0), asesikesu (ka0)}, kasmā na santappasi sokakāle..

2.

pubbeva maccaṁ vijahanti bhogā, macco vā te {ca ne (pī0), dhane (ka0)} pubbataraṁ jahāti.

asassatā bhogino kāmakāmi, tasmā na socāmahaṁ sokakāle..

3.

udeti āpūrati veti {pūreti khīyati (syā0)} cando, atthaṁ tapetvāna {andhaṁ tapetvāna (ka0), atthaṅgametvāna (syā0), ettha “tapetvāna atthaṁ paletī” ti sambandho} paleti sūriyo.

viditā {vijitā (syā0)} mayā sattuka lokadhammā, tasmā na socāmahaṁ sokakāle..

4.

alaso gihī kāmabhogī na sādhu, asaññato pabbajito na sādhu.

rājā na sādhu anisammakārī, yo paṇḍito kodhano taṁ na sādhu..

5.

nisamma khattiyo kayirā, nānisamma disampati.

nisammakārino rāja {rañño (sī0 syā0)}, yaso kitti ca vaḍḍhatīti..

maṇikuṇḍalajātakaṁ paṭhamaṁ.

352. sujātajātakaṁ (5-1-2)

6.

kiṁ nu santaramānova, lāyitvā haritaṁ tiṇaṁ.

khāda khādāti lapasi, gatasattaṁ jaraggavaṁ..

7.

na hi annena pānena, mato goṇo samuṭṭhahe.

tvañca tucchaṁ vilapasi, yathā taṁ dummatī tathā..

8.

tatheva tiṭṭhati sīsaṁ, hatthapādā ca vāladhi.

sotā tatheva tiṭṭhanti {so tāta tatheva tiṭṭhati (ka0)}, maññe goṇo samuṭṭhahe..

9.

nevayyakassa sīsañca {sīsaṁ vā (sī0 syā0 pī0)}, hatthapādā ca dissare.

rudaṁ mattikathūpasmiṁ, nanu tvaññeva dummati..

10.

ādittaṁ vata maṁ santaṁ, ghatasittaṁva pāvakaṁ.

vārinā viya osiñcaṁ {osiñci (ka0)}, sabbaṁ nibbāpaye daraṁ..

11.

abbahī {abbūḷhaṁ (sī0 syā0), abbhūḷhaṁ (ka0)} vata me sallaṁ, yamāsi hadayassitaṁ {sokaṁ hadayanissitaṁ (sī0 syā0)}.

yo me sokaparetassa, pitu sokaṁ apānudi..

12.

sohaṁ abbūḷhasallosmi, vītasoko anāvilo.

na socāmi na rodāmi, tava sutvāna māṇava..

13.

evaṁ karonti sappaññā, ye honti anukampakā.

vinivattenti sokamhā, sujāto pitaraṁ yathāti..

sujātajātakaṁ dutiyaṁ.

353. venasākhajātakaṁ (5-1-3)

14.

nayidaṁ niccaṁ bhavitabbaṁ brahmadatta, khemaṁ subhikkhaṁ sukhatā ca kāye.

atthaccaye mā ahu sampamūḷho, bhinnaplavo sāgarasseva majjhe..

15.

yāni karoti puriso, tāni attani passati.

kalyāṇakārī kalyāṇaṁ, pāpakārī ca pāpakaṁ.

yādisaṁ vapate bījaṁ, tādisaṁ harate phalaṁ..

16.

idaṁ tadācariyavaco, pārāsariyo yadabravi.

mā su {mā ssu (sī0 syā0 pī0)} tvaṁ akari pāpaṁ, yaṁ tvaṁ pacchā kataṁ tape..

17.

ayameva so piṅgiya {so piṅgiyo (syā0), sopi bhiyyo (ka0)} venasākho, {dhonasākho (ka0 sī0 pī0)} yamhi ghātayiṁ khattiyānaṁ sahassaṁ.

alaṅkate candanasārānulitte, tameva dukkhaṁ paccāgataṁ mamaṁ..

18.

sāmā ca {sāmāpi (sī0 syā0)} kho candanalittagattā {gattī (ka0 sī0 syā0 pī0)}, laṭṭhīva sobhañjanakassa uggatā.

adisvā {adisvāva (sī0)} kālaṁ karissāmi ubbariṁ, taṁ me ito dukkhataraṁ bhavissatīti..

venasākhajātakaṁ {dhonasākhajātakaṁ (ka0 sī0 pī0)} tatiyaṁ.

354. uragajātakaṁ (5-1-4)

19.

uragova tacaṁ jiṇṇaṁ, hitvā gacchati saṁ tanuṁ.

evaṁ sarīre nibbhoge, pete kālaṅkate sati..

20.

ḍayhamāno na jānāti, ñātīnaṁ paridevitaṁ.

tasmā etaṁ na socāmi, gato so tassa yā gati..

21.

anavhito tato āgā, ananuññāto {nānuññāto (ka0)} ito gato.

yathāgato tathā gato, tattha kā paridevanā..

22.

ḍayhamāno na jānāti, ñātīnaṁ paridevitaṁ.

tasmā etaṁ na socāmi, gato so tassa yā gati..

23.

sace rode kisā {kisī (pī0)} assaṁ, tassā me kiṁ phalaṁ siyā.

ñātimittasuhajjānaṁ, bhiyyo no aratī siyā..

24.

ḍayhamāno na jānāti, ñātīnaṁ paridevitaṁ.

tasmā etaṁ na socāmi, gato so tassa yā gati..

25.

yathāpi dārako candaṁ, gacchantamanurodati.

evaṁ sampadamevetaṁ, yo petamanusocati..

26.

ḍayhamāno na jānāti, ñātīnaṁ paridevitaṁ.

tasmā etaṁ na socāmi, gato so tassa yā gati..

27.

yathāpi udakakumbho, bhinno appaṭisandhiyo.

evaṁ sampadamevetaṁ, yo petamanusocati..

28.

ḍayhamāno na jānāti, ñātīnaṁ paridevitaṁ.

tasmā etaṁ na socāmi, gato so tassa yā gatīti..

uragajātakaṁ catutthaṁ.

355. ghaṭajātakaṁ (5-1-5)

29.

aññe socanti rodanti, aññe assumukhā janā.

pasannamukhavaṇṇosi, kasmā ghaṭa {ghata (sī0 pī0)} na socasi..

30.

nābbhatītaharo soko, nānāgatasukhāvaho.

tasmā dhaṅka {vaṁka (pī0)} na socāmi, natthi soke dutīyatā {soko dutīyakā (ka0)}..

31.

socaṁ paṇḍu kiso hoti, bhattañcassa na ruccati.

amittā sumanā honti, sallaviddhassa ruppato..

32.

gāme vā yadi vāraññe, ninne vā yadi vā thale.

ṭhitaṁ maṁ nāgamissati, evaṁ diṭṭhapado ahaṁ..

33.

yassattā nālamekova, sabbakāmarasāharo.

sabbāpi pathavī tassa, na sukhaṁ āvahissatīti..

ghaṭajātakaṁ pañcamaṁ.

356. koraṇḍiyajātakaṁ (5-1-6)

34.

eko araññe girikandarāyaṁ, paggayha paggayha silaṁ pavecchasi {pavejjhasi (syā0 sī0 aṭṭha0)}.

punappunaṁ santaramānarūpo, koraṇḍiya {kāraṇḍiya (sī0 syā0 pī0)} ko nu tava yidhattho..

35.

ahañhimaṁ sāgara sevitantaṁ, samaṁ karissāmi yathāpi pāṇi.

vikiriya sānūni ca pabbatāni ca, tasmā silaṁ dariyā pakkhipāmi..

36.

nayimaṁ mahiṁ arahati pāṇikappaṁ, samaṁ manusso karaṇāya meko.

maññāmimaññeva dariṁ jigīsaṁ {jigiṁsaṁ (sī0 syā0 pī0)}, koraṇḍiya hāhasi {hāyasi (syā0 ka0)} jīvalokaṁ..

37.

sace ahaṁ {ayaṁ (sī0 syā0 pī0)} bhūtadharaṁ na sakkā {sakko (syā0 ka0)}, samaṁ manusso karaṇāya meko.

evameva tvaṁ brahme ime manusse, nānādiṭṭhike nānayissasi te {ne (ka0)}..

38.

saṅkhittarūpena bhavaṁ mamatthaṁ, akkhāsi koraṇḍiya evametaṁ.

yathā na sakkā pathavī samāyaṁ, kattuṁ manussena tathā manussāti..

koraṇḍiyajātakaṁ chaṭṭhaṁ.

357. laṭukikajātakaṁ (5-1-7)

39.

vandāmi taṁ kuñjara saṭṭhihāyanaṁ, āraññakaṁ yūthapatiṁ yasassiṁ.

pakkhehi taṁ pañjalikaṁ karomi, mā me vadhī puttake dubbalāya..

40.

vandāmi taṁ kuñjara ekacāriṁ, āraññakaṁ pabbatasānugocaraṁ.

pakkhehi taṁ pañjalikaṁ karomi, mā me vadhī puttake dubbalāya.

41.

vamissāmi te laṭukike puttakāni, kiṁ me tuvaṁ kāhasi dubbalāsi.

sataṁ sahassānipi tādisīnaṁ, vāmena pādena papothayeyyaṁ..

42.

na heva sabbattha balena kiccaṁ, balañhi bālassa vadhāya hoti.

karissāmi te nāgarājā anatthaṁ, yo me vadhī puttake dubbalāya..

43.

kākañca passa laṭukikaṁ, maṇḍūkaṁ nīlamakkhikaṁ.

ete nāgaṁ aghātesuṁ, passa verassa verinaṁ.

tasmā hi veraṁ na kayirātha, appiyenapi kenacīti..

laṭukikajātakaṁ sattamaṁ.

358. cūḷadhammapālajātakaṁ (5-1-8)

44.

ahameva dūsiyā bhūnahatā, rañño mahāpatāpassa.

etaṁ muñcatu dhammapālaṁ, hatthe me deva chedehi..

45.

ahameva dūsiyā bhūnahatā, rañño mahāpatāpassa.

etaṁ muñcatu dhammapālaṁ, pāde me deva chedehi..

46.

ahameva dūsiyā bhūnahatā, rañño mahāpatāpassa.

etaṁ muñcatu dhammapālaṁ, sīsaṁ me deva chedehi..

47.

na hi {naha (sī0 syā0 pī0) ettha ha-kāro khede} nūnimassa rañño, mittāmaccā ca vijjare suhadā.

ye na vadanti rājānaṁ, mā ghātayi orasaṁ puttaṁ..

48.

na hi {naha (sī0 syā0 pī0) ettha ha-kāro khede} nūnimassa rañño, ñātī mittā ca vijjare suhadā.

ye na vadanti rājānaṁ, mā ghātayi atrajaṁ puttaṁ..

49.

candanasārānulittā, bāhā chijjanti dhammapālassa.

dāyādassa pathabyā, pāṇā me deva rujjhantīti..

cūḷadhammapālajātakaṁ aṭṭhamaṁ.

359. suvaṇṇamigajātakaṁ (5-1-9)

50.

vikkama re haripāda {mahāmiga (sī0 syā0 pī0)}, vikkama re mahāmiga {harīpada (sī0 syā0 pī0)}.

chinda vārattikaṁ pāsaṁ, nāhaṁ ekā vane rame..

51.

vikkamāmi na pāremi, bhūmiṁ sumbhāmi vegasā.

daḷho vārattiko pāso, pādaṁ me parikantati..

52.

attharassu palāsāni, asiṁ nibbāha luddaka.

paṭhamaṁ maṁ vadhitvāna, hana pacchā mahāmigaṁ..

53.

na me sutaṁ vā diṭṭhaṁ vā, bhāsantiṁ mānusiṁ migiṁ {na me sutā vā diṭṭhā vā, bhāsantī mānusiṁ migī (ṭīkā)}.

tvañca bhadde sukhī hohi, eso cāpi mahāmigo..

54.

evaṁ luddaka nandassu, saha sabbehi ñātibhi.

yathāhamajja nandāmi, muttaṁ disvā mahāmiganti..

suvaṇṇamigajātakaṁ navamaṁ.

360. suyonandījātakaṁ (5-1-10)

55.

vāti gandho timirānaṁ, kusamuddo ca {va (syā0 pī0)} ghosavā.

dūre ito suyonandī {ito hi susandī (sī0 syā0), itopi sussondī (pī0)}, tambakāmā tudanti maṁ..

56.

kathaṁ samuddamatari, kathaṁ addakkhi sedumaṁ {serumaṁ (sī0 syā0 pī0)}.

kathaṁ tassā ca tuyhañca, ahu sagga {agga (sī0 syā0)} samāgamo..

57.

kurukacchā {bharukacchā (sī0 syā0 pī0)} payātānaṁ, vāṇijānaṁ dhanesinaṁ.

makarehi abhidā {makarehibbhidā (sī0), makarehi'bhidā (syā0), makarehi bhinnā (pī0)} nāvā, phalakenāhamaplaviṁ..

58.

sā maṁ saṇhena mudunā, niccaṁ candanagandhinī.

aṅgena {aṅkena (pī0 ka0)} uddharī bhaddā, mātā puttaṁva orasaṁ..

59.

sā maṁ annena pānena, vatthena sayanena ca.

attanāpi ca mandakkhī, evaṁ tamba vijānāhīti..

suyonandījātakaṁ dasamaṁ.

maṇikuṇḍalavaggo paṭhamo.

tassuddānaṁ --

atha jinavaro haritaṁ tiṇako, atha bhinnaplavo uragova ghaṭo.

dariyā puna kuñjara bhūnahatā, migamuttamasaggavarena dasāti..

2. vaṇṇārohavaggo

361. vaṇṇārohajātakaṁ (5-2-1)

60.

vaṇṇārohena jātiyā, balanikkamanena ca.

subāhu na mayā seyyo, sudāṭha iti bhāsasi..

61.

vaṇṇārohena jātiyā, balanikkamanena ca.

sudāṭho na mayā seyyo, subāhu iti bhāsasi..

62.

evaṁ ce maṁ viharantaṁ, subāhu samma dubbhasi.

na dānāhaṁ tayā saddhiṁ, saṁvāsamabhirocaye..

63.

yo paresaṁ vacanāni, saddaheyya {saddahetha (sī0 syā0 pī0)} yathātathaṁ.

khippaṁ bhijjetha mittasmiṁ, verañca pasave bahuṁ..

64.

na so mitto yo sadā appamatto, bhedāsaṅkī randhamevānupassī.

yasmiñca setī urasīva putto, sa ve mitto yo abhejjo parehīti..

vaṇṇārohajātakaṁ paṭhamaṁ.

362. sīlavīmaṁsajātakaṁ (5-2-2)

65.

sīlaṁ seyyo sutaṁ seyyo, iti me saṁsayo ahu.

sīlameva sutā seyyo, iti me natthi saṁsayo..

66.

moghā jāti ca vaṇṇo ca, sīlameva kiruttamaṁ.

sīlena anupetassa, sutenattho na vijjati..

67.

khattiyo ca adhammaṭṭho, vesso cādhammanissito.

te pariccajjubho loke, upapajjanti duggatiṁ..

68.

khattiyā brāhmaṇā vessā, suddā caṇḍālapukkusā.

idha dhammaṁ caritvāna, bhavanti tidive samā..

69.

na vedā samparāyāya, na jāti nāpi {nopi (pī0)} bandhavā.

sakañca sīlaṁ saṁsuddhaṁ, samparāyāya sukhāya cāti {sukhāvahanti (sī0 syā0)}..

sīlavīmaṁsajātakaṁ dutiyaṁ.

363. hirijātakaṁ (5-2-3)

70.

hiriṁ tarantaṁ vijigucchamānaṁ, tavāhamasmī iti bhāsamānaṁ.

seyyāni kammāni anādiyantaṁ, neso mamanti iti naṁ vijaññā..

71.

yañhi kayirā tañhi vade, yaṁ na kayirā na taṁ vade.

akarontaṁ bhāsamānaṁ, parijānanti paṇḍitā..

72.

na so mitto yo sadā appamatto, bhedāsaṅkī randhamevānupassī.

yasmiñca setī urasīva putto, sa ve mitto yo abhejjo parehi..

73.

pāmojjakaraṇaṁ ṭhānaṁ, pasaṁsāvahanaṁ sukhaṁ.

phalānisaṁso bhāveti, vahanto porisaṁ dhuraṁ..

74.

pavivekarasaṁ pitvā, rasaṁ upasamassa ca.

niddaro hoti nippāpo, dhammappītirasaṁ pivanti..

hirijātakaṁ tatiyaṁ.

364. khajjopanakajātakaṁ (5-2-4)

75.

ko nu santamhi pajjote, aggipariyesanaṁ caraṁ.

addakkhi ratti {rattiṁ (syā0)} khajjotaṁ, jātavedaṁ amaññatha..

76.

svassa gomayacuṇṇāni, abhimatthaṁ tiṇāni ca.

viparītāya saññāya, nāsakkhi pajjaletave..

77.

evampi anupāyena, atthaṁ na labhate migo {mūgo (syā0)}.

visāṇato gavaṁ dohaṁ, yattha khīraṁ na vindati..

78.

vividhehi upāyehi, atthaṁ papponti māṇavā.

niggahena amittānaṁ, mittānaṁ paggahena ca..

79.

senāmokkhapalābhena {senī mokkhūpalābhena (syā0)}, vallabhānaṁ nayena ca.

jagatiṁ jagatipālā, āvasanti vasundharanti..

khajjopanakajātakaṁ catutthaṁ.

365. ahituṇḍikajātakaṁ (5-2-5)

80.

dhuttomhi samma sumukha, jūte akkhaparājito.

harehi {sevehi (pī0)} ambapakkāni, vīriyaṁ te bhakkhayāmase..

81.

alikaṁ vata maṁ samma, abhūtena pasaṁsasi.

ko te suto vā diṭṭho vā, sumukho nāma makkaṭo..

82.

ajjāpi me taṁ manasi {te maṁ sarasi (ka0)}, yaṁ maṁ tvaṁ ahituṇḍika.

dhaññāpaṇaṁ pavisitvā, matto {mutto (ka0)} chātaṁ hanāsi maṁ..

83.

tāhaṁ saraṁ dukkhaseyyaṁ, api rajjampi kāraye.

nevāhaṁ yācito dajjaṁ, tathā hi bhayatajjito..

84.

yañca jaññā kule jātaṁ, gabbhe tittaṁ amacchariṁ.

tena sakhiñca mittañca, dhīro sandhātumarahatīti..

ahituṇḍikajātakaṁ pañcamaṁ.

366. gumbiyajātakaṁ (5-2-6)

85.

madhuvaṇṇaṁ madhurasaṁ, madhugandhaṁ visaṁ ahu.

gumbiyo ghāsamesāno, araññe odahī visaṁ..

86.

madhu iti maññamānā {madhūti maññamānāya (ka0)}, ye taṁ visamakhādisuṁ {visamasāyisuṁ (sī0 syā0)}.

tesaṁ taṁ kaṭukaṁ āsi, maraṇaṁ tenupāgamuṁ..

87.

ye ca kho paṭisaṅkhāya, visaṁ taṁ parivajjayuṁ.

te āturesu sukhitā, ḍayhamānesu nibbutā..

88.

evameva manussesu, visaṁ kāmā samohitā.

āmisaṁ bandhanañcetaṁ, maccuveso {paccuvaso (sī0 syā0)} guhāsayo..

89.

evameva ime kāme, āturā paricārike {paricārake (ka0)}.

ye sadā parivajjenti, saṅgaṁ loke upaccagunti..

gumbiyajātakaṁ chaṭṭhaṁ.

367. sāḷiyajātakaṁ (5-2-7)

90.

yvāyaṁ sāḷiya {sāliya (sī0 syā0 pī0), sāḷika (?)} chāpoti, kaṇhasappaṁ agāhayi.

tena sappenayaṁ daṭṭho, hato pāpānusāsako..

91.

ahantāra {ahananta (pī0), aharanta (?)} mahantāraṁ, yo naro hantumicchati.

evaṁ so nihato seti, yathāyaṁ puriso hato..

92.

ahantāra {ahananta (sī0 syā0 pī0), aharanta (?)} maghātentaṁ, yo naro hantumicchati.

evaṁ so nihato seti, yathāyaṁ puriso hato..

93.

yathā paṁsumuṭṭhiṁ puriso, paṭivātaṁ paṭikkhipe.

tameva so rajo hanti, tathāyaṁ puriso hato..

94.

yo appaduṭṭhassa narassa dussati, suddhassa posassa anaṅgaṇassa.

tameva bālaṁ pacceti pāpaṁ, sukhumo rajo paṭivātaṁva khittoti..

sāḷiyajātakaṁ sattamaṁ.

368. tacasārajātakaṁ (5-2-8)

95.

amittahatthatthagatā {hatthattagatā (katthaci, sī0 niyya)}, tacasārasamappitā.

pasannamukhavaṇṇāttha, kasmā tumhe na socatha..

96.

na socanāya paridevanāya, atthova labbho {attho ca labbhā (sī0 syā0), atthodha labbhā (a0 ni0 5.48)} api appakopi.

socantamenaṁ dukhitaṁ viditvā, paccatthikā attamanā bhavanti..

97.

yato ca kho paṇḍito āpadāsu, na vedhatī atthavinicchayaññū.

paccatthikāssa {paccatthikā te (ka0)} dukhitā bhavanti, disvā mukhaṁ avikāraṁ purāṇaṁ..

98.

jappena mantena subhāsitena, anuppadānena paveṇiyā vā.

yathā yathā yattha labhetha atthaṁ, tathā tathā tattha parakkameyya..

99.

yato ca jāneyya alabbhaneyyo, mayā va {mayā vā (syā0 ka0)} aññena vā esa attho.

asocamāno adhivāsayeyya, kammaṁ daḷhaṁ kinti karomi dānīti..

tacasārajātakaṁ aṭṭhamaṁ.

369. mittavindakajātakaṁ (5-2-9)

100.

kyāhaṁ devānamakaraṁ, kiṁ pāpaṁ pakataṁ mayā.

yaṁ me sirasmiṁ ohacca {uhacca (ka0), uhacca (pī0)}, cakkaṁ bhamati matthake..

101.

atikkamma ramaṇakaṁ, sadāmattañca dūbhakaṁ.

brahmattarañca pāsādaṁ, kenatthena idhāgato..

102.

ito bahutarā bhogā, atra maññe bhavissare.

iti etāya saññāya, passa maṁ byasanaṁ gataṁ..

103.

catubbhi aṭṭhajjhagamā, aṭṭhāhipi ca {aṭṭhāhi cāpi (sī0 syā0), aṭṭhābhi cāpi (ka0)} soḷasa.

soḷasāhi ca bāttiṁsa, atricchaṁ cakkamāsado.

icchāhatassa posassa, cakkaṁ bhamati matthake..

104.

uparivisālā duppūrā, icchā visaṭagāminī {upari visālaṁ duppūraṁ, icchāvisadagāminī (sī0)}.

ye ca taṁ anugijjhanti, te honti cakkadhārinoti..

mittavindakajātakaṁ navamaṁ.

370. palāsajātakaṁ (5-2-10)

105.

haṁso palāsamavaca, nigrodho samma jāyati.

aṅkasmiṁ {aṅgasmiṁ (ka0)} te nisinnova, so te mammāni checchati {chijjati (ka0)}..

106.

vaḍḍhatāmeva {vaddhitameva (ka0)} nigrodho, patiṭṭhassa bhavāmahaṁ.

yathā pitā ca mātā ca {pitā vā mātā vā (pī0), mātā vā pitā vā (ka0)}, evaṁ me so bhavissati..

107.

yaṁ tvaṁ aṅkasmiṁ vaḍḍhesi, khīrarukkhaṁ bhayānakaṁ.

āmanta kho taṁ gacchāma, vuḍḍhi massa na ruccati..

108.

idāni kho maṁ bhāyeti, mahānerunidassanaṁ.

haṁsassa anabhiññāya, mahā me bhayamāgataṁ..

109.

na tassa vuḍḍhi kusalappasatthā, yo vaḍḍhamāno ghasate patiṭṭhaṁ.

tassūparodhaṁ parisaṅkamāno, patārayī mūlavadhāya dhīroti..

palāsajātakaṁ dasamaṁ.

vaṇṇārohavaggo dutiyo {imassuddānaṁ tatiyavaggapariyosāne bhavissati}.

3. aḍḍhavaggo

371. dīghītikosalajātakaṁ (5-3-1)

110.

evaṁbhūtassa te rāja, āgatassa vase {vaso (pī0 ka0)} mama.

atthi nu koci pariyāyo, yo taṁ dukkhā pamocaye..

111.

evaṁbhūtassa me tāta, āgatassa vase tava.

natthi no koci pariyāyo, yo maṁ dukkhā pamocaye..

112.

nāññaṁ sucaritaṁ rāja, nāññaṁ rāja subhāsitaṁ.

tāyate maraṇakāle, evamevitaraṁ dhanaṁ..

113.

akkocchi maṁ avadhi maṁ, ajini maṁ ahāsi me.

ye ca taṁ upanayhanti, veraṁ tesaṁ na sammati..

114.

akkocchi maṁ avadhi maṁ, ajini maṁ ahāsi me.

ye ca taṁ nupanayhanti, veraṁ tesūpasammati..

115.

na hi verena verāni, sammantīdha kudācanaṁ.

averena ca sammanti, esa dhammo sanantanoti..

dīghītikosalajātakaṁ paṭhamaṁ.

372. migapotakajātakaṁ (5-3-2)

116.

agārā paccupetassa, anagārassa te sato.

samaṇassa na taṁ sādhu, yaṁ petamanusocasi..

117.

saṁvāsena have sakka, manussassa migassa vā.

hadaye jāyate pemaṁ, na taṁ sakkā asocituṁ..

118.

mataṁ marissaṁ rodanti, ye rudanti lapanti ca.

tasmā tvaṁ isi mā rodi, roditaṁ moghamāhu santo..

119.

roditena have brahme, mato peto samuṭṭhahe.

sabbe saṅgamma rodāma, aññamaññassa ñātake..

120.

ādittaṁ vata maṁ santaṁ, ghatasittaṁva pāvakaṁ.

vārinā viya osiñcaṁ, sabbaṁ nibbāpaye daraṁ..

121.

abbahi vata me sallaṁ, yamāsi hadayassitaṁ.

yo me sokaparetassa, puttasokaṁ apānudi..

122.

sohaṁ abbūḷhasallosmi, vītasoko anāvilo.

na socāmi na rodāmi, tava sutvāna vāsavāti..

migapotakajātakaṁ dutiyaṁ.

373. mūsikajātakaṁ (5-3-3)

123.

kuhiṁ gatā kattha gatā, iti lālappatī jano.

ahameveko jānāmi, udapāne mūsikā hatā..

124.

yañcetaṁ {yathetaṁ (pī0), yavetaṁ (ka0), yametaṁ (katthaci)} iti cīti ca, gadrabhova nivattasi.

udapāne mūsikaṁ hantvā, yavaṁ bhakkhetumicchasi..

125.

daharo cāsi dummedha, paṭhamuppattiko {paṭhamuppattito (sī0 pī0)} susu.

dīghañcetaṁ {dīghametaṁ (pī0)} samāsajja {samāpajja (syā0 ka0)}, na te dassāmi jīvitaṁ..

126.

nāntalikkhabhavanena, nāṅgaputtapinena {nāṅgaputtasirena (sī0 syā0 pī0)} vā.

puttena hi patthayito, silokehi pamocito..

127.

sabbaṁ sutamadhīyetha, hīnamukkaṭṭhamajjhimaṁ.

sabbassa atthaṁ jāneyya, na ca sabbaṁ payojaye.

hoti tādisako kālo, yattha atthāvahaṁ sutanti..

mūsikajātakaṁ tatiyaṁ.

374. cūḷadhanuggahajātakaṁ (5-3-4)

128.

sabbaṁ bhaṇḍaṁ samādāya, pāraṁ tiṇṇosi brāhmaṇa.

paccāgaccha lahuṁ khippaṁ, mampi tārehi dānito {dānibho (syā0)}..

129.

asanthutaṁ maṁ cirasanthutena, nimīni bhotī addhuvaṁ dhuvena.

mayāpi bhotī nimineyya aññaṁ, ito ahaṁ dūrataraṁ gamissaṁ..

130.

kāyaṁ eḷagalāgumbe {eḷagaṇagumbe (ka0)}, karoti ahuhāsiyaṁ.

nayīdha naccagītaṁ vā {nayidha naccaṁ vā gītaṁ vā (sī0 syā0 pī0)}, tāḷaṁ vā susamāhitaṁ.

anamhikāle {anamhakāle (pī0)} susoṇi {sussoṇi (sī0 syā0 pī0)}, kiṁ nu jagghasi sobhane {sobhaṇe (pī0 ka0)}..

131.

siṅgāla bāla dummedha, appapaññosi jambuka.

jīno macchañca pesiñca, kapaṇo viya jhāyasi..

132.

sudassaṁ vajjamaññesaṁ, attano pana duddasaṁ.

jīnā patiñca jārañca, maññe tvaññeva {mampi tvaññeva (sī0 syā0), tvampi maññeva (pī0)} jhāyasi..

133.

evametaṁ migarāja, yathā bhāsasi jambuka.

sā nūnāhaṁ ito gantvā, bhattu hessaṁ vasānugā..

134.

yo hare mattikaṁ thālaṁ, kaṁsathālampi so hare.

katañceva {kataṁyeva (sī0 syā0 pī0)} tayā pāpaṁ, punapevaṁ karissasīti..

cūḷadhanuggahajātakaṁ catutthaṁ.

375. kapotajātakaṁ (5-3-5)

135.

idāni khomhi sukhito arogo, nikkaṇṭako nippatito kapoto.

kāhāmi dānī hadayassa tuṭṭhiṁ, tathāhimaṁ maṁsasākaṁ baleti..

136.

kāyaṁ balākā sikhino, corī laṅghipitāmahā.

oraṁ balāke āgaccha, caṇḍo me vāyaso sakhā..

137.

alañhi te jagghitāye, mamaṁ disvāna edisaṁ.

vilūnaṁ sūdaputtena, piṭṭhamaṇḍena {piṭṭhamaddena (sī0 syā0 pī0)} makkhitaṁ..

138.

sunhāto suvilittosi, annapānena tappito.

kaṇṭhe ca te veḷuriyo, agamā nu kajaṅgalaṁ..

139.

mā te mitto amitto vā, agamāsi kajaṅgalaṁ.

piñchāni tattha lāyitvā, kaṇṭhe bandhanti vaṭṭanaṁ..

140.

punapāpajjasī samma, sīlañhi tava tādisaṁ.

na hi mānusakā bhogā, subhuñjā honti pakkhināti..

kapotajātakaṁ pañcamaṁ.

aḍḍhavaggo tatiyo.

tassuddānaṁ --

atha vaṇṇa sasīla hiri labhate, sumukhā visa sāḷiyamittavaro.

atha cakka palāsa sarāja sato, yava bāla kapotaka pannarasāti..

atha vagguddānaṁ --

jīnañca vaṇṇaṁ asamaṁvaguppari, sudesitā jātakanti santi vīsati {jātaka pañcavīsati (?)}.

mahesino brahmacarittamutta-mavoca gāthā atthavatī subyañjanāti..

pañcakanipātaṁ niṭṭhitaṁ.

6. chakkanipāto

1. avāriyavaggo

376. avāriyajātakaṁ (6-1-1)

1.

māsu kujjha bhūmipati, māsu kujjha rathesabha.

kuddhaṁ appaṭikujjhanto, rājā raṭṭhassa pūjito..

2.

gāme vā yadi vāraññe, ninne vā yadi vā thale.

sabbattha anusāsāmi, māsu kujjha {māssu kujjhi (sī0 pī0)} rathesabha..

3.

avāriyapitā nāma, ahu gaṅgāya nāviko.

pubbe janaṁ tāretvāna, pacchā yācati vetanaṁ.

tenassa bhaṇḍanaṁ hoti, na ca bhogehi vaḍḍhati..

4.

atiṇṇaṁyeva yācassu, apāraṁ tāta nāvika.

añño hi tiṇṇassa mano, añño hoti pāresino {taresino (sī0 pī0), tiresino (syā0)}..

5.

gāme vā yadi vāraññe, ninne vā yadi vā thale.

sabbattha anusāsāmi, māsu kujjhittha nāvika..

6.

yāyevānusāsaniyā, rājā gāmavaraṁ adā.

tāyevānusāsaniyā, nāviko paharī mukhaṁ..

7.

bhattaṁ bhinnaṁ hatā bhariyā, gabbho ca patito chamā.

migova jātarūpena, na tenatthaṁ abandhi sūti {avaḍḍhitunti (sī0 syā0), avaḍḍhi sūti (?)}..

avāriyajātakaṁ paṭhamaṁ.

377. setaketujātakaṁ (6-1-2)

8.

mā tāta kujjhi na hi sādhu kodho, bahumpi te adiṭṭhamassutañca.

mātā pitā disatā {disā tāta (syā0), disā tā (pī0)} setaketu, ācariyamāhu disataṁ pasatthā..

9.

agārino annadapānavatthadā {annapānavatthadā (syā0 ka0)}, avhāyikā tampi disaṁ vadanti.

esā disā paramā setaketu, yaṁ patvā dukkhī sukhino bhavanti..

10.

kharājinā jaṭilā paṅkadantā, dummakkharūpā {dumukkharūpā (sī0 syā0), dummukkharūpā (pī0 ka0)} yeme jappanti mante.

kacci nu te mānusake payoge, idaṁ vidū parimuttā apāyā..

11.

pāpāni kammāni katvāna rāja, bahussuto ce na {bahussuto neva (sī0 syā0)} careyya dhammaṁ.

sahassavedopi na taṁ paṭicca, dukkhā pamuñce caraṇaṁ apatvā..

12.

sahassavedopi na taṁ paṭicca, dukkhā pamuñce caraṇaṁ apatvā.

maññāmi vedā aphalā bhavanti, sasaṁyamaṁ caraṇameva {caraṇaññeva (sī0 syā0 pī0)} saccaṁ..

13.

na heva vedā aphalā bhavanti, sasaṁyamaṁ caraṇameva saccaṁ.

kittiñhi pappoti adhicca vede, santiṁ puṇeti {santaṁ pune'ti (sī0 pī0)} caraṇena dantoti..

setaketujātakaṁ dutiyaṁ.

378. darīmukhajātakaṁ (6-1-3)

14.

paṅko ca kāmā palipo ca kāmā, bhayañca metaṁ timūlaṁ pavuttaṁ.

rajo ca dhūmo ca mayā pakāsitā, hitvā tuvaṁ pabbaja brahmadatta..

15.

gadhito {gathito (sī0)} ca ratto ca adhimucchito ca, kāmesvahaṁ brāhmaṇa bhiṁsarūpaṁ.

taṁ nussahe jīvikattho pahātuṁ, kāhāmi puññāni anappakāni..

16.

yo atthakāmassa hitānukampino, ovajjamāno na karoti sāsanaṁ.

idameva seyyo iti maññamāno, punappunaṁ gabbhamupeti mando..

17.

so ghorarūpaṁ nirayaṁ upeti, subhāsubhaṁ muttakarīsapūraṁ.

sattā sakāye na jahanti giddhā, ye honti kāmesu avītarāgā..

18.

mīḷhena littā ruhirena makkhitā, semhena littā upanikkhamanti.

yaṁ yañhi kāyena phusanti tāvade, sabbaṁ asātaṁ dukhameva kevalaṁ..

19.

disvā vadāmi na hi aññato savaṁ, pubbenivāsaṁ bahukaṁ sarāmi.

citrāhi gāthāhi subhāsitāhi, darīmukho nijjhāpayi sumedhanti..

darīmukhajātakaṁ tatiyaṁ.

379. nerujātakaṁ (6-1-4)

20.

kākolā kākasaṅghā ca, mayañca patataṁ varā {vara (ka0) mayantipadassa hi visesanaṁ}.

sabbeva sadisā homa, imaṁ āgamma pabbataṁ..

21.

idha sīhā ca byagghā ca, siṅgālā ca migādhamā.

sabbeva sadisā honti, ayaṁ ko nāma pabbato..

22.

imaṁ nerūti {nerunti (sī0 syā0)} jānanti, manussā pabbatuttamaṁ.

idha vaṇṇena sampannā, vasanti sabbapāṇino..

23.

amānanā yattha siyā, santānaṁ vā vimānanā.

hīnasammānanā vāpi, na tattha vasatiṁ vase {vasatī vase (syā0), vasa divase (pī0)}..

24.

yatthālaso ca dakkho ca, sūro bhīru ca pūjiyā.

na tattha santo vasanti, avisesakare nare {nage (sī0 syā0 pī0)}..

25.

nāyaṁ neru vibhajati, hīnaukkaṭṭhamajjhime.

avisesakaro neru, handa neruṁ jahāmaseti..

nerujātakaṁ catutthaṁ.

380. āsaṅkajātakaṁ (6-1-5)

26.

āsāvatī nāma latā, jātā cittalatāvane.

tassā vassasahassena, ekaṁ nibbattate phalaṁ..

27.

taṁ devā payirupāsanti, tāva dūraphalaṁ satiṁ.

āsīseva {āsiṁseva (sī0 syā0 pī0)} tuvaṁ rāja, āsā phalavatī sukhā..

28.

āsīsateva {āsiṁsetheva (sī0 syā0 pī0)} so pakkhī, āsīsateva {āsiṁsetheva (sī0 syā0 pī0)} so dijo.

tassa cāsā {tassevāsā (syā0)} samijjhati, tāva dūragatā satī.

āsīseva tuvaṁ rāja, āsā phalavatī sukhā..

29.

sampesi kho maṁ vācāya, na ca sampesi {saṁsesi (ka0)} kammunā.

mālā sereyyakasseva, vaṇṇavantā agandhikā..

30.

aphalaṁ madhuraṁ vācaṁ, yo mittesu pakubbati.

adadaṁ avissajaṁ bhogaṁ, sandhi tenassa jīrati..

31.

yañhi kayirā tañhi vade, yaṁ na kayirā na taṁ vade.

akarontaṁ bhāsamānaṁ, parijānanti paṇḍitā..

32.

balañca vata me khīṇaṁ, pātheyyañca na vijjati.

saṅke pāṇūparodhāya, handa dāni vajāmahaṁ..

33.

etadeva hi me nāmaṁ, yaṁ nāmasmi rathesabha.

āgamehi mahārāja, pitaraṁ āmantayāmahanti..

āsaṅkajātakaṁ pañcamaṁ.

381. migālopajātakaṁ (6-1-6)

34.

na me rucci migālopa, yassa te tādisī gatī.

atuccaṁ tāta patasi, abhūmiṁ tāta sevasi..

35.

catukkaṇṇaṁva kedāraṁ, yadā te pathavī siyā.

tato tāta nivattassu, māssu etto paraṁ gami..

36.

santi aññepi sakuṇā, pattayānā vihaṅgamā.

akkhittā vātavegena, naṭṭhā te sassatīsamā..

37.

akatvā apanandassa {aparaṇṇassa (sī0 syā0 pī0)}, pitu vuddhassa sāsanaṁ.

kālavāte atikkamma, verambhānaṁ vasaṁ agā {gato (sī0)}..

38.

tassa puttā ca dārā ca, ye caññe anujīvino.

sabbe byasanamāpāduṁ, anovādakare dije..

39.

evampi idha vuddhānaṁ, yo vākyaṁ nāvabujjhati.

atisīmacaro {atisīmaṁ caro (sī0 syā0 ka0)} ditto, gijjhovātītasāsano.

sabbe byasanaṁ papponti, akatvā buddhasāsananti..

migālopajātakaṁ chaṭṭhaṁ.

382. sirikāḷakaṇṇijātakaṁ (6-1-7)

40.

kā nu kāḷena vaṇṇena, na cāpi {na cāsi (sī0)} piyadassanā.

kā vā tvaṁ kassa vā dhītā, kathaṁ jānemu taṁ mayaṁ..

41.

mahārājassahaṁ dhītā, virūpakkhassa caṇḍiyā.

ahaṁ kāḷī alakkhikā, kāḷakaṇṇīti maṁ vidū.

okāsaṁ yācito dehi, vasemu tava santike..

42.

kiṁsīle kiṁsamācāre, purise nivisase tuvaṁ.

puṭṭhā me kāḷi akkhāhi, kathaṁ {yathā (sī0 pī0)} jānemu taṁ mayaṁ..

43.

makkhī paḷāsī sārambhī, issukī maccharī saṭho.

so mayhaṁ puriso kanto, laddhaṁ yassa vinassati..

44.

kodhano upanāhī ca, pisuṇo ca vibhedako.

kaṇḍakavāco {aṇḍakavāco (ka0 sī0 pī0)} pharuso, so me kantataro tato..

45.

ajja suveti puriso, sadatthaṁ nāvabujjhati.

ovajjamāno kuppati, seyyaṁ so atimaññati..

46.

davappaluddho {devappaluddho (ka0), davappaladdho (pī0)} puriso, sabbamittehi dhaṁsati.

so mayhaṁ puriso kanto, tasmiṁ homi anāmayā..

47.

apehi etto tvaṁ kāḷi, netaṁ amhesu vijjati.

aññaṁ janapadaṁ gaccha, nigame rājadhāniyo..

48.

ahampi kho taṁ {cetaṁ (sī0)} jānāmi, netaṁ tumhesu vijjati.

santi loke alakkhikā, saṅgharanti bahuṁ dhanaṁ.

ahaṁ devo ca me bhātā, ubho naṁ vidhamāmase..

49.

kā nu dibbena vaṇṇena, pathabyā supatiṭṭhitā.

kā vā tvaṁ kassa vā dhītā, kathaṁ jānemu taṁ mayaṁ..

50.

mahārājassahaṁ dhītā, dhataraṭṭhassa sirīmato {dhataraṭṭhasirīmato (syā0 ka0)}.

ahaṁ sirī ca lakkhī ca, bhūripaññāti maṁ vidū.

okāsaṁ yācito dehi, vasemu tava santike..

51.

kiṁsīle kiṁsamācāre, purise nivisase tuvaṁ.

puṭṭhā me lakkhi akkhāhi, kathaṁ {yathā (sī0 pī0)} jānemu taṁ mayaṁ..

52.

yo cāpi sīte athavāpi uṇhe, vātātape ḍaṁsasarīsape ca.

khudhaṁ {khuddaṁ (syā0 ka0), khudaṁ (pī0)} pipāsaṁ abhibhuyya sabbaṁ, rattintivaṁ yo satataṁ niyutto.

kālāgatañca na hāpeti atthaṁ, so me manāpo nivise ca tamhi..

53.

akkodhano mittavā cāgavā ca, sīlūpapanno asaṭhojubhūto {asaṭho ujjubhūto (pī0)}.

saṅgāhako sakhilo saṇhavāco, mahattapattopi nivātavutti.

tasmiṁhaṁ {tasmāhaṁ (sī0 pī0)} pose vipulā bhavāmi, ūmi samuddassa yathāpi vaṇṇaṁ..

54.

yo cāpi mitte athavā amitte, seṭṭhe sarikkhe atha vāpi hīne.

atthaṁ carantaṁ athavā anatthaṁ, āvī raho saṅgahameva vatte {vatto (syā0 ka0)}..

vācaṁ na vajjā pharusaṁ kadāci, matassa jīvassa ca tassa homi..

55.

etesaṁ yo aññataraṁ labhitvā, kantā sirī {kantasiriṁ (katthaci), kantaṁ siriṁ (syā0) aṭṭhakathāyaṁ dutiyatatiyapāṭhantarāni} majjati appapañño.

taṁ dittarūpaṁ visamaṁ carantaṁ, karīsaṭhānaṁva {karīsajātaṁ va (sī0 syā0)} vivajjayāmi..

56.

attanā kurute lakkhiṁ, alakkhiṁ kurutattanā.

na hi lakkhiṁ alakkhiṁ vā, añño aññassa kārakoti..

sirikāḷakaṇṇijātakaṁ sattamaṁ.

383. kukkuṭajātakaṁ (6-1-8)

57.

sucittapattachadana, tambacūḷa vihaṅgama.

oroha dumasākhāya, mudhā bhariyā bhavāmi te..

58.

catuppadī tvaṁ kalyāṇi, dvipadāhaṁ manorame.

migī pakkhī asaññuttā, aññaṁ pariyesa sāmikaṁ..

59.

komārikā te hessāmi, mañjukā piyabhāṇinī.

vinda maṁ ariyena vedena, sāvaya maṁ yadicchasi..

60.

kuṇapādini lohitape, cori kukkuṭapothini.

na tvaṁ ariyena vedena, mamaṁ bhattāramicchasi..

61.

evampi caturā {cāturā (syā0 ka0)} nārī, disvāna sadhanaṁ {pavaraṁ (sī0 syā0 pī0)} naraṁ.

nenti saṇhāhi vācāhi, biḷārī viya kukkuṭaṁ..

62.

yo ca uppatitaṁ atthaṁ, na khippamanubujjhati.

amittavasamanveti, pacchā ca anutappati..

63.

yo ca uppatitaṁ atthaṁ, khippameva nibodhati.

muccate sattusambādhā, kukkuṭova biḷāriyāti..

kukkuṭajātakaṁ aṭṭhamaṁ.

384. dhammadhajajātakaṁ (6-1-9)

64.

dhammaṁ caratha ñātayo, dhammaṁ caratha bhaddaṁ vo {bhadda vo (ka0)}.

dhammacārī sukhaṁ seti, asmiṁ loke paramhi ca..

65.

bhaddako vatayaṁ pakkhī, dijo paramadhammiko.

ekapādena tiṭṭhanto, dhammamevānusāsati..

66.

nāssa sīlaṁ vijānātha, anaññāya pasaṁsatha.

bhutvā aṇḍañca potañca {chāpe ca (sī0 pī0)}, dhammo dhammoti bhāsati..

67.

aññaṁ bhaṇati vācāya, aññaṁ kāyena kubbati.

vācāya no ca kāyena, na taṁ dhammaṁ adhiṭṭhito..

68.

vācāya sakhilo manoviduggo, channo kūpasayova kaṇhasappo.

dhammadhajo gāmanigamāsusādhu {gāmanigamāsu sādhusammato (sī0), gāmanigamasādhu (pī0)}, dujjāno purisena bālisena..

69.

imaṁ tuṇḍehi pakkhehi, pādā cimaṁ viheṭhatha {vipothatha (pī0)}.

chavañhimaṁ vināsetha, nāyaṁ saṁvāsanārahoti..

dhammadhajajātakaṁ navamaṁ.

385. nandiyamigarājajātakaṁ (6-1-10)

70.

sace brāhmaṇa gacchesi, sākete {sāketaṁ (sī0 syā0)} ajjunaṁ {añjhanaṁ (sī0 syā0 pī0)} vanaṁ.

vajjāsi nandiyaṁ nāma, puttaṁ asmākamorasaṁ.

mātā pitā ca te vuddhā, te taṁ icchanti passituṁ..

71.

bhuttā mayā nivāpāni, rājino pānabhojanaṁ.

taṁ rājapiṇḍaṁ avabhottuṁ {avabhottaṁ (ka0)}, nāhaṁ brāhmaṇa mussahe..

72.

odahissāmahaṁ passaṁ, khurappānissa {khurappāṇissa (sī0), khurapāṇissa (pī0), khurappapāṇissa (?)} rājino.

tadāhaṁ sukhito mutto, api passeyya mātaraṁ..

73.

migarājā pure āsiṁ, kosalassa niketane {niketave (sī0 syā0 pī0)}.

nandiyo nāma nāmena, abhirūpo catuppado..

74.

taṁ maṁ vadhitumāgacchi, dāyasmiṁ ajjune vane.

dhanuṁ ārajjaṁ {ārajjuṁ (niyya), adejjhaṁ (sī0 pī0) advedhābhāvaṁ ekībhāvanti attho} katvāna, usuṁ sannayha {sandhāya (sī0 pī0)} kosalo..

75.

tassāhaṁ odahiṁ passaṁ, khurappānissa rājino.

tadāhaṁ sukhito mutto, mātaraṁ daṭṭhumāgatoti..

nandiyamigarājajātakaṁ dasamaṁ.

avāriyavaggo paṭhamo.

tassuddānaṁ --

atha kujjharathesabha ketuvaro, sadarīmukha neru latā ca puna.

apananda sirī ca sucittavaro, atha dhammika nandimigena dasāti..

2. kharaputtavaggo

386. kharaputtajātakaṁ (6-2-1)

76.

saccaṁ kirevamāhaṁsu, vastaṁ {bhastaṁ (sī0 pī0), kalakaṁ (syā0), garaṁ (ka0)} bāloti paṇḍitā.

passa bālo rahokammaṁ, āvikubbaṁ na bujjhati..

77.

tvaṁ khopi {tvaṁ nu kho (sī0 syā0), tvañca kho (pī0)} samma bālosi, kharaputta vijānahi.

rajjuyā hi {rajjuyāsi (pī0)} parikkhitto, vaṅkoṭṭho ohitomukho..

78.

aparampi samma te bālyaṁ {ayampi samma te bālo (ka0)}, yo mutto na palāyasi.

so ca bālataro samma, yaṁ tvaṁ vahasi senakaṁ..

79.

yaṁ nu samma ahaṁ bālo, ajarāja vijānahi.

atha kena senako bālo, taṁ me akkhāhi pucchito..

80.

uttamatthaṁ labhitvāna, bhariyāya yo padassati {bhayiyā yo padassati (pī0), bhayiyā na bhavissati (ka0)}.

tena jahissatattānaṁ, sā cevassa na hessati..

81.

na ve piyammeti {na piyameti (ka0), na piyamedanti (katthaci)} janinda tādiso, attaṁ niraṁkatvā piyāni sevati {sevaye (?)}.

attāva seyyo paramā ca seyyo, labbhā piyā ocitatthena pacchāti..

kharaputtajātakaṁ paṭhamaṁ.

387. sūcijātakaṁ (6-2-2)

82.

akakkasaṁ apharusaṁ, kharadhotaṁ supāsiyaṁ.

sukhumaṁ tikhiṇaggañca, ko sūciṁ ketumicchati..

83.

sumajjañca supāsañca, anupubbaṁ {anupubba (sī0 syā0)} suvaṭṭitaṁ.

ghanaghātimaṁ paṭithaddhaṁ, ko sūciṁ ketumicchati..

84.

ito dāni patāyanti, sūciyo baḷisāni ca.

koyaṁ kammāragāmasmiṁ, sūciṁ vikketumicchati..

85.

ito satthāni gacchanti, kammantā vividhā puthū.

koyaṁ kammāragāmasmiṁ, sūciṁ vikketumicchati {marahati (sī0 syā0 pī0)}..

86.

sūciṁ kammāragāmasmiṁ, vikketabbā pajānatā.

ācariyāva jānanti {ācariyā sañjānanti (ka0), ācariyā pajānanti (syā0), ācariyāva sañjānanti (pī0)}, kammaṁ sukatadukkaṭaṁ {dukkataṁ (sī0 pī0)}..

87.

imaṁ ce {imañca (sī0 syā0 pī0)} te pitā bhadde, sūciṁ jaññā mayā kataṁ.

tayā ca maṁ nimanteyya, yañcatthaññaṁ ghare dhananti..

sūcijātakaṁ dutiyaṁ.

388. tuṇḍilajātakaṁ (6-2-3)

88.

navachannake {navachandake (sī0 pī0), navacchaddake (syā0)} dāni {doṇi (ka0), dānaṁ, dāne (katthaci)} diyyati, puṇṇāyaṁ doṇi suvāminī ṭhitā.

bahuke jane pāsapāṇike, no ca kho me paṭibhāti bhuñjituṁ..

89.

tasasi bhamasi leṇamicchasi, attāṇosi kuhiṁ gamissasi.

appossukko bhuñja tuṇḍila, maṁsatthāya hi positāmhase {posiyāmase (sī0 syā0 pī0)}..

90.

ogaha rahadaṁ akaddamaṁ, sabbaṁ sedamalaṁ pavāhaya.

gaṇhāhi navaṁ vilepanaṁ, yassa gandho na kadāci chijjati..

91.

katamo rahado akaddamo, kiṁsu sedamalanti vuccati.

katamañca navaṁ vilepanaṁ, yassa gandho na kadāci chijjati..

92.

dhammo rahado akaddamo, pāpaṁ sedamalanti vuccati.

sīlañca navaṁ vilepanaṁ, tassa gandho na kadāci chijjati..

93.

nandanti sarīraghātino, na ca nandanti sarīradhārino.

puṇṇāya ca puṇṇamāsiyā, ramamānāva jahanti jīvitanti..

tuṇḍilajātakaṁ tatiyaṁ.

389. suvaṇṇakakkaṭajātakaṁ (6-2-4)

94.

siṅgīmigo āyatacakkhunetto, aṭṭhittaco vārisayo alomo.

tenābhibhūto kapaṇaṁ rudāmi, hare sakhā kissa nu maṁ jahāsi..

95.

so passasanto mahatā phaṇena, bhujaṅgamo kakkaṭamajjhapatto.

sakhā sakhāraṁ paritāyamāno, bhujaṅgamaṁ kakkaṭako gahesi..

96.

na vāyasaṁ no pana kaṇhasappaṁ, ghāsatthiko kakkaṭako adeyya.

pucchāmi taṁ āyatacakkhunetta, atha kissa hetumha ubho gahītā..

97.

ayaṁ puriso mama atthakāmo, yo maṁ gahetvāna dakāya neti.

tasmiṁ mate dukkhamanappakaṁ me, ahañca eso ca ubho na homa..

98.

mamañca disvāna pavaddhakāyaṁ, sabbo jano hiṁsitumeva micche.

sāduñca thūlañca muduñca maṁsaṁ, kākāpi maṁ disvāna {disva (sī0 pī0)} viheṭhayeyyuṁ..

99.

sacetassa hetumha ubho gahītā, uṭṭhātu poso visamāvamāmi {visamācamāmi (sī0 pī0 ka0)}.

mamañca kākañca pamuñca khippaṁ, pure visaṁ gāḷhamupeti maccaṁ..

100.

sappaṁ pamokkhāmi na tāva kākaṁ, paṭibandhako {paṭibaddhako (sī0 pī0)} hohiti {hoti hi (syā0)} tāva kāko.

purisañca disvāna sukhiṁ arogaṁ, kākaṁ pamokkhāmi yatheva sappaṁ..

101.

kāko tadā devadatto ahosi, māro pana kaṇhasappo ahosi.

ānandabhaddo kakkaṭako ahosi, ahaṁ tadā brāhmaṇo homi satthāti {tatthāti (sī0 pī0)}..

suvaṇṇakakkaṭajātakaṁ catutthaṁ.

390. mayhakajātakaṁ (6-2-5)

102.

sakuṇo mayhako nāma, girisānudarīcaro.

pakkaṁ pipphalimāruyha, mayhaṁ mayhanti kandati..

103.

tassevaṁ vilapantassa, dijasaṅghā samāgatā.

bhutvāna pipphaliṁ yanti, vilapatveva so dijo..

104.

evameva idhekacco, saṅgharitvā bahuṁ dhanaṁ.

nevattano na ñātīnaṁ, yathodhiṁ paṭipajjati..

105.

na so acchādanaṁ bhattaṁ, na mālaṁ na vilepanaṁ.

anubhoti {nānubhoti (syā0 ka0)} sakiṁ kiñci, na saṅgaṇhāti ñātake..

106.

tassevaṁ vilapantassa, mayhaṁ mayhanti rakkhato.

rājāno atha vā corā, dāyadā ye va {ye ca (syā0 ka0)} appiyā.

dhanamādāya gacchanti, vilapatveva so naro..

107.

dhīro {dhīro ca (sī0)} bhoge adhigamma, saṅgaṇhāti ca ñātake.

tena so kittiṁ pappoti, pecca sagge pamodatīti {sagge ca modatīti (sī0 pī0)}..

mayhakajātakaṁ pañcamaṁ.

391. vijjādharajātakaṁ (6-2-6)

108.

dubbaṇṇarūpaṁ tuvamariyavaṇṇī, purakkhatvā {purakkhitvā (syā0 ka0)} pañjaliko namassasi.

seyyo nu te so udavā {udāhu (syā0 ka0)} sarikkho, nāmaṁ parassattano cāpi brūhi..

109.

na nāmagottaṁ gaṇhanti rāja, sammaggatānujjugatāna {samaggatānujjugatāna (syā0), samuggatānujjugatāna (ka0)} devā.

ahañca te nāmadheyyaṁ vadāmi, sakkohamasmī tidasānamindo..

110.

yo disvā bhikkhuṁ caraṇūpapannaṁ, purakkhatvā pañjaliko namassati.

pucchāmi taṁ devarājetamatthaṁ, ito cuto kiṁ labhate sukhaṁ so..

111.

yo disvā bhikkhuṁ caraṇūpapannaṁ, purakkhatvā pañjaliko namassati.

diṭṭheva dhamme labhate pasaṁsaṁ, saggañca so yāti sarīrabhedā..

112.

lakkhī vata me udapādi ajja, yaṁ vāsavaṁ bhūtapatiddasāma.

bhikkhuñca disvāna tuvañca sakka, kāhāmi puññāni anappakāni..

113.

addhā have sevitabbā sapaññā, bahussutā ye bahuṭhānacintino.

bhikkhuñca disvāna mamañca rāja, karohi puññāni anappakāni..

114.

akkodhano niccapasannacitto, sabbātithīyācayogo bhavitvā.

nihacca mānaṁ abhivādayissaṁ, sutvāna devinda subhāsitānīti..

vijjādhara {dhajaviheṭhaka (sī0 pī0), pabbajitaviheṭhaka (syā0)} jātakaṁ chaṭṭhaṁ.

392. siṅghapupphajātakaṁ (6-2-7)

115.

yametaṁ {yamekaṁ (pī0)} vārijaṁ pupphaṁ, adinnaṁ upasiṅghasi.

ekaṅgametaṁ theyyānaṁ, gandhathenosi mārisa..

116.

na harāmi na bhañjāmi, ārā siṅghāmi vārijaṁ.

atha kena nu vaṇṇena, gandhathenoti vuccati..

117.

yoyaṁ bhisāni khaṇati, puṇḍarīkāni bhañjati.

evaṁ ākiṇṇakammanto, kasmā eso na vuccati..

118.

ākiṇṇaluddo puriso, dhāticelaṁva makkhito.

tasmiṁ me vacanaṁ natthi, tañcārahāmi vattave..

119.

anaṅgaṇassa posassa, niccaṁ sucigavesino.

vālaggamattaṁ pāpassa, abbhāmattaṁva khāyati..

120.

addhā maṁ yakkha jānāsi, atho maṁ anukampasi.

punapi yakkha vajjāsi, yadā passasi edisaṁ..

121.

neva taṁ upajīvāmi, napi te bhatakāmhase {bhatakamhase (sī0 pī0), bhatikamhase (syā0)}.

tvameva bhikkhu jāneyya, yena gaccheyya suggatinti..

siṅghapuppha {bhisapuppha (sī0 pī0), upasiṅghapuppha (syā0)} jātakaṁ sattamaṁ.

393. vighāsādajātakaṁ (6-2-8)

122.

susukhaṁ vata jīvanti, ye janā vighāsādino.

diṭṭheva dhamme pāsaṁsā, samparāye ca suggatī..

123.

sukassa {suvassa (sī0 syā0 pī0)} bhāsamānassa, na nisāmetha paṇḍitā.

idaṁ suṇātha sodariyā, amhevāyaṁ pasaṁsati..

124.

nāhaṁ tumhe pasaṁsāmi, kuṇapādā suṇātha me.

ucchiṭṭhabhojino {bhojanā (ka0)} tumhe, na tumhe vighāsādino..

125.

sattavassā pabbajitā, mejjhāraññe {majjheraññe (ka0)} sikhaṇḍino.

vighāseneva yāpentā, mayaṁ ce bhoto gārayhā.

ke nu bhoto pasaṁsiyā..

126.

tumhe sīhānaṁ byagghānaṁ, vāḷānañcāvasiṭṭhakaṁ.

ucchiṭṭheneva yāpentā, maññivho vighāsādino..

127.

ye brāhmaṇassa samaṇassa, aññassa vā {aññassa ca (sī0 syā0), aññasseva (pī0)} vanibbino {vaṇibbino (sī0 syā0)}.

datvāva {datvāna (pī0 ka0)} sesaṁ bhuñjanti, te janā vighāsādinoti..

vighāsādajātakaṁ aṭṭhamaṁ.

394. vaṭṭakajātakaṁ (6-2-9)

128.

paṇītaṁ bhuñjase bhattaṁ, sappitelañca mātula.

atha kena nu vaṇṇena, kiso tvamasi vāyasa..

129.

amittamajjhe vasato, tesu āmisamesato.

niccaṁ ubbiggahadayassa, kuto kākassa daḷhiyaṁ..

130.

niccaṁ ubbegino {ubbiggino (syā0 ka0), ubbedhino (sī0)} kākā, dhaṅkā pāpena kammunā.

laddho piṇḍo na pīṇeti, kiso tenasmi vaṭṭaka..

131.

lūkhāni tiṇabījāni, appasnehāni bhuñjasi.

atha kena nu vaṇṇena, thūlo tvamasi vaṭṭaka..

132.

appicchā appacintāya, adūragamanena ca.

laddhāladdhena yāpento, thūlo tenasmi vāyasa..

133.

appicchassa hi posassa, appacintasukhassa {appacintisukhassa (sī0 syā0 pī0)} ca.

susaṅgahitamānassa {susaṅgahitapamāṇassa (sī0 syā0 pī0)}, vuttī susamudānayāti..

vaṭṭakajātakaṁ navamaṁ.

395. pārāvatajātakaṁ (6-2-10)

134.

cirassaṁ vata passāmi, sahāyaṁ maṇidhārinaṁ.

sukatā {sukatāya (sī0 pī0)} massukuttiyā, sobhate vata me sakhā..

135.

parūḷhakacchanakhalomo, ahaṁ kammesu byāvaṭo.

cirassaṁ nhāpitaṁ laddhā, lomaṁ taṁ ajjaṁ hārayiṁ {apahārayiṁ (sī0 pī0)}..

136.

yaṁ nu lomaṁ ahāresi, dullabhaṁ laddha kappakaṁ.

atha kiñcarahi te samma, kaṇṭhe kiṇikiṇāyati {idaṁ kaṇṭhe kiṇāyati (ka0), kaṇṭhe kiṁnikilāyati (syā0)}..

137.

manussasukhumālānaṁ, maṇi kaṇṭhesu lambati.

tesāhaṁ anusikkhāmi, mā tvaṁ maññi davā kataṁ..

138.

sacepimaṁ pihayasi, massukuttiṁ sukāritaṁ.

kārayissāmi te samma, maṇiñcāpi dadāmi te..

139.

tvaññeva maṇinā channo, sukatāya ca massuyā.

āmanta kho taṁ gacchāmi, piyaṁ me tava dassananti..

pārāvatajātakaṁ {kākajātakaṁ (sī0 pī0), maṇijātakaṁ (syā0)} dasamaṁ.

kharaputtavaggo {senakavaggo (sī0 pī0), khuraputtavaggo (syā0), sūcivaggo (ka0)} dutiyo.

tassuddānaṁ --

atha passa sasūci ca tuṇḍilako, miga mayhakapañcamapakkhivaro.

atha pañjali vārija mejjha puna, atha vaṭṭa kapotavarena dasāti..

atha vagguddānaṁ --

atha vaggaṁ pakittissaṁ, chanipātaṁ varuttame.

avāriyā ca kharo ca {senaka (sī0), sūci ca (syā0 ka0)}, dve ca vuttā subyañjanāti..

chakkanipātaṁ niṭṭhitaṁ.

7. sattakanipāto

1. kukkuvaggo

396. kukkujātakaṁ (7-1-1)

1.

diyaḍḍhakukkū udayena kaṇṇikā, vidatthiyo aṭṭha parikkhipanti naṁ.

sā siṁsapā {sasiṁsapā (sī0 pī0), sā sīsapā (syā0), yā siṁsapā (ka0 sī0 niyya)} sāramayā apheggukā, kuhiṁ ṭhitā upparito {uparito (sī0 syā0 pī0)} na dhaṁsati..

2.

yā tiṁsati sāramayā anujjukā, parikiriya {pakiriyā (ka0)} gopāṇasiyo samaṁ ṭhitā {samaṭṭhitā (sī0 syā0)}.

tāhi susaṅgahitā balasā pīḷitā {tā saṅgahitā balasā ca pīḷitā (sī0), tāhi susaṅgahitā balasā ca pīḷitā (syā0), tāhi saṅgahītā balasā ca pīḷitā (pī0)}, samaṁ ṭhitā upparito na dhaṁsati..

3.

evampi mittehi daḷhehi paṇḍito, abhejjarūpehi sucīhi mantibhi.

susaṅgahīto siriyā na dhaṁsati, gopāṇasī bhāravahāva kaṇṇikā..

4.

kharattacaṁ bellaṁ yathāpi satthavā, anāmasantopi karoti tittakaṁ.

samāharaṁ sāduṁ karoti patthiva, asāduṁ kayirā tanubandhamuddharaṁ {tanuvaṭṭamuddharaṁ (sī0 pī0)}..

5.

evampi gāmanigamesu paṇḍito, asāhasaṁ rājadhanāni saṅgharaṁ.

dhammānuvattī paṭipajjamāno, sa phāti kayirā aviheṭhayaṁ paraṁ..

6.

odātamūlaṁ sucivārisambhavaṁ, jātaṁ yathā pokkharaṇīsu ambujaṁ.

padumaṁ yathā agginikāsiphālimaṁ, na kaddamo na rajo na vāri limpati..

7.

evampi vohārasuciṁ asāhasaṁ, visuddhakammantamapetapāpakaṁ.

na limpati kammakilesa tādiso, jātaṁ yathā pokkharaṇīsu ambujanti..

kukkujātakaṁ paṭhamaṁ.

397. manojajātakaṁ (7-1-2)

8.

yathā cāpo ninnamati, jiyā cāpi nikūjati.

haññate nūna manojo, migarājā sakhā mama..

9.

handa dāni vanantāni, pakkamāmi yathāsukhaṁ.

netādisā sakhā honti, labbhā me jīvato sakhā..

10.

na pāpajanasaṁsevī, accantaṁ sukhamedhati.

manojaṁ passa semānaṁ, giriyassānusāsanī {ariyassānusāsanī (sī0 syā0 pī0)}..

11.

na pāpasampavaṅkena, mātā puttena nandati.

manojaṁ passa semānaṁ, acchannaṁ {sacchannaṁ (ka0)} samhi lohite..

12.

evamāpajjate poso, pāpiyo ca nigacchati.

yo ve hitānaṁ vacanaṁ, na karoti atthadassinaṁ..

13.

evañca so hoti tato ca pāpiyo, yo uttamo adhamajanūpasevī.

passuttamaṁ adhamajanūpasevitaṁ {seviṁ (syā0)}, migādhipaṁ saravaraveganiddhutaṁ..

14.

nihīyati puriso nihīnasevī, na ca hāyetha kadāci tulyasevī.

seṭṭhamupagamaṁ {mupanamaṁ (sī0 pī0 a0 ni0 3.26)} udeti khippaṁ, tasmāttanā uttaritaraṁ {tasmā attano uttariṁ (sī0 pī0), tasmā attano uttaraṁ (syā0)} bhajethāti..

manojajātakaṁ dutiyaṁ.

398. sutanujātakaṁ (7-1-3)

15.

rājā te bhattaṁ pāhesi, suciṁ maṁsūpasecanaṁ.

maghadevasmiṁ {makhādevasmiṁ (sī0 pī0), māghadevasmiṁ (ka0)} adhivatthe, ehi nikkhamma bhuñjassu..

16.

ehi māṇava orena, bhikkhamādāya sūpitaṁ.

tvañca māṇava bhikkhā ca {bhakkhosi (syā0), bhakkhāva (ka0)}, ubho bhakkhā bhavissatha..

17.

appakena tuvaṁ yakkha, thullamatthaṁ jahissasi.

bhikkhaṁ te nāharissanti, janā maraṇasaññino..

18.

laddhāya yakkhā {laddhāyaṁ yakkha (sī0 syā0 pī0)} tava niccabhikkhaṁ, suciṁ paṇītaṁ rasasā upetaṁ.

bhikkhañca te āhariyo naro idha, sudullabho hehiti bhakkhite {khādite (sī0 syā0 pī0)} mayi..

19.

mameva {mamesa (sī0 pī0)} sutano attho, yathā bhāsasi māṇava.

mayā tvaṁ samanuññāto, sotthiṁ passāhi mātaraṁ..

20.

khaggaṁ chattañca pātiñca, gacchamādāya {gacchevādāya (sī0 syā0 pī0)} māṇava.

sotthiṁ passatu te mātā, tvañca passāhi mātaraṁ..

21.

evaṁ yakkha sukhī hohi, saha sabbehi ñātibhi.

dhanañca me adhigataṁ, rañño ca vacanaṁ katanti..

sutanujātakaṁ tatiyaṁ.

399. mātuposakagijjhajātakaṁ (7-1-4)

22.

te kathaṁ nu karissanti, vuddhā giridarīsayā.

ahaṁ baddhosmi pāsena, nilīyassa vasaṁ gato..

23.

kiṁ gijjha paridevasi, kā nu te paridevanā.

na me suto vā diṭṭho vā, bhāsanto mānusiṁ dijo..

24.

bharāmi mātāpitaro, vuddhe giridarīsaye.

te kathaṁ nu karissanti, ahaṁ vasaṁ gato tava..

25.

yaṁ nu gijjho yojanasataṁ, kuṇapāni avekkhati.

kasmā jālañca pāsañca, āsajjāpi na bujjhasi..

26.

yadā parābhavo hoti, poso jīvitasaṅkhaye.

atha jālañca pāsañca, āsajjāpi na bujjhati..

27.

bharassu mātāpitaro, vuddhe giridarīsaye.

mayā tvaṁ samanuññāto, sotthiṁ passāhi ñātake..

28.

evaṁ luddaka nandassu, saha sabbehi ñātibhi.

bharissaṁ mātāpitaro, vuddhe giridarīsayeti..

mātuposakagijjhajātakaṁ catutthaṁ.

400. dabbhapupphajātakaṁ (7-1-5)

29.

anutīracārī bhaddante, sahāyamanudhāva maṁ.

mahā me gahito {rohito (ka0)} maccho, so maṁ harati vegasā..

30.

gambhīracārī bhaddante, daḷhaṁ gaṇhāhi thāmasā.

ahaṁ taṁ uddharissāmi, supaṇṇo uragāmiva {uragammiva (sī0 syā0 pī0)}..

31.

vivādo no samuppanno, dabbhapuppha suṇohi me.

samehi medhagaṁ {medhakaṁ (pī0)} samma, vivādo vūpasammataṁ..

32.

dhammaṭṭhohaṁ pure āsiṁ, bahū aḍḍā me tīritā {bahuaṭṭaṁ me tīritaṁ (sī0), bahuaṭṭaṁva tīritaṁ (syā0), bahu atthaṁ me tīritaṁ (pī0)}.

samemi medhagaṁ samma, vivādo vūpasammataṁ..

33.

anutīracāri naṅguṭṭhaṁ, sīsaṁ gambhīracārino.

accāyaṁ {athāyaṁ (sī0 pī0)} majjhimo khaṇḍo, dhammaṭṭhassa bhavissati..

34.

cirampi bhakkho abhavissa, sace na vivademase.

asīsakaṁ anaṅguṭṭhaṁ, siṅgālo harati rohitaṁ..

35.

yathāpi rājā nandeyya, rajjaṁ laddhāna khattiyo.

evāhamajja nandāmi, disvā puṇṇamukhaṁ patiṁ..

36.

kathaṁ nu thalajo santo, udake macchaṁ parāmasi.

puṭṭho me samma akkhāhi, kathaṁ adhigataṁ tayā..

37.

vivādena kisā honti, vivādena dhanakkhayā.

jīnā uddā vivādena, bhuñja māyāvi rohitaṁ..

38.

evameva manussesu, vivādo yattha jāyati.

dhammaṭṭhaṁ paṭidhāvanti, so hi nesaṁ vināyako.

dhanāpi tattha jīyanti, rājakoso pavaḍḍhatīti {ca vaḍḍhati (pī0)}..

dabbhapupphajātakaṁ pañcamaṁ.

401. paṇṇakajātakaṁ (7-1-6)

39.

paṇṇakaṁ {dasaṇṇakaṁ (sī0 syā0 pī0)} tikhiṇadhāraṁ, asiṁ sampannapāyinaṁ.

parisāyaṁ puriso gilati, kiṁ dukkarataraṁ tato.

yadaññaṁ dukkaraṁ ṭhānaṁ, taṁ me akkhāhi pucchito..

40.

gileyya puriso lobhā, asiṁ sampannapāyinaṁ.

yo ca vajjā dadāmīti, taṁ dukkarataraṁ tato.

sabbaññaṁ sukaraṁ ṭhānaṁ, evaṁ jānāhi maddava {māgadha (sī0 syā0 pī0)}..

41.

byākāsi āyuro pañhaṁ, atthaṁ {attha (pī0 sī0 niyya)} dhammassa kovido.

pukkusaṁ dāni pucchāmi, kiṁ dukkarataraṁ tato.

yadaññaṁ dukkaraṁ ṭhānaṁ, taṁ me akkhāhi pucchito..

42.

na vācamupajīvanti, aphalaṁ giramudīritaṁ.

yo ca datvā avākayirā, taṁ dukkarataraṁ tato.

sabbaññaṁ sukaraṁ ṭhānaṁ, evaṁ jānāhi maddava..

43.

byākāsi pukkuso pañhaṁ, atthaṁ dhammassa kovido.

senakaṁ dāni pucchāmi, kiṁ dukkarataraṁ tato.

yadaññaṁ dukkaraṁ ṭhānaṁ, taṁ me akkhāhi pucchito..

44.

dadeyya puriso dānaṁ, appaṁ vā yadi vā bahuṁ.

yo ca datvā nānutappe {tape (sī0 pī0)}, taṁ dukkarataraṁ tato.

sabbaññaṁ sukaraṁ ṭhānaṁ, evaṁ jānāhi maddava..

45.

byākāsi āyuro pañhaṁ, atho pukkusaporiso.

sabbe pañhe atibhoti, yathā bhāsati senakoti..

paṇṇaka {dasaṇṇaka (sī0 syā0 pī0)} jātakaṁ chaṭṭhaṁ.

402. sattubhastajātakaṁ (7-1-7)

46.

vibbhantacitto kupitindriyosi, nettehi te vārigaṇā savanti.

kiṁ te naṭṭhaṁ kiṁ pana patthayāno, idhāgamā brahme tadiṅgha {brāhmaṇa iṅgha (sī0 syā0)} brūhi..

47.

miyyetha bhariyā vajato mamajja, agacchato maraṇamāha yakkho.

etena dukkhena pavedhitosmi, akkhāhi me senaka etamatthaṁ..

48.

bahūni ṭhānāni vicintayitvā, yamettha vakkhāmi tadeva saccaṁ.

maññāmi te brāhmaṇa sattubhastaṁ, ajānato kaṇhasappo paviṭṭho..

49.

ādāya daṇḍaṁ parisumbha bhastaṁ, passeḷamūgaṁ uragaṁ dujivhaṁ {dijivhaṁ (sī0 pī0)}.

chindajja kaṅkhaṁ vicikicchitāni, bhujaṅgamaṁ passa pamuñca bhastaṁ..

50.

saṁviggarūpo parisāya majjhe, so brāhmaṇo sattubhastaṁ pamuñci.

atha nikkhami urago uggatejo, āsīviso sappo phaṇaṁ karitvā..

51.

suladdhalābhā janakassa rañño, yo passatī senakaṁ sādhupaññaṁ.

vivaṭṭachaddo {vivattacchaddo (sī0), vivaṭṭacchado (syā0), vivaṭṭacchaddā (pī0)} nusi sabbadassī, ñāṇaṁ nu te brāhmaṇa bhiṁsarūpaṁ..

52.

imāni me sattasatāni atthi, gaṇhāhi sabbāni dadāmi tuyhaṁ.

tayā hi me jīvitamajja laddhaṁ, athopi bhariyāya makāsi sotthiṁ..

53.

na paṇḍitā vetanamādiyanti, citrāhi gāthāhi subhāsitāhi.

itopi te brahme dadantu vittaṁ, ādāya tvaṁ gaccha sakaṁ niketanti..

sattubhastajātakaṁ {senakajātakaṁ (syā0)} sattamaṁ.

403. aṭṭhisenakajātakaṁ (7-1-8)

54.

yeme ahaṁ na jānāmi, aṭṭhisena vanibbake.

te maṁ saṅgamma yācanti, kasmā maṁ tvaṁ na yācasi..

55.

yācako appiyo hoti, yācaṁ adadamappiyo.

tasmāhaṁ taṁ na yācāmi, mā me videssanā {viddesanā (sī0 pī0)} ahu..

56.

yo ve yācanajīvāno, kāle yācaṁ na yācati.

parañca puññā {puññaṁ (syā0 ka0)} dhaṁseti, attanāpi na jīvati..

57.

yo ca {yo ve (ka0)} yācanajīvāno, kāle yācañhi yācati {yācaṁpi yācati (syā0), yācāni yācati (pī0), yācati yācanaṁ (sī0 niyya), yācanaṁ yācati (ka0)}.

parañca puññaṁ labbheti, attanāpi ca jīvati..

58.

na ve dessanti {na ve dussanti (syā0), na ve dissanti (pī0), na videssanti (ka0 aṭṭha0)} sappaññā, disvā yācakamāgate.

brahmacāri piyo mesi, vada tvaṁ {vara taṁ (sī0), vara tvaṁ (pī0)} bhaññamicchasi {yaññamicchasi (?)}..

59.

na ve yācanti sappaññā, dhīro ca veditumarahati.

uddissa ariyā tiṭṭhanti, esā ariyāna yācanā..

60.

dadāmi te brāhmaṇa rohiṇīnaṁ, gavaṁ sahassaṁ saha puṅgavena.

ariyo hi ariyassa kathaṁ na dajjā, sutvāna gāthā tava dhammayuttāti..

aṭṭhisenakajātakaṁ aṭṭhamaṁ.

404. kapijātakaṁ (7-1-9)

61.

yattha verī nivasati, na vase tattha paṇḍito.

ekarattaṁ dirattaṁ vā, dukkhaṁ vasati verisu..

62.

diso ve lahucittassa, posassānuvidhīyato.

ekassa kapino hetu, yūthassa anayo kato..

63.

bālova {ca (sī0 syā0 pī0)} paṇḍitamānī, yūthassa parihārako.

sacittassa vasaṁ gantvā, sayethāyaṁ {passethāyaṁ (ka0)} yathā kapi..

64.

na sādhu balavā bālo, yūthassa parihārako.

ahito bhavati ñātīnaṁ, sakuṇānaṁva cetako {ceṭako (ka0)}..

65.

dhīrova balavā sādhu, yūthassa parihārako.

hito bhavati ñātīnaṁ, tidasānaṁva vāsavo..

66.

yo ca sīlañca paññañca, sutañcattani passati.

ubhinnamatthaṁ carati, attano ca parassa ca..

67.

tasmā tuleyya mattānaṁ, sīlapaññāsutāmiva {sīlaṁ paññaṁ sutaṁpiva (syā0)}.

gaṇaṁ vā parihare dhīro, eko vāpi paribbajeti..

kapijātakaṁ navamaṁ.

405. bakajātakaṁ (7-1-10)

68.

dvāsattati gotama {bho gotama (ka0)} puññakammā, vasavattino jātijaraṁ atītā.

ayamantimā vedagū brahmapatti {brahmupapatti (syā0 ka0)}, asmābhijappanti janā {pajā (ka0)} anekā..

69.

appañhi etaṁ {appañca hetaṁ (syā0), appaṁsi etaṁ (ka0)} na hi dīghamāyu, yaṁ tvaṁ baka maññasi dīghamāyuṁ.

sataṁ sahassāni {sahassānaṁ (sī0 pī0 saṁ0 ni0 1.175), sahassāna (syā0 kaṁ0)} nirabbudānaṁ, āyuṁ pajānāmi tavāha brahme..

70.

anantadassī bhagavāhamasmi, jātijjaraṁ sokamupātivatto.

kiṁ me purāṇaṁ vatasīlavattaṁ {sīlavantaṁ (pī0 ka0)}, ācikkha me taṁ yamahaṁ vijaññaṁ..

71.

yaṁ tvaṁ apāyesi bahū manusse, pipāsite ghammani samparete.

taṁ te purāṇaṁ vatasīlavattaṁ, suttappabuddhova anussarāmi..

72.

yaṁ eṇikūlasmi janaṁ gahītaṁ, amocayī gayhaka niyyamānaṁ.

taṁ te purāṇaṁ vatasīlavattaṁ, suttappabuddhova anussarāmi..

73.

gaṅgāya sotasmiṁ gahītanāvaṁ, luddena nāgena manussakappā.

amocayi tvaṁ balasā pasayha, taṁ te purāṇaṁ vatasīlavattaṁ.

suttappabuddhova anussarāmi..

74.

kappo ca te baddhacaro {patthacaro (syā0), paṭṭhacaro (ka0)} ahosi, sambuddhimantaṁ {sambuddhivantaṁ (syā0 pī0), sambuddhavantaṁ (ka0)} vatinaṁ {vatitaṁ (syā0), vatidaṁ (ka0)} amaññaṁ.

taṁ te purāṇaṁ vatasīlavattaṁ, suttappabuddhova anussarāmi..

75.

addhā pajānāsi mametamāyuṁ, aññampi jānāsi tathā hi buddho.

tathā hi tāyaṁ {tyāyaṁ (saṁ0 ni0 1.175)} jalitānubhāvo, obhāsayaṁ tiṭṭhati brahmalokanti..

bakajātakaṁ dasamaṁ.

kukkuvaggo paṭhamo.

tassuddānaṁ --

varakaṇṇika cāpavaro sutano, atha gijjha sarohitamacchavaro.

puna paṇṇaka {dasaṇṇaka (sī0 syā0 pī0)} senaka yācanako, atha veri sabrahmabakena dasāti..

2. gandhāravaggo

406. gandhārajātakaṁ (7-2-1)

76.

hitvā gāmasahassāni, paripuṇṇāni soḷasa.

koṭṭhāgārāni phītāni, sannidhiṁ dāni kubbasi..

77.

hitvā gandhāravisayaṁ, pahūtadhanadhāriyaṁ {dhāniyaṁ (sī0 pī0), dhaññanti attho}.

pasāsanato {pasāsanito (sī0 syā0), pasāsanāto (pī0)} nikkhanto, idha dāni pasāsasi..

78.

dhammaṁ bhaṇāmi vedeha, adhammo me na ruccati.

dhammaṁ me bhaṇamānassa, na pāpamupalimpati..

79.

yena kenaci vaṇṇena, paro labhati ruppanaṁ.

mahatthiyampi ce vācaṁ, na taṁ bhāseyya paṇḍito..

80.

kāmaṁ ruppatu vā mā vā, bhusaṁva vikirīyatu.

dhammaṁ me bhaṇamānassa, na pāpamupalimpati..

81.

no ce assa sakā buddhi, vinayo vā susikkhito.

vane andhamahiṁsova {andhamahisova (sī0 pī0)} careyya bahuko jano..

82.

yasmā ca panidhekacce, āceramhi {ācāramhi (sī0 pī0)} susikkhitā.

tasmā vinītavinayā, caranti susamāhitāti..

gandhārajātakaṁ paṭhamaṁ.

407. mahākapijātakaṁ (7-2-2)

83.

attānaṁ saṅkamaṁ katvā, yo sotthiṁ samatārayi.

kiṁ tvaṁ tesaṁ kime {kimo (sī0 pī0), kiṁ me (syā0)} tuyhaṁ, honti ete {hete (syā0), so te (ka0)} mahākapi..

84.

rājāhaṁ issaro tesaṁ, yūthassa parihārako.

tesaṁ sokaparetānaṁ, bhītānaṁ te arindama..

85.

ullaṅghayitvā {sa laṅghayitvā (pī0), sulaṅghayitvā (ka0)} attānaṁ, vissaṭṭhadhanuno sataṁ.

tato aparapādesu, daḷhaṁ bandhaṁ latāguṇaṁ..

86.

chinnabbhamiva vātena, nuṇṇo {nunno (sī0)} rukkhaṁ upāgamiṁ.

sohaṁ appabhavaṁ tattha, sākhaṁ hatthehi aggahiṁ..

87.

taṁ maṁ viyāyataṁ santaṁ, sākhāya ca latāya ca.

samanukkamantā pādehi, sotthiṁ sākhāmigā gatā..

88.

taṁ maṁ na tapate bandho, mato {vadho (sī0 syā0 pī0)} me na tapessati.

sukhamāharitaṁ tesaṁ, yesaṁ rajjamakārayiṁ..

89.

esā te upamā rāja, taṁ suṇohi arindama {atthasandassanī katā (pī0)}.

raññā raṭṭhassa yoggassa, balassa nigamassa ca.

sabbesaṁ sukhameṭṭhabbaṁ, khattiyena pajānatāti..

mahākapijātakaṁ dutiyaṁ.

408. kumbhakārajātakaṁ (7-2-3)

90.

ambāhamaddaṁ vanamantarasmiṁ, nīlobhāsaṁ phalitaṁ {phalinaṁ (pī0)} saṁvirūḷhaṁ.

tamaddasaṁ phalahetu vibhaggaṁ, taṁ disvā bhikkhācariyaṁ carāmi..

91.

selaṁ sumaṭṭhaṁ naravīraniṭṭhitaṁ {naravidduniṭṭhitaṁ (ka0)}, nārī yugaṁ dhārayi appasaddaṁ.

dutiyañca āgamma ahosi saddo, taṁ disvā bhikkhācariyaṁ carāmi..

92.

dijā dijaṁ kuṇapamāharantaṁ, ekaṁ samānaṁ bahukā samecca.

āhārahetū paripātayiṁsu, taṁ disvā bhikkhācariyaṁ carāmi..

93.

usabhāhamaddaṁ yūthassa majjhe, calakkakuṁ vaṇṇabalūpapannaṁ.

tamaddasaṁ kāmahetu vitunnaṁ, taṁ disvā bhikkhācariyaṁ carāmi..

94.

karaṇḍako {karaṇḍunāma (sī0 pī0)} kaliṅgānaṁ, gandhārānañca naggaji.

nimirājā videhānaṁ, pañcālānañca dummukho.

ete raṭṭhāni hitvāna, pabbajiṁsu akiñcanā..

95.

sabbepime devasamā samāgatā, aggī yathā pajjalito tathevime.

ahampi eko carissāmi bhaggavi, hitvāna kāmāni yathodhikāni..

96.

ayameva kālo na hi añño atthi, anusāsitā me na bhaveyya pacchā.

ahampi ekā carissāmi bhaggava, sakuṇīva muttā purisassa hatthā..

97.

āmaṁ pakkañca jānanti, atho loṇaṁ aloṇakaṁ.

tamahaṁ disvāna pabbajiṁ, careva tvaṁ carāmahanti..

kumbhakārajātakaṁ tatiyaṁ.

409. daḷhadhammajātakaṁ (7-2-4)

98.

ahaṁ ce daḷhadhammassa {daḷhadhammāya (pī0)}, vahanti nābhirādhayiṁ.

dharantī urasi sallaṁ, yuddhe vikkantacārinī..

99.

nūna rājā na jānāti {na ha nūna rājā jānāti (sī0 pī0)}, mama vikkamaporisaṁ.

saṅgāme sukatantāni, dūtavippahitāni ca..

100.

sā nūnāhaṁ marissāmi, abandhu aparāyinī {aparāyiṇī (sī0), aparāyaṇī (?)}.

tadā hi {tathā hi (pī0)} kumbhakārassa, dinnā chakaṇahārikā..

101.

yāvatāsīsatī poso, tāvadeva pavīṇati.

atthāpāye jahanti naṁ, oṭṭhibyādhiṁva khattiyo..

102.

yo pubbe katakalyāṇo, katattho nāvabujjhati.

atthā tassa palujjanti, ye honti abhipatthitā..

103.

yo pubbe katakalyāṇo, katattho manubujjhati.

atthā tassa pavaḍḍhanti, ye honti abhipatthitā..

104.

taṁ vo vadāmi bhaddante {bhaddaṁ vo (sī0 syā0 pī0)}, yāvantettha samāgatā.

sabbe kataññuno hotha, ciraṁ saggamhi ṭhassathāti..

daḷhadhammajātakaṁ catutthaṁ.

410. somadattajātakaṁ (7-2-5)

105.

yo maṁ pure paccuḍḍeti {paccudeti (sī0 syā0 pī0), paccuṭṭheti (ka0)}, araññe dūramāyato.

so na dissati mātaṅgo, somadatto kuhiṁ gato..

106.

ayaṁ vā so mato seti, allasiṅgaṁva vacchito {allapiṅkava chijjito (sī0 pī0), allapītaṁva vicchito (syā0)}.

bhumyā nipatito seti, amarā vata kuñjaro..

107.

anagāriyupetassa, vippamuttassa te sato.

samaṇassa na taṁ sādhu, yaṁ petamanusocasi..

108.

saṁvāsena have sakka, manussassa migassa vā.

hadaye jāyate pemaṁ, taṁ na sakkā asocituṁ..

109.

mataṁ marissaṁ rodanti, ye rudanti lapanti ca.

tasmā tvaṁ isi mā rodi, roditaṁ moghamāhu santo..

110.

kanditena have brahme, mato peto samuṭṭhahe.

sabbe saṅgamma rodāma, aññamaññassa ñātake..

111.

ādittaṁ vata maṁ santaṁ, ghatasittaṁva pāvakaṁ.

vārinā viya osiñcaṁ, sabbaṁ nibbāpaye daraṁ..

112.

abbahī vata me sallaṁ, yamāsi hadayassitaṁ.

yo me sokaparetassa, puttasokaṁ apānudi..

113.

sohaṁ abbūḷhasallosmi, vītasoko anāvilo.

na socāmi na rodāmi, tava sutvāna vāsavāti..

somadattajātakaṁ pañcamaṁ.

411. susīmajātakaṁ (7-2-6)

114.

kāḷāni kesāni pure ahesuṁ, jātāni sīsamhi yathāpadese.

tānajja setāni susīma {susima (ka0)} disvā, dhammaṁ cara brahmacariyassa kālo..

115.

mameva deva palitaṁ na tuyhaṁ, mameva sīsaṁ mama uttamaṅgaṁ.

“atthaṁ karissan”-ti musā abhāṇiṁ {abhāsiṁ (ka0)}, ekāparādhaṁ khama rājaseṭṭha..

116.

daharo tuvaṁ dassaniyosi rāja, paṭhamuggato hosi {hohi (sī0), hoti (ka0)} yathā kaḷīro.

rajjañca kārehi mamañca passa, mā kālikaṁ anudhāvī janinda..

117.

passāmi vohaṁ dahariṁ kumāriṁ, sāmaṭṭhapassaṁ sutanuṁ sumajjhaṁ.

kāḷappavāḷāva pavellamānā, palobhayantīva {sā lobhayantīva (pī0)} naresu gacchati..

118.

tamena passāmiparena nāriṁ, āsītikaṁ nāvutikaṁ va jaccā.

daṇḍaṁ gahetvāna pavedhamānaṁ, gopānasībhoggasamaṁ carantiṁ..

119.

sohaṁ tamevānuvicintayanto, eko sayāmi {passāmi (ka0)} sayanassa majjhe.

“ahampi evaṁ” iti pekkhamāno, na gahe rame {na gehe rame (sī0), gehe na rame (syā0 ka0)} brahmacariyassa kālo..

120.

rajjuvālambanī cesā, yā gehe vasato rati.

evampi chetvāna vajanti dhīrā, anapekkhino kāmasukhaṁ pahāyāti..

susīmajātakaṁ chaṭṭhaṁ.

412. koṭasimbalijātakaṁ (7-2-7)

121.

ahaṁ dasasataṁbyāmaṁ, uragamādāya āgato.

tañca mañca mahākāyaṁ, dhārayaṁ nappavedhasi {na pavedhayi (ka0)}..

122.

athimaṁ khuddakaṁ pakkhiṁ, appamaṁsataraṁ mayā.

dhārayaṁ byathasi {byādhase (sī0), byadhase (pī0), byādhasi (ka0)} bhītā {bhīto (sī0 syā0 pī0)}, kamatthaṁ koṭasimbali {koṭisimbali (sī0 pī0)}..

123.

maṁsabhakkho tuvaṁ rāja, phalabhakkho ayaṁ dijo.

ayaṁ nigrodhabījāni, pilakkhudumbarāni ca.

assatthāni ca bhakkhitvā, khandhe me ohadissati..

124.

te rukkhā saṁvirūhanti, mama passe nivātajā.

te maṁ pariyonandhissanti, arukkhaṁ maṁ karissare..

125.

santi aññepi rukkhā se, mūlino khandhino dumā.

iminā sakuṇajātena, bījamāharitā hatā..

126.

ajjhārūhābhivaḍḍhanti {ajjhārūḷhābhivaḍḍhanti (sī0 pī0)}, brahantampi vanappatiṁ.

tasmā rāja pavedhāmi, sampassaṁnāgataṁ bhayaṁ..

127.

saṅkeyya saṅkitabbāni, rakkheyyānāgataṁ bhayaṁ.

anāgatabhayā dhīro, ubho loke avekkhatīti..

koṭasimbalijātakaṁ sattamaṁ.

413. dhūmakārijātakaṁ (7-2-8)

128.

rājā apucchi vidhuraṁ, dhammakāmo yudhiṭṭhilo.

api brāhmaṇa jānāsi, ko eko bahu socati..

129.

brāhmaṇo ajayūthena, pahūtedho {bahūtejo (pī0 ka0), bahutendo (syā0)} vane vasaṁ.

dhūmaṁ akāsi vāseṭṭho, rattindivamatandito..

130.

tassa taṁ dhūmagandhena, sarabhā makasaḍḍitā {makasadditā (sī0 syā0), makasaṭṭitā (pī0 ka0)}.

vassāvāsaṁ upāgacchuṁ, dhūmakārissa santike..

131.

sarabhesu manaṁ katvā, ajā so nāvabujjhatha.

āgacchantī vajantī vā {āgacchanti vajanti vā (syā0 pī0), āgacchantiṁ vajantiṁ vā (ka0)}, tassa tā vinasuṁ {vinassuṁ (sī0)} ajā..

132.

sarabhā sarade kāle, pahīnamakase vane.

pāvisuṁ giriduggāni, nadīnaṁ pabhavāni ca..

133.

sarabhe ca gate disvā, ajā ca vibhavaṁ gatā {aje ca vibhavaṁ gate (ka0)}.

kiso ca vivaṇṇo cāsi, paṇḍurogī ca brāhmaṇo..

134.

evaṁ yo saṁ niraṁkatvā, āgantuṁ kurute piyaṁ.

so eko bahu socati, dhūmakārīva brāhmaṇoti..

dhūmakārijātakaṁ aṭṭhamaṁ.

414. jāgarajātakaṁ (7-2-9)

135.

kodha jāgarataṁ sutto, kodha suttesu jāgaro.

ko mametaṁ vijānāti, ko taṁ paṭibhaṇāti me..

136.

ahaṁ jāgarataṁ sutto, ahaṁ suttesu jāgaro.

ahametaṁ vijānāmi, ahaṁ paṭibhaṇāmi te..

137.

kathaṁ jāgarataṁ sutto, kathaṁ suttesu jāgaro.

kathaṁ etaṁ vijānāsi, kathaṁ paṭibhaṇāsi me..

138.

ye dhammaṁ nappajānanti, saṁyamoti damoti ca.

tesu suppamānesu, ahaṁ jaggāmi devate..

139.

yesaṁ rāgo ca doso ca, avijjā ca virājitā.

tesu jāgaramānesu, ahaṁ suttosmi devate..

140.

evaṁ jāgarataṁ sutto, evaṁ suttesu jāgaro.

evametaṁ vijānāmi, evaṁ paṭibhaṇāmi te..

141.

sādhu jāgarataṁ sutto, sādhu suttesu jāgaro.

sādhumetaṁ vijānāsi, sādhu paṭibhaṇāsi meti..

jāgarajātakaṁ navamaṁ.

415. kummāsapiṇḍijātakaṁ (7-2-10)

142.

na kiratthi anomadassisu, pāricariyā buddhesu appikā {appakā (ka0)}.

sukkhāya aloṇikāya ca, passaphalaṁ kummāsapiṇḍiyā..

143.

hatthigavassā cime bahū {hatthigavāssā ca me bahū (sī0), hatthī gavāssā cime bahū (syā0), hatthī gavāssā ca me bahū (pī0)}, dhanadhaññaṁ pathavī ca kevalā.

nāriyo cimā accharūpamā, passaphalaṁ kummāsapiṇḍiyā..

144.

abhikkhaṇaṁ rājakuñjara, gāthā bhāsasi kosalādhipa.

pucchāmi taṁ raṭṭhavaḍḍhana, bāḷhaṁ pītimano pabhāsasi..

145.

imasmiññeva nagare, kule aññatare ahuṁ.

parakammakaro āsiṁ, bhatako sīlasaṁvuto..

146.

kammāya nikkhamantohaṁ, caturo samaṇeddasaṁ.

ācārasīlasampanne, sītibhūte anāsave..

147.

tesu cittaṁ pasādetvā, nisīdetvā {nisādetvā (?)} paṇṇasanthate.

adaṁ buddhāna kummāsaṁ, pasanno sehi pāṇibhi..

148.

tassa kammassa kusalassa, idaṁ me edisaṁ phalaṁ.

anubhomi idaṁ rajjaṁ, phītaṁ dharaṇimuttamaṁ..

149.

dadaṁ bhuñja mā ca pamādo {dada bhuñja ca mā ca pamādo (sī0 pī0)}, cakkaṁ vattaya kosalādhipa.

mā rāja adhammiko ahu, dhammaṁ pālaya kosalādhipa..

150.

sohaṁ tadeva punappunaṁ, vaṭumaṁ ācarissāmi sobhane.

ariyācaritaṁ sukosale, arahanto me manāpāva passituṁ..

151.

devī viya accharūpamā, majjhe nārigaṇassa sobhasi.

kiṁ kammamakāsi bhaddakaṁ, kenāsi vaṇṇavatī sukosale..

152.

ambaṭṭhakulassa khattiya, dāsyāhaṁ parapesiyā ahuṁ.

saññatā ca {saññatā (sī0 pī0)} dhammajīvinī, sīlavatī ca apāpadassanā..

153.

uddhaṭabhattaṁ ahaṁ tadā, caramānassa adāsi bhikkhuno.

vittā sumanā sayaṁ ahaṁ, tassa kammassa phalaṁ mamedisanti..

kummāsapiṇḍijātakaṁ dasamaṁ.

416. parantapajātakaṁ (7-2-11)

154.

āgamissati me pāpaṁ, āgamissati me bhayaṁ.

tadā hi calitā sākhā, manussena migena vā..

155.

bhīruyā nūna me kāmo, avidūre vasantiyā.

karissati kisaṁ paṇḍuṁ, sāva sākhā parantapaṁ..

156.

socayissati maṁ kantā, gāme vasamaninditā.

karissati kisaṁ paṇḍuṁ, sāva sākhā parantapaṁ..

157.

tayā maṁ asitāpaṅgi {hasitāpaṅgi (sī0 syā0 pī0)}, sitāni {mihitāni (sī0 syā0 pī0)} bhaṇitāni ca.

kisaṁ paṇḍuṁ karissanti, sāva sākhā parantapaṁ..

158.

agamā nūna so saddo, asaṁsi nūna so tava.

akkhātaṁ nūna taṁ tena, yo taṁ sākhamakampayi..

159.

idaṁ kho taṁ samāgamma, mama bālassa cintitaṁ.

tadā hi calitā sākhā, manussena migena vā..

160.

tatheva tvaṁ avedesi, avañci {avajjhi (ka0)} pitaraṁ mama.

hantvā sākhāhi chādento, āgamissati me {te (syā0 ka0)} bhayanti..

parantapajātakaṁ ekādasamaṁ.

gandhāravaggo dutiyo.

tassuddānaṁ --

varagāma mahākapi bhaggava ca, daḷhadhamma sakuñjara kesavaro.

urago vidhuro puna jāgarataṁ, atha kosalādhipa parantapa cāti..

atha vagguddānaṁ --

atha sattanipātamhi, vaggaṁ me bhaṇato suṇa.

kukku ca puna gandhāro, dveva guttā mahesināti..

sattakanipātaṁ niṭṭhitaṁ.

8. aṭṭhakanipāto

417. kaccānijātakaṁ (1)

1.

odātavatthā suci allakesā, kaccāni kiṁ kumbhimadhissayitvā {kumbhimapassayitvā (pī0)}.

piṭṭhā tilā dhovasi taṇḍulāni, tilodano hehiti kissa hetu..

2.

na kho ayaṁ brāhmaṇa bhojanatthā {bhojanatthaṁ (syā0)}, tilodano hehiti sādhupakko.

dhammo mato tassa pahuttamajja {pahūnamajja (syā0), pahūtamajja (sī0), bahūtamajjā (pī0)}, ahaṁ karissāmi susānamajjhe..

3.

anuvicca kaccāni karohi kiccaṁ, dhammo mato ko nu taveva {taveta (sī0 syā0 pī0)} saṁsi.

sahassanetto atulānubhāvo, na miyyatī dhammavaro kadāci..

4.

daḷhappamāṇaṁ mama ettha brahme, dhammo mato natthi mamettha kaṅkhā.

ye yeva dāni pāpā bhavanti, te teva dāni sukhitā bhavanti..

5.

suṇisā hi mayhaṁ vañjhā ahosi, sā maṁ vadhitvāna vijāyi puttaṁ.

sā dāni sabbassa kulassa issarā, ahaṁ panamhi {vasāmi (syā0)} apaviddhā ekikā..

6.

jīvāmi vohaṁ na matohamasmi {nāhaṁ matosmi (sī0 pī0)}, taveva atthāya idhāgatosmi.

yā taṁ vadhitvāna vijāyi puttaṁ, sahāva puttena karomi bhasmaṁ..

7.

evañca {etañca (sī0 pī0)} te ruccati devarāja, mameva atthāya idhāgatosi.

ahañca putto suṇisā ca nattā, sammodamānā gharamāvasema..

8.

evañca te ruccati kātiyāni, hatāpi santā na jahāsi dhammaṁ.

tuvañca {tvañca (pī0 ka0)} putto suṇisā ca nattā, sammodamānā gharamāvasetha..

9.

sā kātiyānī suṇisāya saddhiṁ, sammodamānā gharamāvasittha.

putto ca nattā ca upaṭṭhahiṁsu, devānamindena adhiggahītāti..

kaccānijātakaṁ paṭhamaṁ.

418. aṭṭhasaddajātakaṁ (2)

10.

idaṁ pure ninnamāhu, bahumacchaṁ mahodakaṁ.

āvāso bakarājassa, pettikaṁ bhavanaṁ mama.

tyajja bhekena {bhiṅgena (ka0)} yāpema, okaṁ na vajahāmase {okantaṁ na jahāmase (ka0)}..

11.

ko dutiyaṁ asīlissa, bandharassakkhi bhecchati {bhejjati (sī0 syā0 pī0), bhindati (ka0)}.

ko me putte kulāvakaṁ, mañca sotthiṁ karissati..

12.

sabbā parikkhayā pheggu, yāva tassā gatī ahu.

khīṇabhakkho mahārāja, sāre na ramatī ghuṇo..

13.

sā nūnāhaṁ ito gantvā, rañño muttā nivesanā.

attānaṁ ramayissāmi, dumasākhaniketinī..

14.

so nūnāhaṁ ito gantvā, rañño mutto nivesanā.

aggodakāni pissāmi, yūthassa purato vajaṁ..

15.

taṁ maṁ kāmehi sammattaṁ, rattaṁ kāmesu mucchitaṁ.

ānayī bharato {vanato (ka0)} luddo, bāhiko bhaddamatthu te..

16.

andhakāratimisāyaṁ, tuṅge uparipabbate.

sā maṁ saṇhena mudunā, mā pādaṁ khali {khaṇi (sī0 syā0 pī0)} yasmani..

17.

asaṁsayaṁ jātikhayantadassī, na gabbhaseyyaṁ punarāvajissaṁ.

ayamantimā pacchimā gabbhaseyyā {ayaṁ hi me antimā gabbhaseyyā (sī0 pī0)}, khīṇo me saṁsāro punabbhavāyāti..

aṭṭhasaddajātakaṁ dutiyaṁ.

419. sulasājātakaṁ (3)

18.

idaṁ suvaṇṇakāyūraṁ, muttā veḷuriyā bahū.

sabbaṁ harassu bhaddante, mañca dāsīti sāvaya..

19.

oropayassu kalyāṇi, mā bāḷhaṁ {bahuṁ (sī0 syā0 pī0)} paridevasi.

na cāhaṁ abhijānāmi, ahantvā dhanamābhataṁ..

20.

yato sarāmi attānaṁ, yato pattāsmi viññutaṁ.

na cāhaṁ abhijānāmi, aññaṁ piyataraṁ tayā..

21.

ehi taṁ upagūhissaṁ {upaguyhissaṁ (ka0)}, karissañca padakkhiṇaṁ.

na hi dāni puna atthi, mama tuyhañca saṅgamo..

22.

na hi sabbesu ṭhānesu, puriso hoti paṇḍito.

itthīpi paṇḍitā hoti, tattha tattha vicakkhaṇā..

23.

na hi sabbesu ṭhānesu, puriso hoti paṇḍito.

itthīpi paṇḍitā hoti, lahuṁ atthaṁ vicintikā {lahumatthavicintikā (sī0 pī0)}..

24.

lahuñca vata khippañca, nikaṭṭhe samacetayi.

migaṁ puṇṇāyateneva {puṇṇāyataneva (syā0)}, sulasā sattukaṁ vadhi..

25.

yodha uppatitaṁ atthaṁ, na khippamanubujjhati.

so haññati mandamati, corova girigabbhare..

26.

yo ca uppatitaṁ atthaṁ, khippameva nibodhati.

muccate sattusambādhā, sulasā sattukāmivāti..

sulasājātakaṁ tatiyaṁ.

420. sumaṅgalajātakaṁ (4)

27.

bhusamhi {bhusampi (ka0), bhusaṁ hi (sī0 niyya)} kuddhoti avekkhiyāna, na tāva daṇḍaṁ paṇayeyya issaro.

aṭṭhānaso appatirūpamattano, parassa dukkhāni bhusaṁ udīraye..

28.

yato ca jāneyya pasādamattano, atthaṁ niyuñjeyya parassa dukkaṭaṁ.

tadāyamatthoti sayaṁ avekkhiya, athassa daṇḍaṁ sadisaṁ nivesaye..

29.

na cāpi jhāpeti paraṁ na attanaṁ, amucchito yo nayate nayānayaṁ.

yo daṇḍadhāro bhavatīdha issaro, sa vaṇṇagutto siriyā na dhaṁsati..

30.

ye khattiyā se anisammakārino, paṇenti daṇḍaṁ sahasā pamucchitā.

avaṇṇasaṁyutā {yuttāva (ka0)} jahanti jīvitaṁ, ito vimuttāpi ca yanti duggatiṁ..

31.

dhamme ca ye ariyappavedite ratā, anuttarā te vacasā manasā kammunā ca.

te santisoraccasamādhisaṇṭhitā, vajanti lokaṁ dubhayaṁ tathāvidhā..

32.

rājāhamasmi narapamadānamissaro, sacepi kujjhāmi ṭhapemi attanaṁ.

nisedhayanto janataṁ tathāvidhaṁ, paṇemi daṇḍaṁ anukampa yoniso..

33.

sirī ca lakkhī ca taveva khattiya, janādhipa mā vijahi kudācanaṁ.

akkodhano niccapasannacitto, anīgho tuvaṁ vassasatāni pālaya..

34.

guṇehi etehi upeta khattiya, ṭhitamariyavattī {vatti (sī0), vutti (ka0)} suvaco akodhano.

sukhī anuppīḷa pasāsamediniṁ {anuppīḷaṁ sahasamedaniṁ (ka0)}, ito vimuttopi ca yāhi suggatiṁ..

35.

evaṁ sunītena {suvinītena (pī0)} subhāsitena, dhammena ñāyena upāyaso nayaṁ.

nibbāpaye saṅkhubhitaṁ mahājanaṁ, mahāva megho salilena medininti {medaninti (syā0 ka0)}..

sumaṅgalajātakaṁ catutthaṁ.

421. gaṅgamālajātakaṁ (5)

36.

aṅgārajātā pathavī, kukkuḷānugatā mahī.

atha gāyasi vattāni {vatthāni (ka0)}, na taṁ tapati ātapo..

37.

uddhaṁ tapati ādicco, adho tapati vālukā.

atha gāyasi vattāni {vatthāni (ka0)}, na taṁ tapati ātapo..

38.

na maṁ tapati ātapo, ātapā {ātappā (sī0 syā0 pī0)} tapayanti maṁ.

atthā hi vividhā rāja, te tapanti na ātapo..

39.

addasaṁ kāma te mūlaṁ, saṅkappā kāma jāyasi.

na taṁ saṅkappayissāmi, evaṁ kāma na hehisi..

40.

appāpi kāmā na alaṁ, bahūhipi na tappati.

ahahā bālalapanā, parivajjetha {paṭivijjhetha (pī0 sī0 aṭṭha0)} jaggato..

41.

appassa kammassa phalaṁ mamedaṁ, udayo ajjhāgamā mahattapattaṁ.

suladdhalābho vata māṇavassa, yo pabbajī kāmarāgaṁ pahāya..

42.

tapasā pajahanti pāpakammaṁ, tapasā nhāpitakumbhakārabhāvaṁ.

tapasā abhibhuyya gaṅgamāla, nāmenālapasajja brahmadattaṁ..

43.

sandiṭṭhikameva “amma” passatha, khantīsoraccassa ayaṁ {yo (syā0 pī0 ka0)} vipāko.

yo {so (syā0 ka0)} sabbajanassa vanditohu, taṁ vandāma sarājikā samaccā..

44.

mā kiñci avacuttha gaṅgamālaṁ, muninaṁ monapathesu sikkhamānaṁ.

eso hi atari aṇṇavaṁ, yaṁ taritvā caranti vītasokāti..

gaṅgamālajātakaṁ pañcamaṁ.

422. cetiyajātakaṁ (6)

45.

dhammo have hato hanti, nāhato hanti kiñcanaṁ {kañcinaṁ (pī0)}.

tasmā hi dhammaṁ na hane, mā tvaṁ {taṁ (syā0 pī0)} dhammo hato hani..

46.

alikaṁ bhāsamānassa, apakkamanti devatā.

pūtikañca mukhaṁ vāti, sakaṭṭhānā ca dhaṁsati.

yo jānaṁ pucchito pañhaṁ, aññathā naṁ viyākare..

47.

sace hi saccaṁ bhaṇasi, hohi rāja yathā pure.

musā ce bhāsase rāja, bhūmiyaṁ tiṭṭha cetiya..

48.

akāle vassatī tassa, kāle tassa na vassati.

yo jānaṁ pucchito pañhaṁ, aññathā naṁ viyākare..

49.

sace hi saccaṁ bhaṇasi, hohi rāja yathā pure.

musā ce bhāsase rāja, bhūmiṁ pavisa cetiya..

50.

jivhā tassa dvidhā hoti, uragasseva disampati.

yo jānaṁ pucchito pañhaṁ, aññathā naṁ viyākare..

51.

sace hi saccaṁ bhaṇasi, hohi rāja yathā pure.

musā ce bhāsase rāja, bhiyyo pavisa cetiya..

52.

jivhā tassa na bhavati, macchasseva disampati.

yo jānaṁ pucchito pañhaṁ, aññathā naṁ viyākare..

53.

sace hi saccaṁ bhaṇasi, hohi rāja yathā pure.

musā ce bhāsase rāja, bhiyyo pavisa cetiya..

54.

thiyova tassa jāyanti {thiyo tassa pajāyanti (ka0)}, na pumā jāyare kule.

yo jānaṁ pucchito pañhaṁ, aññathā naṁ viyākare..

55.

sace hi saccaṁ bhaṇasi, hohi rāja yathā pure.

musā ce bhāsase rāja, bhiyyo pavisa cetiya..

56.

puttā tassa na bhavanti, pakkamanti disodisaṁ.

yo jānaṁ pucchito pañhaṁ, aññathā naṁ viyākare..

57.

sace hi saccaṁ bhaṇasi, hohi rāja yathā pure.

musā ce bhāsase rāja, bhiyyo pavisa cetiya..

58.

sa rājā isinā satto, antalikkhacaro pure.

pāvekkhi pathaviṁ cecco, hīnatto patva pariyāyaṁ {attapariyāyaṁ (sī0 syā0), pattapariyāyaṁ (ka0 sī0 niyya)}..

59.

tasmā hi chandāgamanaṁ, nappasaṁsanti paṇḍitā.

aduṭṭhacitto bhāseyya, giraṁ saccūpasaṁhitanti..

cetiyajātakaṁ chaṭṭhaṁ.

423. indriyajātakaṁ (7)

60.

yo indriyānaṁ kāmena, vasaṁ nārada gacchati.

so pariccajjubho loke, jīvantova visussati {jīvantopivisussati (syā0), jīvanto vāpi sussati (ka0)}..

61.

sukhassānantaraṁ dukkhaṁ, dukkhassānantaraṁ sukhaṁ.

sosi {sopi (syā0 pī0 ka0)} patto sukhā {sukha (syā0), sukhaṁ (ka0)} dukkhaṁ, pāṭikaṅkha varaṁ sukhaṁ..

62.

kicchakāle kicchasaho, yo kicchaṁ nātivattati.

sa kicchantaṁ sukhaṁ dhīro, yogaṁ samadhigacchati..

63.

na heva kāmāna kāmā, nānatthā nātthakāraṇā.

na katañca niraṅkatvā, dhammā cavitumarahasi..

64.

dakkhaṁ gahapatī {gahapataṁ (sī0 syā0 pī0), gahavataṁ (?)} sādhu, saṁvibhajjañca bhojanaṁ.

ahāso atthalābhesu, atthabyāpatti abyatho..

65.

ettāvatetaṁ paṇḍiccaṁ, api so {asito (sī0 syā0 pī0)} davilo {devalo (sī0 pī0)} bravi.

na yito kiñci pāpiyo, yo indriyānaṁ vasaṁ vaje..

66.

amittānaṁva hatthatthaṁ, sivi pappoti māmiva.

kammaṁ vijjañca dakkheyyaṁ, vivāhaṁ sīlamaddavaṁ.

ete ca yase hāpetvā, nibbatto sehi kammehi..

67.

sohaṁ sahassajīnova abandhu aparāyaṇo.

ariyadhammā apakkanto, yathā peto tathevahaṁ..

68.

sukhakāme dukkhāpetvā, āpannosmi padaṁ imaṁ.

so sukhaṁ nādhigacchāmi, ṭhito {cito (pī0 sī0 aṭṭha0)} bhāṇumatāmivāti..

indriyajātakaṁ sattamaṁ.

424. ādittajātakaṁ (8)

69.

ādittasmiṁ agārasmiṁ, yaṁ nīharati bhājanaṁ.

taṁ tassa hoti atthāya, no ca yaṁ tattha ḍayhati..

70.

evāmādīpito loko, jarāya maraṇena ca.

nīharetheva dānena, dinnaṁ hoti sunīhataṁ {sunībhataṁ (sī0 syā0 pī0), sunibbhataṁ (ka0)}..

71.

yo dhammaladdhassa dadāti dānaṁ, uṭṭhānavīriyādhigatassa jantu.

atikkamma so vetaraṇiṁ {vettaraṇiṁ (ka0)} yamassa, dibbāni ṭhānāni upeti macco..

72.

dānañca yuddhañca samānamāhu, appāpi santā bahuke jinanti.

appampi ce saddahāno dadāti, teneva so hoti sukhī parattha..

73.

viceyya dānaṁ sugatappasatthaṁ, ye dakkhiṇeyyā idha jīvaloke.

etesu dinnāni mahapphalāni, bījāni vuttāni yathā sukhette..

74.

yo pāṇabhūtāni aheṭhayaṁ caraṁ, parūpavādā na karoti pāpaṁ.

bhīruṁ pasaṁsanti na tattha sūraṁ, bhayā hi santo na karonti pāpaṁ..

75.

hīnena brahmacariyena, khattiye upapajjati.

majjhimena ca devattaṁ, uttamena visujjhati..

76.

addhā hi dānaṁ bahudhā pasatthaṁ, dānā ca kho dhammapadaṁva seyyo.

pubbeva hi pubbatareva santo {pubbe ca hi pubbatare ca santo (saṁ0 ni0 1.33)}, nibbānamevajjhagamuṁ sapaññāti..

ādittajātakaṁ aṭṭhamaṁ.

425. aṭṭhānajātakaṁ (9)

77.

gaṅgā kumudinī santā, saṅkhavaṇṇā ca kokilā.

jambu tālaphalaṁ dajjā, atha nūna tadā siyā..

78.

yadā kacchapalomānaṁ, pāvāro tividho siyā.

hemantikaṁ pāvuraṇaṁ {pāpuraṇaṁ (sī0 syā0 pī0)}, atha nūna tadā siyā..

79.

yadā makasapādānaṁ {dāṭhānaṁ (sī0 pī0)}, aṭṭālo sukato siyā.

daḷho ca avikampī ca {appakampī ca (sī0 pī0)}, atha nūna tadā siyā..

80.

yadā sasavisāṇānaṁ, nisseṇī sukatā siyā.

saggassārohaṇatthāya, atha nūna tadā siyā..

81.

yadā nisseṇimāruyha, candaṁ khādeyyu mūsikā.

rāhuñca paripāteyyuṁ {paribāheyyuṁ (syā0)}, atha nūna tadā siyā..

82.

yadā surāghaṭaṁ pitvā, makkhikā gaṇacāriṇī.

aṅgāre vāsaṁ kappeyyuṁ, atha nūna tadā siyā..

83.

yadā bimboṭṭhasampanno, gadrabho sumukho siyā.

kusalo naccagītassa, atha nūna tadā siyā..

84.

yadā kākā ulūkā ca, mantayeyyuṁ rahogatā.

aññamaññaṁ pihayeyyuṁ, atha nūna tadā siyā..

85.

yadā muḷāla {pulasa (sī0 pī0), pulāsa (syā0)} pattānaṁ, chattaṁ thirataraṁ siyā.

vassassa paṭighātāya, atha nūna tadā siyā..

86.

yadā kulako {kuluṅko (sī0 pī0), kuluko (syā0)} sakuṇo, pabbataṁ gandhamādanaṁ.

tuṇḍenādāya gaccheyya, atha nūna tadā siyā..

87.

yadā sāmuddikaṁ nāvaṁ, sa-yantaṁ sa-vaṭākaraṁ {sapaṭākāraṁ (ka0)}.

ceṭo ādāya gaccheyya, atha nūna tadā siyāti..

aṭṭhānajātakaṁ navamaṁ.

426. dīpijātakaṁ (10)

88.

khamanīyaṁ yāpanīyaṁ, kacci mātula te sukhaṁ.

sukhaṁ te ammā avaca, sukhakāmāva {sukhakāmā hi (sī0 syā0 pī0)} te mayaṁ..

89.

naṅguṭṭhaṁ me avakkamma {apakkamma (ka0)}, heṭhayitvāna {pothayitvāna (ka0)} eḷike {eḷaki (syā0), eḷiki (pī0)}.

sājja mātulavādena, muñcitabbā nu maññasi..

90.

puratthāmukho nisinnosi, ahaṁ te mukhamāgatā.

pacchato tuyhaṁ naṅguṭṭhaṁ, kathaṁ khvāhaṁ avakkamiṁ {apakkamiṁ (ka0)}..

91.

yāvatā caturo dīpā, sasamuddā sapabbatā.

tāvatā mayhaṁ naṅguṭṭhaṁ, kathaṁ kho tvaṁ vivajjayi..

92.

pubbeva metamakkhiṁsu {metaṁ akkhaṁsu (sī0 pī0)}, mātā pitā ca bhātaro.

dīghaṁ duṭṭhassa naṅguṭṭhaṁ, sāmhi vehāyasāgatā..

93.

tañca disvāna āyantiṁ, antalikkhasmi eḷike.

migasaṅgho palāyittha, bhakkho me nāsito tayā..

94.

iccevaṁ vilapantiyā, eḷakiyā ruhagghaso.

galakaṁ anvāvamaddi, natthi duṭṭhe subhāsitaṁ..

95.

neva duṭṭhe nayo atthi, na dhammo na subhāsitaṁ.

nikkamaṁ duṭṭhe yuñjetha, so ca sabbhiṁ na rañjatīti..

dīpijātakaṁ dasamaṁ.

aṭṭhakanipātaṁ niṭṭhitaṁ.

tassuddānaṁ --

parisuddhā manāvilā vatthadharā, bakarājassa kāyuraṁ daṇḍavaro.

atha aṅgāra cetiya devilinā, atha āditta gaṅgā daseḷakināti..

9. navakanipāto

427. gijjhajātakaṁ (1)

1.

parisaṅkupatho nāma, gijjhapantho sanantano.

tatrāsi mātāpitaro, gijjho posesi jiṇṇake.

tesaṁ ajagaramedaṁ, accahāsi bahuttaso {pahuttato (ka0 sī0), pahūtaso (syā0 pī0), bahudhaso (ka0)}..

2.

pitā ca puttaṁ avaca, jānaṁ uccaṁ papātinaṁ.

supattaṁ thāmasampannaṁ {pakkhasampannaṁ (sī0 syā0 pī0)}, tejassiṁ dūragāminaṁ..

3.

pariplavantaṁ pathaviṁ, yadā tāta vijānahi.

sāgarena parikkhittaṁ, cakkaṁva parimaṇḍalaṁ.

tato tāta nivattassu, māssu etto paraṁ gami..

4.

udapattosi {uddhaṁ pattosi (ka0 sī0)} vegena, balī pakkhī dijuttamo.

olokayanto vakkaṅgo, pabbatāni vanāni ca..

5.

addassa pathaviṁ gijjho, yathāsāsi {yathāssāsi (syā0 aṭṭha0 pāṭhantaraṁ)} pitussutaṁ.

sāgarena parikkhittaṁ, cakkaṁva parimaṇḍalaṁ..

6.

tañca so samatikkamma, paramevaccavattatha {parameva pavattatha (sī0 syā0)}.

tañca vātasikhā tikkhā, accahāsi baliṁ dijaṁ..

7.

nāsakkhātigato poso, punadeva nivattituṁ.

dijo byasanamāpādi, verambhānaṁ {verambānaṁ (sī0 pī0)} vasaṁ gato..

8.

tassa puttā ca dārā ca, ye caññe anujīvino.

sabbe byasanamāpāduṁ, anovādakare dije..

9.

evampi idha vuḍḍhānaṁ, yo vākyaṁ nāvabujjhati.

atisīmacaro ditto, gijjhovātītasāsano.

sa ve byasanaṁ pappoti, akatvā vuḍḍhasāsananti..

gijjhajātakaṁ paṭhamaṁ.

428. kosambiyajātakaṁ (2)

10.

puthusaddo samajano, na bālo koci maññatha.

saṅghasmiṁ bhijjamānasmiṁ, nāññaṁ bhiyyo amaññaruṁ..

11.

parimuṭṭhā paṇḍitābhāsā, vācāgocarabhāṇino.

yāvicchanti mukhāyāmaṁ, yena nītā na taṁ vidū..

12.

akkocchi maṁ avadhi maṁ, ajini maṁ ahāsi me.

ye ca taṁ upanayhanti, veraṁ tesaṁ na sammati..

13.

akkocchi maṁ avadhi maṁ, ajini maṁ ahāsi me.

ye ca taṁ nupanayhanti, veraṁ tesūpasammati..

14.

na hi verena verāni, sammantīdha kudācanaṁ.

averena ca sammanti, esa dhammo sanantano..

15.

pare ca na vijānanti, mayamettha yamāmase.

ye ca tattha vijānanti, tato sammanti medhagā..

16.

aṭṭhicchinnā pāṇaharā, gavassa {gavāssa (sī0 syā0 pī0)} dhanahārino.

raṭṭhaṁ vilumpamānānaṁ, tesampi hoti saṅgati.

kasmā tumhāka no siyā..

17.

sace labhetha nipakaṁ sahāyaṁ, saddhiṁcaraṁ sādhuvihāridhīraṁ.

abhibhuyya sabbāni parissayāni, careyya tenattamano satīmā..

18.

no ce labhetha nipakaṁ sahāyaṁ, saddhiṁcaraṁ sādhuvihāridhīraṁ.

rājāva raṭṭhaṁ vijitaṁ pahāya, eko care mātaṅgaraññeva nāgo..

19.

ekassa caritaṁ seyyo, natthi bāle sahāyatā.

eko care na pāpāni kayirā, appossukko mātaṅgaraññeva nāgoti..

kosambiyajātakaṁ dutiyaṁ.

429. mahāsuvajātakaṁ (3)

20.

dumo yadā hoti phalūpapanno, bhuñjanti naṁ vihaṅgamā {vihagā (sī0 pī0)} sampatantā.

khīṇanti ñatvāna dumaṁ phalaccaye {ñatvā dumapphalaccayena (ka0)}, disodisaṁ yanti tato vihaṅgamā..

21.

cara cārikaṁ lohitatuṇḍa māmari, kiṁ tvaṁ suva sukkhadumamhi jhāyasi.

tadiṅgha maṁ brūhi vasantasannibha, kasmā suva sukkhadumaṁ na riñcasi..

22.

ye ve sakhīnaṁ sakhāro bhavanti, pāṇaccaye {pāṇaṁ caje (ka0), pāṇaccaye maraṇakāle ca sukhadukkhesu ca na jahantīti sambandho} dukkhasukhesu haṁsa.

khīṇaṁ akhīṇanti na taṁ jahanti, santo sataṁ dhammamanussarantā..

23.

sohaṁ sataṁ aññatarosmi haṁsa, ñātī ca me hoti sakhā ca rukkho.

taṁ nussahe jīvikattho pahātuṁ, khīṇanti ñatvāna na hesa dhammo {na sosa (ka0), na esa (syā0)}..

24.

sādhu sakkhi kataṁ hoti, metti saṁsati santhavo {mittaṁ saṅgati sandhavo (ka0)}.

sacetaṁ dhammaṁ rocesi, pāsaṁsosi vijānataṁ..

25.

so te suva varaṁ dammi, pattayāna vihaṅgama.

varaṁ varassu vakkaṅga, yaṁ kiñci manasicchasi..

26.

varañca me haṁsa bhavaṁ dadeyya, ayañca rukkho punarāyuṁ labhetha.

so sākhavā phalimā saṁvirūḷho, madhutthiko tiṭṭhatu sobhamāno..

27.

taṁ passa samma phalimaṁ uḷāraṁ, sahāva te hotu udumbarena.

so sākhavā phalimā saṁvirūḷho, madhutthiko tiṭṭhatu sobhamāno..

28.

evaṁ sakka sukhī hohi, saha sabbehi ñātibhi.

yathāhamajja sukhito, disvāna saphalaṁ dumaṁ..

29.

suvassa ca varaṁ datvā, katvāna saphalaṁ dumaṁ.

pakkāmi saha bhariyāya, devānaṁ nandanaṁ vananti..

mahāsuvajātakaṁ tatiyaṁ.

430. cūḷasuvajātakaṁ (4)

30.

santi rukkhā haripattā {haritapattā (sī0 syā0 pī0)}, dumā nekaphalā bahū.

kasmā nu sukkhe {sukkha (ka0)} koḷāpe, suvassa nirato mano..

31.

phalassa upabhuñjimhā, nekavassagaṇe bahū.

aphalampi viditvāna, sāva metti yathā pure..

32.

sukhañca rukkhaṁ koḷāpaṁ, opattamaphalaṁ dumaṁ.

ohāya sakuṇā yanti, kiṁ dosaṁ passase dija..

33.

ye phalatthā sambhajanti, aphaloti jahanti naṁ.

attatthapaññā dummedhā, te honti pakkhapātino..

34.

sādhu sakkhi kataṁ hoti, metti saṁsati santhavo.

sacetaṁ dhammaṁ rocesi, pāsaṁsosi vijānataṁ..

35.

so te suva varaṁ dammi, pattayāna vihaṅgama.

varaṁ varassu vakkaṅga, yaṁ kiñci manasicchasi..

36.

api nāma naṁ passeyyaṁ {api nāma naṁ puna passe (sī0 syā0)}, sapattaṁ saphalaṁ dumaṁ.

daliddova nidhi laddhā, nandeyyāhaṁ punappunaṁ..

37.

tato amatamādāya, abhisiñci mahīruhaṁ.

tassa sākhā virūhiṁsu {virūḷhassa (ka0)}, sītacchāyā manoramā..

38.

evaṁ sakka sukhī hohi, saha sabbehi ñātibhi.

yathāhamajja sukhito, disvāna saphalaṁ dumaṁ..

39.

suvassa ca varaṁ datvā, katvāna saphalaṁ dumaṁ.

pakkāmi saha bhariyāya, devānaṁ nandanaṁ vananti..

cūḷasuvajātakaṁ catutthaṁ.

431. haritacajātakaṁ (5)

40.

sutaṁ metaṁ mahābrahme, kāme bhuñjati hārito.

kaccetaṁ vacanaṁ tucchaṁ, kacci suddho iriyyasi..

41.

evametaṁ mahārāja, yathā te vacanaṁ sutaṁ.

kummaggaṁ paṭipannosmi, mohaneyyesu mucchito..

42.

adu {ādu (sī0 pī0)} paññā kimatthiyā, nipuṇā sādhucintinī {cintanī (sī0 pī0)}.

yāya uppatitaṁ rāgaṁ, kiṁ mano na vinodaye..

43.

cattārome mahārāja, loke atibalā bhusā.

rāgo doso mado moho, yattha paññā na gādhati..

44.

arahā sīlasampanno, suddho carati hārito.

medhāvī paṇḍito ceva, iti no sammato bhavaṁ..

45.

medhāvīnampi hiṁsanti, isiṁ dhammaguṇe rataṁ.

vitakkā pāpakā rāja, subhā rāgūpasaṁhitā..

46.

uppannāyaṁ sarīrajo, rāgo vaṇṇavidūsano tava.

taṁ pajaha bhaddamatthu te, bahunnāsi medhāvisammato..

47.

te andhakārake {karaṇe (sī0 syā0 pī0)} kāme, bahudukkhe mahāvise.

tesaṁ mūlaṁ gavesissaṁ, checchaṁ rāgaṁ sabandhanaṁ..

48.

idaṁ vatvāna hārito, isi saccaparakkamo.

kāmarāgaṁ virājetvā, brahmalokūpago ahūti..

haritacajātakaṁ {hāritajātakaṁ (sī0 pī0)} pañcamaṁ.

432. padakusalamāṇavajātakaṁ (6)

49.

bahussutaṁ cittakathiṁ {cittakathaṁ (syā0 ka0)}, gaṅgā vahati pāṭaliṁ {pāṭalaṁ (sī0 pī0)}.

vuyhamānaka bhaddante, ekaṁ me dehi gāthakaṁ {gītakaṁ (ka0 aṭṭha0)}..

50.

yena siñcanti dukkhitaṁ, yena siñcanti āturaṁ.

tassa majjhe marissāmi, jātaṁ saraṇato bhayaṁ..

51.

yattha bījāni rūhanti, sattā yattha patiṭṭhitā.

sā me sīsaṁ nipīḷeti, jātaṁ saraṇato bhayaṁ..

52.

yena bhattāni paccanti, sītaṁ yena vihaññati.

so maṁ ḍahati {dayhati (ka0)} gattāni, jātaṁ saraṇato bhayaṁ..

53.

yena bhuttena {bhattena (syā0 ka0)} yāpenti, puthū brāhmaṇakhattiyā.

so maṁ bhutto byāpādeti, jātaṁ saraṇato bhayaṁ..

54.

gimhānaṁ pacchime māse, vātamicchanti paṇḍitā.

so maṁ {so me (sī0 pī0)} bhañjati gattāni, jātaṁ saraṇato bhayaṁ..

55.

yaṁ nissitā jagatiruhaṁ, svāyaṁ aggiṁ pamuñcati.

disā bhajatha vakkaṅgā, jātaṁ saraṇato bhayaṁ..

56.

yamānayiṁ somanassaṁ, māliniṁ candanussadaṁ.

sā maṁ gharā nicchubhati {nīharati (sī0 syā0)}, jātaṁ saraṇato bhayaṁ..

57.

yena jātena nandissaṁ, yassa ca bhavamicchisaṁ.

so maṁ gharā nicchubhati {nīharati (sī0 syā0)}, jātaṁ saraṇato bhayaṁ..

58.

suṇantu me jānapadā, negamā ca samāgatā.

yatodakaṁ tadādittaṁ, yato khemaṁ tato bhayaṁ..

59.

rājā vilumpate raṭṭhaṁ, brāhmaṇo ca purohito.

attaguttā viharatha, jātaṁ saraṇato bhayanti..

padakusalamāṇavajātakaṁ chaṭṭhaṁ.

433. lomasakassapajātakaṁ (7)

60.

assa indasamo rāja, accantaṁ ajarāmaro.

sace tvaṁ yaññaṁ yājeyya, isiṁ lomasakassapaṁ..

61.

sasamuddapariyāyaṁ, mahiṁ sāgarakuṇḍalaṁ.

na icche saha nindāya, evaṁ seyya {sayha (sī0 syā0 pī0)} vijānahi..

62.

dhiratthu taṁ yasalābhaṁ, dhanalābhañca brāhmaṇa.

yā vutti vinipātena, adhammacaraṇena vā..

63.

api ce pattamādāya, anagāro paribbaje.

sāyeva jīvikā seyyo, yā cādhammena esanā..

64.

api ce pattamādāya, anagāro paribbaje.

aññaṁ ahiṁsayaṁ loke, api rajjena taṁ varaṁ..

65.

balaṁ cando balaṁ suriyo, balaṁ samaṇabrāhmaṇā.

balaṁ velā samuddassa, balātibalamitthiyo..

66.

yathā uggatapaṁ santaṁ, isiṁ lomasakassapaṁ.

pitu atthā candavatī, vājapeyyaṁ {vācapeyyaṁ (pī0 ka0)} ayājayi..

67.

taṁ lobhapakataṁ kammaṁ, kaṭukaṁ kāmahetukaṁ.

tassa mūlaṁ gavesissaṁ, checchaṁ rāgaṁ sabandhanaṁ..

68.

dhiratthu kāme subahūpi loke, tapova seyyo kāmaguṇehi rāja.

tapo karissāmi pahāya kāme, taveva raṭṭhaṁ candavatī ca hotūti..

lomasakassapajātakaṁ sattamaṁ.

434. cakkavākajātakaṁ (8)

69.

kāsāyavatthe sakuṇe vadāmi, duve duve nandamane {nandimane (sī0 pī0)} carante.

kaṁ aṇḍajaṁ aṇḍajā mānusesu, jātiṁ pasaṁsanti tadiṅgha brūtha..

70.

amhe manussesu manussahiṁsa, anubbate {anupubbake (ka0)} cakkavāke vadanti.

kalyāṇabhāvamhe {bhāva'mha (sī0 pī0)} dijesu sammatā, abhirūpā {abhītarūpā (sī0 syā0 pī0)} vicarāma aṇṇave.. ( ) {(na ghāsahetūpi karoma pāpaṁ) (ka0)}

71.

kiṁ aṇṇave kāni phalāni bhuñje, maṁsaṁ kuto khādatha cakkavākā.

kiṁ bhojanaṁ bhuñjatha vo anomā {abhiṇhaṁ (ka0)}, balañca vaṇṇo ca anapparūpā {anapparūpo (sī0 syā0 pī0)}..

72.

na aṇṇave santi phalāni dhaṅka, maṁsaṁ kuto khādituṁ cakkavāke.

sevālabhakkhamha {bhakkhimha (ka0)} apāṇabhojanā {avākabhojanā (sī0 pī0)}, na ghāsahetūpi karoma pāpaṁ..

73.

na me idaṁ ruccati cakkavāka, asmiṁ bhave bhojanasannikāso.

ahosi pubbe tato me aññathā, icceva me vimati ettha jātā..

74.

ahampi maṁsāni phalāni bhuñje, annāni ca loṇiyateliyāni.

rasaṁ manussesu labhāmi bhottuṁ, sūrova saṅgāmamukhaṁ vijetvā.

na ca me tādiso vaṇṇo, cakkavāka yathā tava..

75.

asuddhabhakkhosi khaṇānupātī, kicchena te labbhati annapānaṁ.

na tussasī rukkhaphalehi dhaṅka, maṁsāni vā yāni susānamajjhe..

76.

yo sāhasena adhigamma bhoge, paribhuñjati dhaṅka khaṇānupātī.

tato upakkosati naṁ sabhāvo, upakkuṭṭho vaṇṇabalaṁ jahāti..

77.

appampi ce nibbutiṁ bhuñjatī yadi, asāhasena aparūpaghātī {asāhasenānupaghātino (ka0)}.

balañca vaṇṇo ca tadassa hoti, na hi sabbo āhāramayena vaṇṇoti..

cakkavākajātakaṁ aṭṭhamaṁ.

435. haliddirāgajātakaṁ (9)

78.

sutitikkhaṁ araññamhi, pantamhi sayanāsane.

ye ca gāme titikkhanti, te uḷāratarā tayā..

79.

araññā gāmamāgamma, kiṁsīlaṁ kiṁvataṁ ahaṁ.

purisaṁ tāta seveyyaṁ, taṁ me akkhāhi pucchito..

80.

yo te {yo taṁ (syā0 jā0 1.4.190 araññajātakepi)} vissāsaye tāta, vissāsañca khameyya te.

sussūsī ca titikkhī ca, taṁ bhajehi ito gato..

81.

yassa kāyena vācāya, manasā natthi dukkaṭaṁ.

urasīva patiṭṭhāya, taṁ bhajehi ito gato..

82.

yo ca dhammena carati, carantopi na maññati.

visuddhakāriṁ sappaññaṁ, taṁ bhajehi ito gato..

83.

haliddirāgaṁ kapicittaṁ, purisaṁ rāgavirāginaṁ.

tādisaṁ tāta mā sevi, nimmanussampi ce siyā..

84.

āsīvisaṁva kupitaṁ, mīḷhalittaṁ mahāpathaṁ.

ārakā parivajjehi, yānīva visamaṁ pathaṁ..

85.

anatthā tāta vaḍḍhanti, bālaṁ accupasevato.

māssu bālena saṁgacchi, amitteneva sabbadā..

86.

taṁ tāhaṁ tāta yācāmi, karassu vacanaṁ mama.

māssu bālena saṁgacchi {saṁgañchi (sī0 pī0)}, dukkho bālehi saṅgamoti..

haliddirāgajātakaṁ navamaṁ.

436. samuggajātakaṁ (10)

87.

kuto nu āgacchatha bho tayo janā, svāgatā etha {svāgataṁ ettha (sī0 pī0)} nisīdathāsane.

kaccittha bhonto kusalaṁ anāmayaṁ, cirassamabbhāgamanaṁ hi vo idha..

88.

ahameva eko idha majja patto, na cāpi me dutiyo koci vijjati.

kimeva sandhāya te bhāsitaṁ ise, “kuto nu āgacchatha bho tayo janā”..

89.

tuvañca eko bhariyā ca te piyā, samuggapakkhittanikiṇṇamantare.

sā rakkhitā kucchigatāva {kucchigatā ca (ka0)} te sadā, vāyussa {harissa (ka0)} puttena sahā tahiṁ ratā..

90.

saṁviggarūpo isinā viyākato {pabyākato (ka0), byākato (syā0 pī0)}, so dānavo tattha samuggamuggili.

addakkhi bhariyaṁ suci māladhāriniṁ, vāyussa puttena sahā tahiṁ rataṁ..

91.

sudiṭṭharūpamuggatapānuvattinā {sudiṭṭharūpuggatapānuvattinā (sī0 syā0 pī0)}, hīnā narā ye pamadāvasaṁ gatā.

yathā have pāṇarivettha rakkhitā, duṭṭhā mayī aññamabhippamodayi..

92.

divā ca ratto ca mayā upaṭṭhitā, tapassinā jotirivā vane vasaṁ.

sā dhammamukkamma adhammamācari, akiriyarūpo pamadāhi santhavo..

93.

sarīramajjhamhi ṭhitātimaññahaṁ, mayhaṁ ayanti asatiṁ asaññataṁ.

sā dhammamukkamma adhammamācari, akiriyarūpo pamadāhi santhavo..

94.

surakkhitaṁ meti kathaṁ nu vissase, anekacittāsu na hatthi {anekacittā puna hettha (ka0)} rakkhaṇā.

etā hi pātālapapātasannibhā, etthappamatto byasanaṁ nigacchati..

95.

tasmā hi te sukhino vītasokā, ye mātugāmehi caranti nissaṭā.

etaṁ sivaṁ uttamamābhipatthayaṁ, na mātugāmehi kareyya santhavanti..

samuggajātakaṁ dasamaṁ.

437. pūtimaṁsajātakaṁ (11)

96.

na kho me ruccati āḷi, pūtimaṁsassa pekkhanā.

etādisā sakhārasmā, ārakā parivajjaye..

97.

ummattikā ayaṁ veṇī, vaṇṇeti patino sakhiṁ.

pajjhāyi {pajjhāti (sī0 pī0), pajjhāyati (sī0 niyya)} paṭigacchantiṁ, āgataṁ meṇḍa {meḷa (sī0 pī0)} mātaraṁ..

98.

tvaṁ khosi samma ummatto, dummedho avicakkhaṇo.

yo tvaṁ {so tvaṁ (syā0)} matālayaṁ katvā, akālena vipekkhasi..

99.

na akāle vipekkheyya, kāle pekkheyya paṇḍito.

pūtimaṁsova pajjhāyi {pajjhāti (sī0 pī0), pajjhāyati (sī0 niyya)}, yo akāle vipekkhati..

100.

piyaṁ kho āḷi me hotu, puṇṇapattaṁ dadāhi me.

pati sañjīvito mayhaṁ, eyyāsi piyapucchikā {pucchitā (syā0 ka0)}..

101.

piyaṁ kho āḷi te hotu, puṇṇapattaṁ dadāmi te.

mahatā parivārena {parihārena (syā0)}, essaṁ {esaṁ (sī0 pī0)} kayirāhi {kayirāsi (pī0)} bhojanaṁ..

102.

kīdiso tuyhaṁ parivāro, yesaṁ kāhāmi bhojanaṁ.

kiṁnāmakā ca te sabbe, taṁ {te (sī0 syā0 pī0)} me akkhāhi pucchitā..

103.

māliyo caturakkho ca, piṅgiyo atha jambuko.

ediso mayhaṁ parivāro, tesaṁ kayirāhi {kayirāsi (pī0)} bhojanaṁ..

104.

nikkhantāya agārasmā, bhaṇḍakampi vinassati.

ārogyaṁ āḷino vajjaṁ {vacchaṁ (?)}, idheva vasa māgamāti..

pūtimaṁsajātakaṁ ekādasamaṁ.

438. daddarajātakaṁ (12)

105.

yo te puttake akhādi, dinnabhatto adūsake.

tasmiṁ dāṭhaṁ nipātehi, mā te muccittha jīvato..

106.

ākiṇṇaluddo puriso, dhāticelaṁva makkhito.

padesaṁ taṁ na passāmi, yattha dāṭhaṁ nipātaye..

107.

akataññussa posassa, niccaṁ vivaradassino.

sabbaṁ ce pathaviṁ dajjā, neva naṁ abhirādhaye..

108.

kinnu subāhu taramānarūpo, paccāgatosi saha māṇavena.

kiṁ kiccamatthaṁ idhamatthi tuyhaṁ, akkhāhi me pucchito etamatthaṁ..

109.

yo te sakhā daddaro sādhurūpo, tassa vadhaṁ parisaṅkāmi ajja.

purisassa kammāyatanāni sutvā, nāhaṁ sukhiṁ daddaraṁ ajja maññe..

110.

kānissa kammāyatanāni assu, purisassa vuttisamodhānatāya.

kaṁ vā paṭiññaṁ purisassa sutvā, parisaṅkasi daddaraṁ māṇavena..

111.

ciṇṇā kaliṅgā caritā vaṇijjā, vettācaro saṅkupathopi ciṇṇo.

naṭehi ciṇṇaṁ saha vākurehi {vākarehi (pī0 sī0 niyya), vāgurehi (?)}, daṇḍena yuddhampi samajjamajjhe..

112.

baddhā kulīkā {kuliṅkā (sī0 pī0)} mitamāḷhakena, akkhā jitā {akkhācitā (sī0 aṭṭha0)} saṁyamo abbhatīto.

abbāhitaṁ {appahitaṁ (sī0 syā0), abbūhitaṁ (pī0 sī0 niyya)} pubbakaṁ {pupphakaṁ (sī0 syā0)} aḍḍharattaṁ, hatthā daḍḍhā piṇḍapaṭiggahena..

113.

tānissa kammāyatanāni assu, purisassa vuttisamodhānatāya.

yathā ayaṁ dissati lomapiṇḍo, gāvo hatā kiṁ pana daddarassāti..

daddarajātakaṁ dvādasamaṁ.

navakanipātaṁ niṭṭhitaṁ.

tassuddānaṁ --

varagijjha samajjana haṁsavaro, nidhisavhaya hārita pāṭaliko.

ajarāmara dhaṅka titikkha kuto, atha dvādasa pekkhana daddaribhīti..

10. dasakanipāto

439. catudvārajātakaṁ (1)

1.

catudvāramidaṁ nagaraṁ, āyasaṁ daḷhapākāraṁ.

oruddhapaṭiruddhosmi, kiṁ pāpaṁ pakataṁ mayā..

2.

sabbe apihitā dvārā, oruddhosmi yathā dijo.

kimādhikaraṇaṁ yakkha, cakkābhinihato ahaṁ..

3.

laddhā satasahassāni, atirekāni vīsati.

anukampakānaṁ ñātīnaṁ, vacanaṁ samma nākari..

4.

laṅghiṁ samuddaṁ pakkhandi, sāgaraṁ appasiddhikaṁ.

catubbhi aṭṭhajjhagamā, aṭṭhāhipi ca soḷasa..

5.

soḷasāhi ca bāttiṁsa, atricchaṁ cakkamāsado.

icchāhatassa posassa, cakkaṁ bhamati matthake..

6.

uparivisālā duppūrā, icchā visaṭagāminī {visaṭagāminiṁ (pī0 ka0)}.

ye ca taṁ anugijjhanti, te honti cakkadhārino..

7.

bahubhaṇḍaṁ {bahuṁ bhaṇḍaṁ (sī0 pī0)} avahāya, maggaṁ appaṭivekkhiya.

yesañcetaṁ asaṅkhātaṁ, te honti cakkadhārino..

8.

kammaṁ samekkhe vipulañca bhogaṁ, icchaṁ na seveyya anatthasaṁhitaṁ.

kareyya vākyaṁ anukampakānaṁ, taṁ tādisaṁ nātivatteyya cakkaṁ..

9.

kīvaciraṁ nu me yakkha, cakkaṁ sirasi ṭhassati.

kati vassasahassāni, taṁ me akkhāhi pucchito..

10.

atisaro paccasaro {accasaro (sī0 syā0 pī0)}, mittavinda suṇohi me.

cakkaṁ te sirasi {sirasmi (syā0)} māviddhaṁ, na taṁ jīvaṁ pamokkhasīti..

catudvārajātakaṁ paṭhamaṁ.

440. kaṇhajātakaṁ (2)

11.

kaṇho vatāyaṁ puriso, kaṇhaṁ bhuñjati bhojanaṁ.

kaṇhe bhūmipadesasmiṁ, na mayhaṁ manaso piyo..

12.

na kaṇho tacasā hoti, antosāro hi brāhmaṇo.

yasmiṁ pāpāni kammāni, sa ve kaṇho sujampati..

13.

etasmiṁ te sulapite, patirūpe subhāsite.

varaṁ brāhmaṇa te dammi, yaṁ kiñci manasicchasi..

14.

varañce me ado sakka, sabbabhūtānamissara.

sunikkodhaṁ suniddosaṁ, nillobhaṁ vuttimattano.

nisnehamabhikaṅkhāmi, ete me caturo vare..

15.

kiṁ nu kodhe vā {kodheva (sī0 pī0)} dose vā, lobhe snehe ca brāhmaṇa.

ādīnavaṁ tvaṁ passasi {sampassasi (sī0 pī0)}, taṁ me akkhāhi pucchito..

16.

appo hutvā bahu hoti, vaḍḍhate so akhantijo.

āsaṅgī bahupāyāso, tasmā kodhaṁ na rocaye..

17.

duṭṭhassa pharusā {paṭhamā (pī0 sī0 niyya)} vācā, parāmāso anantarā.

tato pāṇi tato daṇḍo, satthassa paramā gati {parāmasati (ka0)}.

doso kodhasamuṭṭhāno, tasmā dosaṁ na rocaye..

18.

ālopasāhasākārā {sahasākārā (sī0 syā0 pī0)}, nikatī vañcanāni ca.

dissanti lobhadhammesu, tasmā lobhaṁ na rocaye..

19.

snehasaṅgathitā {saṅgadhitā (ka0), saṅgantitā (syā0)} ganthā, senti manomayā puthū.

te bhusaṁ upatāpenti, tasmā snehaṁ na rocaye..

20.

etasmiṁ te sulapite, patirūpe subhāsite.

varaṁ brāhmaṇa te dammi, yaṁ kiñci manasicchasi..

21.

varañce me ado sakka, sabbabhūtānamissara.

araññe me viharato, niccaṁ ekavihārino.

ābādhā mā {na (syā0 pī0)} uppajjeyyuṁ, antarāyakarā bhusā..

22.

etasmiṁ te sulapite, patirūpe subhāsite.

varaṁ brāhmaṇa te dammi, yaṁ kiñci manasicchasi..

23.

varañce me ado sakka, sabbabhūtānamissara.

na mano vā sarīraṁ vā, maṁ-kate sakka kassaci.

kadāci upahaññetha, etaṁ sakka varaṁ vareti..

kaṇhajātakaṁ dutiyaṁ.

441. catuposathiyajātakaṁ (3)

24.

yo kopaneyye na karoti kopaṁ, na kujjhati sappuriso kadāci.

kuddhopi so nāvikaroti kopaṁ, taṁ ve naraṁ samaṇamāhu {samaṇaṁ āhu (sī0)} loke..

25.

ūnūdaro yo sahate jighacchaṁ, danto tapassī mitapānabhojano.

āhārahetu na karoti pāpaṁ, taṁ ve naraṁ samaṇamāhu loke..

26.

khiḍḍaṁ ratiṁ vippajahitvāna sabbaṁ, na cālikaṁ bhāsasi kiñci loke.

vibhūsaṭṭhānā virato methunasmā, taṁ ve naraṁ samaṇamāhu loke..

27.

pariggahaṁ lobhadhammañca sabbaṁ, yo ve pariññāya pariccajeti.

dantaṁ ṭhitattaṁ amamaṁ nirāsaṁ, taṁ ve naraṁ samaṇamāhu loke..

28.

pucchāma kattāramanomapaññaṁ {manomapañña (syā0 ka0)}, kathāsu no viggaho atthi jāto.

chindajja kaṅkhaṁ vicikicchitāni, tadajja {tayājja (sī0)} kaṅkhaṁ vitaremu sabbe..

29.

ye paṇḍitā atthadasā bhavanti, bhāsanti te yoniso tattha kāle.

kathaṁ nu kathānaṁ abhāsitānaṁ, atthaṁ nayeyyuṁ kusalā janindā..

30.

kathaṁ have bhāsati nāgarājā, garuḷo pana venateyyo kimāha.

gandhabbarājā pana kiṁ vadesi, kathaṁ pana kurūnaṁ rājaseṭṭho..

31.

khantiṁ have bhāsati nāgarājā, appāhāraṁ garuḷo venateyyo.

gandhabbarājā rativippahānaṁ, akiñcanaṁ kurūnaṁ rājaseṭṭho..

32.

sabbāni etāni subhāsitāni, na hettha dubbhāsitamatthi kiñci.

yasmiñca etāni patiṭṭhitāni, arāva nābhyā susamohitāni.

catubbhi dhammehi samaṅgibhūtaṁ, taṁ ve naraṁ samaṇamāhu loke..

33.

tuvañhi {tuvaṁ nu (sī0 pī0)} seṭṭho tvamanuttarosi, tvaṁ dhammagū dhammavidū sumedho.

paññāya pañhaṁ samadhiggahetvā, acchecchi dhīro vicikicchitāni.

acchecchi kaṅkhaṁ vicikicchitāni, cundo yathā nāgadantaṁ kharena..

34.

nīluppalābhaṁ vimalaṁ anagghaṁ, vatthaṁ idaṁ dhūmasamānavaṇṇaṁ.

pañhassa veyyākaraṇena tuṭṭho, dadāmi te dhammapūjāya dhīra..

35.

suvaṇṇamālaṁ satapattaphullitaṁ, sakesaraṁ ratnasahassamaṇḍitaṁ.

pañhassa veyyākaraṇena tuṭṭho, dadāmi te dhammapūjāya dhīra..

36.

maṇiṁ anagghaṁ ruciraṁ pabhassaraṁ, kaṇṭhāvasattaṁ {vasitaṁ (ka0)} maṇibhūsitaṁ me.

pañhassa veyyākaraṇena tuṭṭho, dadāmi te dhammapūjāya dhīra..

37.

gavaṁ sahassaṁ usabhañca nāgaṁ, ājaññayutte ca rathe dasa ime.

pañhassa veyyākaraṇena tuṭṭho, dadāmi te gāmavarāni soḷasa..

38.

sāriputto tadā nāgo, supaṇṇo pana kolito.

gandhabbarājā anuruddho, rājā ānanda paṇḍito.

vidhuro bodhisatto ca, evaṁ dhāretha jātakanti..

catuposathiyajātakaṁ tatiyaṁ.

442. saṅkhajātakaṁ (4)

39.

bahussuto sutadhammosi saṅkha, diṭṭhā tayā samaṇabrāhmaṇā ca.

athakkhaṇe dassayase vilāpaṁ, añño nu ko te paṭimantako mayā..

40.

subbhū {subbhā (syā0), sumbhā, subhmā (ka0)} subhā suppaṭimukkakambu, paggayha sovaṇṇamayāya pātiyā.

“bhuñjassu bhattaṁ” iti maṁ vadeti, saddhāvittā {saddhācittā (sī0 pī0 ka0)}, tamahaṁ noti brūmi..

41.

etādisaṁ brāhmaṇa disvāna {disva (sī0 pī0)} yakkhaṁ, puccheyya poso sukhamāsisāno {sukhamāsasāno (syā0), sukhamāsisamāno (ka0)}.

uṭṭhehi naṁ pañjalikābhipuccha, devī nusi tvaṁ uda mānusī nu..

42.

yaṁ tvaṁ sukhenābhisamekkhase maṁ, bhuñjassu bhattaṁ iti maṁ vadesi.

pucchāmi taṁ nāri mahānubhāve, devī nusi tvaṁ uda mānusī nu..

43.

devī ahaṁ saṅkha mahānubhāvā, idhāgatā sāgaravārimajjhe.

anukampikā no ca paduṭṭhacittā, taveva atthāya idhāgatāsmi..

44.

idhannapānaṁ sayanāsanañca, yānāni nānāvividhāni saṅkha.

sabbassa tyāhaṁ paṭipādayāmi, yaṁ kiñci tuyhaṁ manasābhipatthitaṁ..

45.

yaṁ kiñci yiṭṭhañca hutañca {yiṭṭhaṁva hutaṁva (sī0 pī0)} mayhaṁ, sabbassa no issarā tvaṁ sugatte.

susoṇi subbhamu {subbhu (sī0), subbhā (syā0)} suvilaggamajjhe {suvilākamajjhe (syā0 pī0 sī0 aṭṭha0), suvilātamajjhe (ka0)}, kissa me kammassa ayaṁ vipāko..

46.

ghamme pathe brāhmaṇa ekabhikkhuṁ, ugghaṭṭapādaṁ tasitaṁ kilantaṁ.

paṭipādayī saṅkha upāhanāni {upāhanāhi (sī0 pī0)}, sā dakkhiṇā kāmaduhā tavajja..

47.

sā hotu nāvā phalakūpapannā, anavassutā erakavātayuttā.

aññassa yānassa na hettha {na hatthi (pī0)} bhūmi, ajjeva maṁ moḷiniṁ pāpayassu..

48.

sā tattha vittā sumanā patītā, nāvaṁ sucittaṁ abhinimminitvā.

ādāya saṅkhaṁ purisena saddhiṁ, upānayī nagaraṁ sādhurammanti..

saṅkhajātakaṁ catutthaṁ.

443. cūḷabodhijātakaṁ (5)

49.

yo te imaṁ visālakkhiṁ, piyaṁ samhitabhāsiniṁ {sammillabhāsiniṁ (sī0 pī0), sammillahāsiniṁ (syā0)}.

ādāya balā gaccheyya, kiṁ nu kayirāsi brāhmaṇa..

50.

uppajje {uppajja (sī0 pī0)} me na mucceyya, na me mucceyya jīvato.

rajaṁva vipulā vuṭṭhi, khippameva nivāraye {nivārayiṁ (ka0)}..

51.

yaṁ nu pubbe vikatthittho {vikatthito (ka0 sī0 syā0 ka0)}, balamhiva apassito.

svajja tuṇhikato {tuṇhikato (sī0), tuṇhikkhako (pī0)} dāni, saṅghāṭiṁ sibbamacchasi..

52.

uppajji me na muccittha, na me muccittha jīvato.

rajaṁva vipulā vuṭṭhi, khippameva nivārayiṁ..

53.

kiṁ te uppajji no mucci, kiṁ te na mucci jīvato.

rajaṁva vipulā vuṭṭhi, katamaṁ tvaṁ nivārayi..

54.

yamhi jāte na passati, ajāte sādhu passati.

so me uppajji no mucci, kodho dummedhagocaro..

55.

yena jātena nandanti, amittā dukkhamesino.

so me uppajji no mucci, kodho dummedhagocaro..

56.

yasmiñca jāyamānamhi, sadatthaṁ nāvabujjhati.

so me uppajji no mucci, kodho dummedhagocaro..

57.

yenābhibhūto kusalaṁ jahāti, parakkare vipulañcāpi atthaṁ.

sa bhīmaseno balavā pamaddī, kodho mahārāja na me amuccatha..

58.

kaṭṭhasmiṁ matthamānasmiṁ {manthamānasmiṁ (pī0), maddamānasmiṁ (ka0)}, pāvako nāma jāyati.

tameva kaṭṭhaṁ ḍahati, yasmā so jāyate gini..

59.

evaṁ mandassa posassa, bālassa avijānato.

sārambhā {sārabbhā (ka0)} jāyate kodho, sopi teneva ḍayhati..

60.

aggīva tiṇakaṭṭhasmiṁ, kodho yassa pavaḍḍhati.

nihīyati tassa yaso, kāḷapakkheva candimā..

61.

anedho {anindho (sī0 ka0), anindo (syā0)} dhūmaketūva, kodho yassūpasammati.

āpūrati tassa yaso, sukkapakkheva candimāti..

cūḷabodhijātakaṁ pañcamaṁ.

444. kaṇhadīpāyanajātakaṁ (6)

62.

sattāhamevāhaṁ pasannacitto, puññatthiko ācariṁ {acariṁ (sī0 syā0 pī0)} brahmacariyaṁ.

athāparaṁ yaṁ caritaṁ mamedaṁ {mama yidaṁ (syā0), mamāyidaṁ (pī0)}, vassāni paññāsa samādhikāni.

akāmako vāpi {vāhi (pī0 ka0)} ahaṁ carāmi, etena saccena suvatthi hotu.

hataṁ visaṁ jīvatu yaññadatto..

63.

yasmā dānaṁ nābhinandiṁ kadāci, disvānahaṁ atithiṁ vāsakāle.

na cāpi me appiyataṁ aveduṁ, bahussutā samaṇabrāhmaṇā ca..

akāmako vāpi ahaṁ dadāmi, etena saccena suvatthi hotu.

hataṁ visaṁ jīvatu yaññadatto..

64.

āsīviso tāta pahūtatejo, yo taṁ adaṁsī {aḍaṁsī (syā0)} sacarā {bilarā (sī0), piḷārā (syā0), patarā (pī0)} udicca.

tasmiñca me appiyatāya ajja, pitari ca te natthi koci viseso.

etena saccena suvatthi hotu, hataṁ visaṁ jīvatu yaññadatto..

65.

santā dantāyeva {dantā santā ye ca (syā0 ka0)} paribbajanti, aññatra kaṇhā natthākāmarūpā {anakāmarūpā (sī0 syā0 pī0)}.

dīpāyana kissa jigucchamāno, akāmako carasi brahmacariyaṁ..

66.

saddhāya nikkhamma punaṁ nivatto, so eḷamūgova bālo {eḷamūgo capalo (syā0 ka0)} vatāyaṁ.

etassa vādassa jigucchamāno, akāmako carāmi brahmacariyaṁ.

viññuppasatthañca satañca ṭhānaṁ {viññūpasatthaṁ vasitaṁ ca ṭhānaṁ (ka0)}, evampahaṁ puññakaro bhavāmi..

67.

samaṇe tuvaṁ brāhmaṇe addhike ca, santappayāsi annapānena bhikkhaṁ.

opānabhūtaṁva gharaṁ tava yidaṁ, annena pānena upetarūpaṁ.

atha kissa vādassa jigucchamāno, akāmako dānamimaṁ dadāsi..

68.

pitaro ca me āsuṁ pitāmahā ca, saddhā ahuṁ dānapatī vadaññū.

taṁ kullavattaṁ anuvattamāno, māhaṁ kule antimagandhano {gandhino (syā0 pī0 ka0), gandhinī (sī0)} ahuṁ.

etassa vādassa jigucchamāno, akāmako dānamimaṁ dadāmi..

69.

dahariṁ kumāriṁ asamatthapaññaṁ, yaṁ tānayiṁ ñātikulā sugatte.

na cāpi me appiyataṁ avedi, aññatra kāmā paricārayantā {paricārayantī (sī0 pī0)}.

atha kena vaṇṇena mayā te bhoti, saṁvāsadhammo ahu evarūpo..

70.

ārā dūre nayidha kadāci atthi, paramparā nāma kule imasmiṁ.

taṁ kullavattaṁ anuvattamānā, māhaṁ kule antimagandhinī ahuṁ.

etassa vādassa jigucchamānā, akāmikā paddhacarāmhi {paṭṭhacarāmhi (syā0 ka0)} tuyhaṁ..

71.

maṇḍabya bhāsiṁ yamabhāsaneyyaṁ {bhāsissaṁ abhāsaneyyaṁ (sī0 syā0 pī0), bhāsissa'mabhāsaneyyaṁ (?)}, taṁ khamyataṁ puttakahetu majja.

puttapemā na idha paratthi kiñci, so no ayaṁ jīvati yaññadattoti..

kaṇhadīpāyanajātakaṁ {maṇḍabyajātakaṁ (syā0 ka0)} chaṭṭhaṁ.

445. nigrodhajātakaṁ (7)

72.

na vāhametaṁ {na cāhametaṁ (sī0)} jānāmi, ko vāyaṁ kassa vāti vā {cāti vā (sī0)}.

yathā sākho cari {vadī (sī0 syā0 pī0)} evaṁ, nigrodha kinti maññasi..

73.

tato galavinītena, purisā nīhariṁsu maṁ.

datvā mukhapahārāni, sākhassa vacanaṁkarā..

74.

etādisaṁ dummatinā, akataññuna dubbhinā.

kataṁ anariyaṁ sākhena, sakhinā te janādhipa..

75.

na vāhametaṁ jānāmi, napi me koci saṁsati.

yaṁ me tvaṁ samma akkhāsi, sākhena kāraṇaṁ {kaḍḍhanaṁ (sī0 syā0)} kataṁ..

76.

sakhīnaṁ sājīvakaro, mama sākhassa cūbhayaṁ.

tvaṁ nosissariyaṁ dātā, manussesu mahantataṁ.

tayāmā labbhitā iddhī, ettha me natthi saṁsayo..

77.

yathāpi bījamaggimhi, ḍayhati na virūhati.

evaṁ kataṁ asappurise, nassati na virūhati..

78.

kataññumhi ca posamhi, sīlavante ariyavuttine.

sukhette viya bījāni, kataṁ tamhi na nassati..

79.

imaṁ jammaṁ nekatikaṁ, asappurisacintakaṁ.

hanantu sākhaṁ sattīhi, nāssa icchāmi jīvitaṁ..

80.

khamatassa mahārāja, pāṇā na paṭiānayā {duppaṭiānayā (sī0 syā0 pī0)}.

khama deva asappurisassa, nāssa icchāmahaṁ vadhaṁ..

81.

nigrodhameva seveyya, na sākhamupasaṁvase.

nigrodhasmiṁ mataṁ seyyo, yañce sākhasmi jīvitanti..

nigrodhajātakaṁ sattamaṁ.

446. takkalajātakaṁ (8)

82.

na takkalā santi na āluvāni {ālupāni (sī0 syā0 pī0)}, na biḷāliyo na kaḷambāni tāta.

eko araññamhi susānamajjhe, kimatthiko tāta khaṇāsi kāsuṁ..

83.

pitāmaho tāta sudubbalo te, anekabyādhīhi dukhena phuṭṭho.

tamajjahaṁ nikhaṇissāmi sobbhe, na hissa taṁ jīvitaṁ rocayāmi..

84.

saṅkappametaṁ paṭiladdha pāpakaṁ, accāhitaṁ kamma karosi luddaṁ.

mayāpi tāta paṭilacchase tuvaṁ, etādisaṁ kamma jarūpanīto.

taṁ kullavattaṁ anuvattamāno, ahampi taṁ nikhaṇissāmi sobbhe..

85.

pharusāhi vācāhi pakubbamāno, āsajja maṁ tvaṁ vadase kumāra.

putto mamaṁ orasako samāno, ahitānukampī mama tvaṁsi putta..

86.

na tāhaṁ {tyāhaṁ (syā0)} tāta ahitānukampī, hitānukampī te ahampi {ahañhi (syā0)} tāta.

pāpañca taṁ kamma pakubbamānaṁ, arahāmi no vārayituṁ tato..

87.

yo mātaraṁ vā pitaraṁ saviṭṭha {mātaraṁ pitaraṁ vā vasiṭṭha (sī0 pī0)}, adūsake hiṁsati pāpadhammo.

kāyassa bhedā abhisamparāyaṁ, asaṁsayaṁ so nirayaṁ upeti {pareti (sī0 pī0)}..

88.

yo mātaraṁ vā pitaraṁ saviṭṭha, annena pānena upaṭṭhahāti.

kāyassa bhedā abhisamparāyaṁ, asaṁsayaṁ so sugatiṁ upeti..

89.

na me tvaṁ putta ahitānukampī, hitānukampī me {mama (?)} tvaṁsi putta.

ahañca taṁ mātarā vuccamāno, etādisaṁ kamma karomi luddaṁ..

90.

yā te sā bhariyā anariyarūpā, mātā mamesā sakiyā janetti.

niddhāpaye {niddhāmase (pī0)} tañca sakā agārā, aññampi te sā dukhamāvaheyya..

91.

yā te sā bhariyā anariyarūpā, mātā mamesā sakiyā janetti.

dantā kareṇūva vasūpanītā, sā pāpadhammā punarāvajātūti..

takkalajātakaṁ aṭṭhamaṁ.

447. mahādhammapālajātakaṁ (9)

92.

kiṁ te vataṁ kiṁ pana brahmacariyaṁ, kissa suciṇṇassa ayaṁ vipāko.

akkhāhi me brāhmaṇa etamatthaṁ, kasmā nu tumhaṁ daharā na miyyare {mīyare (sī0 pī0)}..

93.

dhammaṁ carāma na musā bhaṇāma, pāpāni kammāni parivajjayāma {vivajjayāma (sī0 syā0 pī0)}.

anariyaṁ parivajjemu sabbaṁ, tasmā hi amhaṁ daharā na miyyare..

94.

suṇoma dhammaṁ asataṁ satañca, na cāpi dhammaṁ asataṁ rocayāma.

hitvā asante na jahāma sante, tasmā hi amhaṁ daharā na miyyare..

95.

pubbeva dānā sumanā bhavāma, dadampi ve attamanā bhavāma.

datvāpi ve nānutappāma pacchā, tasmā hi amhaṁ daharā na miyyare..

96.

samaṇe mayaṁ brāhmaṇe addhike ca, vanibbake yācanake dalidde.

annena pānena abhitappayāma, tasmā hi amhaṁ daharā na miyyare..

97.

mayañca bhariyaṁ nātikkamāma, amhe ca bhariyā nātikkamanti.

aññatra tāhi brahmacariyaṁ carāma, tasmā hi amhaṁ daharā na miyyare..

98.

pāṇātipātā viramāma sabbe, loke adinnaṁ parivajjayāma.

amajjapā nopi musā bhaṇāma, tasmā hi amhaṁ daharā na miyyare..

99.

etāsu ve jāyare suttamāsu, medhāvino honti pahūtapaññā.

bahussutā vedaguno {vedaguṇā (syā0 ka0)} ca honti, tasmā hi amhaṁ daharā na miyyare..

100.

mātā pitā ca {mātā ca pitā (ka0), mātāpitarā (syā0)} bhaginī bhātaro ca, puttā ca dārā ca mayañca sabbe.

dhammaṁ carāma paralokahetu, tasmā hi amhaṁ daharā na miyyare..

101.

dāsā ca dāsyo {dāsso (sī0 pī0), dāsī (syā0)} anujīvino ca, paricārakā kammakarā ca sabbe.

dhammaṁ caranti paralokahetu, tasmā hi amhaṁ daharā na miyyare..

102.

dhammo have rakkhati dhammacāriṁ, dhammo suciṇṇo sukhamāvahāti.

esānisaṁso dhamme suciṇṇe, na duggatiṁ gacchati dhammacārī..

103.

dhammo have rakkhati dhammacāriṁ, chattaṁ mahantaṁ viya vassakāle.

dhammena gutto mama dhammapālo, aññassa aṭṭhīni sukhī kumāroti..

mahādhammapālajātakaṁ navamaṁ.

448. kukkuṭajātakaṁ (10)

104.

nāsmase katapāpamhi, nāsmase alikavādine.

nāsmase attatthapaññamhi, atisantepi nāsmase..

105.

bhavanti heke purisā, gopipāsikajātikā {gopipāsakajātikā (sī0 syā0 pī0)}.

ghasanti maññe mittāni, vācāya na ca kammunā..

106.

sukkhañjalipaggahitā, vācāya paliguṇṭhitā.

manussapheggū nāsīde, yasmiṁ natthi kataññutā..

107.

na hi aññaññacittānaṁ, itthīnaṁ purisāna vā.

nānāvikatvā {nānāva katvā (sī0 pī0)} saṁsaggaṁ, tādisampi ca nāsmase {tādisampi na vissase (syā0)}..

108.

anariyakammamokkantaṁ, athetaṁ {atthetaṁ (sī0 syā0 pī0)} sabbaghātinaṁ.

nisitaṁva paṭicchannaṁ, tādisampi ca nāsmase..

109.

mittarūpenidhekacce, sākhalyena acetasā.

vividhehi upāyanti, tādisampi ca nāsmase..

110.

āmisaṁ vā dhanaṁ vāpi, yattha passati tādiso.

dubbhiṁ karoti dummedho, tañca hantvāna {jhātvāna (sī0 pī0), hitvāna (syā0)} gacchati..

111.

mittarūpena bahavo, channā sevanti sattavo.

jahe kāpurise hete, kukkuṭo viya senakaṁ..

112.

yo ca {yodha (jā0 1.8.25 sulasājātake)} uppatitaṁ atthaṁ, na khippamanubujjhati.

amittavasamanveti, pacchā ca anutappati..

113.

yo ca uppatitaṁ atthaṁ, khippameva nibodhati.

muccate sattusambādhā, kukkuṭo viya senakā.

114.

taṁ tādisaṁ kūṭamivoḍḍitaṁ vane, adhammikaṁ niccavidhaṁsakārinaṁ.

ārā vivajjeyya naro vicakkhaṇo, senaṁ yathā kukkuṭo vaṁsakānaneti..

kukkuṭajātakaṁ dasamaṁ.

449. maṭṭhakuṇḍalījātakaṁ (11)

115.

alaṅkato maṭṭhakuṇḍalī {maṭṭakuṇḍalī (sī0 pī0)}, māladhārī {mālabhārī (sī0 pī0)} haricandanussado.

bāhā paggayha kandasi, vanamajjhe kiṁ dukkhito tuvaṁ..

116.

sovaṇṇamayo pabhassaro, uppanno rathapañjaro mama.

tassa cakkayugaṁ na vindāmi, tena dukkhena jahāmi jīvitaṁ..

117.

sovaṇṇamayaṁ maṇīmayaṁ, lohamayaṁ atha rūpiyāmayaṁ.

{ācikkha me bhaddamāṇava (vi0 va0 1209)} pāvada rathaṁ karissāmi {kārayāmi (sī0 pī0)} te {ācikkha me bhaddamāṇava (vi0 va0 1209)}, cakkayugaṁ paṭipādayāmi taṁ..

118.

so {atha (syā0)} māṇavo tassa pāvadi, candimasūriyā {candimasūriyā (syā0)} ubhayettha bhātaro {dissare (vi0 va0 1210)}.

sovaṇṇamayo ratho mama, tena cakkayugena sobhati..

119.

bālo kho tvaṁsi māṇava, yo tvaṁ patthayase apatthiyaṁ.

maññāmi tuvaṁ marissasi, na hi tvaṁ lacchasi candasūriye..

120.

gamanāgamanampi dissati, vaṇṇadhātu ubhayettha vīthiyo.

peto pana neva dissati, ko nu kho {ko nidha (vi0 va0 1212)} kandataṁ bālyataro..

121.

saccaṁ kho vadesi māṇava, ahameva kandataṁ bālyataro.

candaṁ viya dārako rudaṁ, petaṁ kālakatābhipatthaye..

122.

ādittaṁ vata maṁ santaṁ, ghatasittaṁva pāvakaṁ.

vārinā viya osiñcaṁ, sabbaṁ nibbāpaye daraṁ..

123.

abbahī {abbuhi (syā0), abbhuḷhaṁ (ka0)} vata me sallaṁ, yamāsi hadayassitaṁ {sokaṁ hadayanissitaṁ (vi0 va0 1215)}.

yo me sokaparetassa, puttasokaṁ apānudi..

124.

sohaṁ abbūḷhasallosmi, vītasoko anāvilo.

na socāmi na rodāmi, tava sutvāna māṇavāti..

maṭṭhakuṇḍalījātakaṁ ekādasamaṁ.

450. bilārakosiyajātakaṁ (12)

125.

apacantāpi dicchanti, santo laddhāna bhojanaṁ.

kimeva tvaṁ pacamāno, yaṁ na dajjā na taṁ samaṁ..

126.

maccherā ca pamādā ca, evaṁ dānaṁ na diyyati.

puññaṁ ākaṅkhamānena, deyyaṁ hoti vijānatā..

127.

yasseva bhīto na dadāti maccharī, tadevādadato bhayaṁ.

jighacchā ca pipāsā ca, yassa bhāyati maccharī.

tameva bālaṁ phusati, asmiṁ loke paramhi ca..

128.

tasmā vineyya maccheraṁ, dajjā dānaṁ malābhibhū.

puññāni paralokasmiṁ, patiṭṭhā honti pāṇinaṁ..

129.

duddadaṁ dadamānānaṁ, dukkaraṁ kamma kubbataṁ.

asanto nānukubbanti, sataṁ dhammo durannayo..

130.

tasmā satañca asataṁ {asatañca (sī0 syā0 pī0)}, nānā hoti ito gati.

asanto nirayaṁ yanti, santo saggaparāyanā..

131.

appasmeke {appampeke (syā0)} pavecchanti, bahuneke na dicchare.

appasmā dakkhiṇā dinnā, sahassena samaṁ mitā..

132.

dhammaṁ care yopi samuñchakaṁ care, dārañca posaṁ dadamappakasmiṁ {dadaṁ appakasmipi (pī0)}.

sataṁ sahassānaṁ sahassayāginaṁ, kalampi nāgghanti tathāvidhassa te..

133.

kenesa yañño vipulo mahagghato {mahaggato (saṁ0 ni0 1.32)}, samena dinnassa na agghameti.

kathaṁ sataṁ sahassānaṁ {kathaṁ sahassānaṁ (sī0 syā0 pī0)} sahassayāginaṁ, kalampi nāgghanti tathāvidhassa te..

134.

dadanti heke visame niviṭṭhā, chetvā {jhatvā (sī0 pī0), ghatvā (syā0)} vadhitvā atha socayitvā.

sā dakkhiṇā assumukhā sadaṇḍā, samena dinnassa na agghameti.

evaṁ sataṁ sahassānaṁ {evaṁ sahassānaṁ (sī0 syā0 pī0)} sahassayāginaṁ, kalampi nāgghanti tathāvidhassa teti..

bilārakosiyajātakaṁ dvādasamaṁ.

451. cakkavākajātakaṁ (13)

135.

vaṇṇavā abhirūposi, ghano sañjātarohito.

cakkavāka surūposi, vippasannamukhindriyo..

136.

pāṭhīnaṁ pāvusaṁ macchaṁ, balajaṁ {vālajaṁ (sī0 pī0), balajjaṁ (syā0)} muñjarohitaṁ.

gaṅgāya tīre nisinno {gaṅgātīre nisinnosi (syā0 ka0)}, evaṁ bhuñjasi bhojanaṁ..

137.

na vāhametaṁ {sabbatthapi samānaṁ} bhuñjāmi, jaṅgalānodakāni vā.

aññatra sevālapaṇakā, etaṁ {aññaṁ (syā0)} me samma bhojanaṁ..

138.

na vāhametaṁ saddahāmi, cakkavākassa bhojanaṁ.

ahampi samma bhuñjāmi, gāme loṇiyateliyaṁ..

139.

manussesu kataṁ bhattaṁ, suciṁ maṁsūpasecanaṁ.

na ca me tādiso vaṇṇo, cakkavāka yathā tuvaṁ..

140.

sampassaṁ attani veraṁ, hiṁsayaṁ {hiṁsāya (syā0 pī0 ka0)} mānusiṁ pajaṁ.

utrasto ghasasī bhīto, tena vaṇṇo tavediso..

141.

sabbalokaviruddhosi, dhaṅka pāpena kammunā.

laddho piṇḍo na pīṇeti, tena vaṇṇo tavediso..

142.

ahampi {ahañca (?)} samma bhuñjāmi, ahiṁsaṁ sabbapāṇinaṁ.

appossukko nirāsaṅkī, asoko akutobhayo..

143.

so karassu ānubhāvaṁ, vītivattassu sīliyaṁ.

ahiṁsāya cara loke, piyo hohisi maṁmiva..

144.

yo na hanti na ghāteti, na jināti na jāpaye.

mettaṁso sabbabhūtesu, veraṁ tassa na kenacīti..

cakkavākajātakaṁ terasamaṁ.

452. bhūripaññajātakaṁ (14)

145.

saccaṁ kira tvaṁ api {tvampi (sī0), tuvampi (syā0), tvaṁ asi (ka0)} bhūripañña, yā tādisī sīri dhitī matī ca.

na tāyatebhāvavasūpanitaṁ, yo yavakaṁ bhuñjasi appasūpaṁ..

146.

sukhaṁ dukkhena paripācayanto, kālā kālaṁ vicinaṁ chandachanno.

atthassa dvārāni avāpuranto, tenāhaṁ tussāmi yavodanena..

147.

kālañca ñatvā abhijīhanāya, mantehi atthaṁ paripācayitvā.

vijambhissaṁ sīhavijambhitāni, tāyiddhiyā dakkhasi maṁ punāpi..

148.

sukhīpi heke {sukhī hi eke (sī0), sukhīti heke (?)} na karonti pāpaṁ, avaṇṇasaṁsaggabhayā puneke.

pahū samāno vipulatthacintī, kiṁkāraṇā me na karosi dukkhaṁ..

149.

na paṇḍitā attasukhassa hetu, pāpāni kammāni samācaranti.

dukkhena phuṭṭhā khalitāpi santā, chandā ca dosā na jahanti dhammaṁ..

150.

yena kenaci vaṇṇena, mudunā dāruṇena vā.

uddhare dīnamattānaṁ, pacchā dhammaṁ samācare..

151.

yassa rukkhassa chāyāya, nisīdeyya sayeyya vā.

na tassa sākhaṁ bhañjeyya, mittadubbho hi pāpako..

152.

yassāpi {yassa hi (sī0 ka0)} dhammaṁ puriso {manujo (sī0)} vijaññā, ye cassa kaṅkhaṁ vinayanti santo.

taṁ hissa dīpañca parāyanañca, na tena mettiṁ jarayetha pañño..

153.

alaso gihī kāmabhogī na sādhu, asaññato pabbajito na sādhu.

rājā na sādhu anisammakārī, yo paṇḍito kodhano taṁ na sādhu..

154.

nisamma khattiyo kayirā, nānisamma disampati.

nisammakārino rāja, yaso kitti ca vaḍḍhatīti..

bhūripaññajātakaṁ cuddasamaṁ.

453. mahāmaṅgalajātakaṁ (15)

155.

kiṁsu naro jappamadhiccakāle, kaṁ vā vijjaṁ katamaṁ vā sutānaṁ.

so macco asmiñca {asmiṁva (pī0)} paramhi loke, kathaṁ karo sotthānena gutto..

156.

yassa devā pitaro ca sabbe, sarīsapā {siriṁsapā (sī0 syā0 pī0)} sabbabhūtāni cāpi.

mettāya niccaṁ apacitāni honti, bhūtesu ve sotthānaṁ tadāhu..

157.

yo sabbalokassa nivātavutti, itthīpumānaṁ sahadārakānaṁ.

khantā duruttānamappaṭikūlavādī, adhivāsanaṁ sotthānaṁ tadāhu..

158.

yo nāvajānāti sahāyamitte {sahāyamatte (sī0 pī0)}, sippena kulyāhi dhanena jaccā.

rucipañño atthakāle matīmā {mutīmā (sī0 pī0)}, sahāyesu ve sotthānaṁ tadāhu..

159.

mittāni ve yassa bhavanti santo, saṁvissatthā avisaṁvādakassa.

na mittadubbhī saṁvibhāgī dhanena, mittesu ve sotthānaṁ tadāhu..

160.

yassa bhariyā tulyavayā samaggā, anubbatā dhammakāmā pajātā {sajātā (ka0)}.

koliniyā sīlavatī patibbatā, dāresu ve sotthānaṁ tadāhu..

161.

yassa rājā bhūtapati {bhūtapatī (sī0 syā0 pī0)} yasassī, jānāti soceyyaṁ parakkamañca.

advejjhatā suhadayaṁ mamanti, rājūsu ve sotthānaṁ tadāhu..

162.

annañca pānañca dadāti saddho, mālañca gandhañca vilepanañca.

pasannacitto anumodamāno, saggesu ve sotthānaṁ tadāhu..

163.

yamariyadhammena punanti vuddhā, ārādhitā samacariyāya santo.

bahussutā isayo sīlavanto, arahantamajjhe sotthānaṁ tadāhu..

164.

etāni kho sotthānāni loke, viññuppasatthāni sukhudrayāni {sukhindriyāni (pī0)}.

tānīdha sevetha naro sapañño, na hi maṅgale kiñcanamatthi saccanti..

mahāmaṅgalajātakaṁ pannarasamaṁ.

454. ghaṭapaṇḍitajātakaṁ (16)

165.

uṭṭhehi kaṇha kiṁ sesi, ko attho supanena te.

yopi tuyhaṁ {tāyaṁ (pī0)} sako bhātā, hadayaṁ cakkhu ca {cakkhuṁva (pī0)} dakkhiṇaṁ.

tassa vātā balīyanti, ghaṭo jappati {sasaṁ jappati (?)} kesava..

166.

tassa taṁ vacanaṁ sutvā, rohiṇeyyassa kesavo.

taramānarūpo vuṭṭhāsi, bhātusokena aṭṭito..

167.

kiṁ nu ummattarūpova, kevalaṁ dvārakaṁ imaṁ.

saso sasoti lapasi, ko nu te sasamāhari..

168.

sovaṇṇamayaṁ maṇīmayaṁ, lohamayaṁ atha rūpiyāmayaṁ.

saṅkhasilāpavāḷamayaṁ, kārayissāmi te sasaṁ..

169.

santi aññepi sasakā, araññe vanagocarā.

tepi te ānayissāmi, kīdisaṁ sasamicchasi..

170.

na cāhamete {na cāhametaṁ (sī0), na vāhamete (syā0), na vāhametaṁ (pī0)} icchāmi, ye sasā pathavissitā {paṭhaviṁsitā (sī0 syā0 pī0)}.

candato sasamicchāmi, taṁ me ohara kesava..

171.

so nūna madhuraṁ ñāti, jīvitaṁ vijahissasi.

apatthiyaṁ yo patthayasi, candato sasamicchasi..

172.

evaṁ ce kaṇha jānāsi, yadaññamanusāsasi.

kasmā pure mataṁ puttaṁ, ajjāpi manusocasi..

173.

yaṁ na labbhā manussena, amanussena vā puna {pana (pe0 va0 215)}.

jāto me mā marī putto, kuto labbhā alabbhiyaṁ..

174.

na mantā mūlabhesajjā, osadhehi dhanena vā.

sakkā ānayituṁ kaṇha, yaṁ petamanusocasi..

175.

yassa etādisā assu, amaccā purisapaṇḍitā.

yathā nijjhāpaye ajja, ghaṭo purisapaṇḍito..

176.

ādittaṁ vata maṁ santaṁ, ghatasittaṁva pāvakaṁ.

vārinā viya osiñcaṁ, sabbaṁ nibbāpaye daraṁ..

177.

abbahī vata me sallaṁ, yamāsi hadayassitaṁ.

yo me sokaparetassa, puttasokaṁ apānudi..

178.

sohaṁ abbūḷhasallosmi, vītasoko anāvilo.

na socāmi na rodāmi, tava sutvāna māṇava {bhātika (pe0 va0 224)}..

179.

evaṁ karonti sappaññā, ye honti anukampakā.

nivattayanti sokamhā, ghaṭo jeṭṭhaṁva bhātaranti..

ghaṭapaṇḍitajātakaṁ soḷasamaṁ.

dasakanipātaṁ niṭṭhitaṁ.

tassuddānaṁ --

daḷha kaṇha dhanañjaya saṅkhavaro, raja sattaha kassa ca {sattāhasasākha (syā0)} takkalinā.

dhammaṁ kukkuṭa kuṇḍali bhojanadā, cakkavāka subhūrisa sotthi ghaṭoti..

11. ekādasakanipāto

455. mātuposakajātakaṁ (1)

1.

tassa nāgassa vippavāsena, virūḷhā sallakī ca kuṭajā ca.

kuruvindakaravīrā {karavarā (sī0 syā0)} tisasāmā ca, nivāte pupphitā ca kaṇikārā..

2.

kocideva suvaṇṇakāyurā, nāgarājaṁ bharanti piṇḍena.

yattha rājā rājakumāro vā, kavacamabhihessati achambhito {asambhīto (sī0 syā0 pī0)}..

3.

gaṇhāhi nāga kabaḷaṁ, mā nāga kisako bhava.

bahūni rājakiccāni, tāni {yāni (sī0 pī0)} nāga karissasi..

4.

sā nūnasā kapaṇikā, andhā apariṇāyikā.

khāṇuṁ pādena ghaṭṭeti, giriṁ caṇḍoraṇaṁ pati..

5.

kā nu te sā mahānāga, andhā apariṇāyikā.

khāṇuṁ pādena ghaṭṭeti, giriṁ caṇḍoraṇaṁ pati..

6.

mātā me sā mahārāja, andhā apariṇāyikā.

khāṇuṁ pādena ghaṭṭeti, giriṁ caṇḍoraṇaṁ pati..

7.

muñcathetaṁ mahānāgaṁ, yoyaṁ bharati mātaraṁ.

sametu mātarā nāgo, saha sabbehi ñātibhi..

8.

mutto ca bandhanā nāgo, muttamādāya kuñjaro {kāsirājena pesito (sī0 syā0), mutto dāmāto kuñjaro (pī0 sī0 niyya)}.

muhuttaṁ assāsayitvā {vissamitvāna (sī0)}, agamā yena pabbato..

9.

tato so naḷiniṁ {nilinaṁ (syā0)} gantvā, sītaṁ kuñjarasevitaṁ.

soṇḍāyūdakamāhatvā {māhitvā (syā0 ka0)}, mātaraṁ abhisiñcatha..

10.

koya anariyo devo, akālenapi vassati {akālena pavassati (sī0 syā0), akālena'tivassati (pī0)}.

gato me atrajo putto, yo mayhaṁ paricārako..

11.

uṭṭhehi amma kiṁ sesi, āgato tyāhamatrajo.

muttomhi kāsirājena, vedehena yasassinā..

12.

ciraṁ jīvatu so rājā, kāsīnaṁ raṭṭhavaḍḍhano.

yo me puttaṁ pamocesi, sadā vuddhāpacāyikanti..

mātuposakajātakaṁ paṭhamaṁ.

456. juṇhajātakaṁ (2)

13.

suṇohi mayhaṁ vacanaṁ janinda, atthena juṇhamhi idhānupatto.

na brāhmaṇe addhike tiṭṭhamāne, gantabba {gantabya (ka0)} māhu dvipadinda {dipadāna (sī0 pī0), dvipadāna (syā0)} seṭṭha..

14.

suṇomi tiṭṭhāmi vadehi brahme, yenāsi {yenāpi (syā0 ka0)} atthena idhānupatto.

kaṁ vā tvamatthaṁ mayi patthayāno, idhāgamā brahme tadiṅgha brūhi..

15.

dadāhi me gāmavarāni pañca, dāsīsataṁ satta gavaṁsatāni.

parosahassañca suvaṇṇanikkhe, bhariyā ca me sādisī dve dadāhi..

16.

tapo nu te brāhmaṇa bhiṁsarūpo, mantā nu te brāhmaṇa cittarūpā.

yakkhā nu {yakkhā va (sī0 pī0)} te assavā santi keci, atthaṁ vā me abhijānāsi kattaṁ..

17.

na me tapo atthi na cāpi mantā, yakkhāpi me assavā natthi keci.

atthampi te nābhijānāmi kattaṁ, pubbe ca kho {pubbeva kho (syā0 ka0)} saṅgatimattamāsi..

18.

paṭhamaṁ idaṁ dassanaṁ jānato me, na tābhijānāmi ito puratthā.

akkhāhi me pucchito etamatthaṁ, kadā kuhiṁ vā ahu saṅgamo no..

19.

gandhārarājassa puramhi ramme, avasimhase takkasīlāyaṁ deva.

tatthandhakāramhi timīsikāyaṁ {timissikāyaṁ (sī0 aṭṭha0), timissakāyaṁ (syā0)}, aṁsena aṁsaṁ samaghaṭṭayimha..

20.

te tattha ṭhatvāna ubho janinda, sārāṇiyaṁ {sāraṇīyaṁ (ka0)} vītisārayimha {vītisārimha (sī0 syā0 pī0)} tattha.

sāyeva no saṅgatimattamāsi, tato na pacchā na pure ahosi..

21.

yadā kadāci manujesu brahme, samāgamo sappurisena hoti.

na paṇḍitā saṅgatisanthavāni, pubbe kataṁ vāpi vināsayanti..

22.

bālāva {bālā ca (sī0 syā0 pī0)} kho saṅgatisanthavāni, pubbe kataṁ vāpi vināsayanti.

bahumpi bālesu kataṁ vinassati, tathā hi bālā akataññurūpā..

23.

dhīrā ca kho saṅgatisanthavāni, pubbe kataṁ vāpi na nāsayanti.

appampi dhīresu kataṁ na nassati, tathā hi dhīrā sukataññurūpā..

24.

dadāmi te gāmavarāni pañca, dāsīsataṁ satta gavaṁsatāni.

parosahassañca suvaṇṇanikkhe, bhariyā ca te sādisī dve dadāmi..

25.

evaṁ sataṁ hoti samecca rāja, nakkhattarājāriva tārakānaṁ.

āpūratī kāsipatī tathāhaṁ, tayāpi me saṅgamo ajja laddhoti..

juṇhajātakaṁ dutiyaṁ.

457. dhammadevaputtajātakaṁ (3)

26.

yasokaro puññakarohamasmi, sadātthuto samaṇabrāhmaṇānaṁ.

maggāraho devamanussapūjito, dhammo ahaṁ dehi adhamma maggaṁ..

27.

adhammayānaṁ daḷhamāruhitvā, asantasanto balavāhamasmi.

sa kissa hetumhi tavajja dajjaṁ, maggaṁ ahaṁ dhamma adinnapubbaṁ..

28.

dhammo have pāturahosi pubbe, pacchā adhammo udapādi loke.

jeṭṭho ca seṭṭho ca sanantano ca, uyyāhi jeṭṭhassa kaniṭṭha maggā..

29.

na yācanāya napi pātirūpā, na arahatā {na arahati (sī0 pī0), arahati (ka0)} tehaṁ dadeyyaṁ maggaṁ.

yuddhañca no hotu ubhinnamajja, yuddhamhi yo jessati tassa maggo..

30.

sabbā disā anuvisaṭohamasmi, mahabbalo amitayaso atulyo.

guṇehi sabbehi upetarūpo, dhammo adhamma tvaṁ kathaṁ vijessasi..

31.

lohena ve haññati jātarūpaṁ, na jātarūpena hananti lohaṁ.

sace adhammo hañchati {haññati (sī0 syā0), haññiti (katthaci)} dhammamajja, ayo suvaṇṇaṁ viya dassaneyyaṁ..

32.

sace tuvaṁ yuddhabalo adhamma {yuddhabalo'si'dhamma (ka0 sī0), yuddhabalo'sa'dhamma (pī0)}, na tuyha vuḍḍhā {vaddhā (sī0 pī0)} ca garū ca atthi.

maggañca te dammi piyāppiyena, vācāduruttānipi te khamāmi..

33.

idañca sutvā vacanaṁ adhammo, avaṁsiro patito uddhapādo.

“yuddhatthiko ce na labhāmi yuddhaṁ”, ettāvatā hoti hato adhammo..

34.

khantībalo yuddhabalaṁ vijetvā, hantvā adhammaṁ nihanitva {vihanitvā (ka0)} bhūmyā.

pāyāsi vitto {citto (syā0)} abhiruyha sandanaṁ, maggeneva atibalo saccanikkamo..

35.

mātā pitā samaṇabrāhmaṇā ca, asammānitā yassa sake agāre.

idheva nikkhippa sarīradehaṁ, kāyassa bhedā nirayaṁ vajanti te {vajanti (sī0 pī0)}.

yathā adhammo patito avaṁsiro..

36.

mātā pitā samaṇabrāhmaṇā ca, susammānitā yassa sake agāre.

idheva nikkhippa sarīradehaṁ, kāyassa bhedā sugatiṁ vajanti te.

yathāpi dhammo abhiruyha sandananti..

dhammadevaputtajātakaṁ {dhammajātakaṁ (sī0 pī0)} tatiyaṁ.

458. udayajātakaṁ (4)

37.

ekā nisinnā suci saññatūrū, pāsādamāruyha aninditaṅgī.

yācāmi taṁ kinnaranettacakkhu, imekarattiṁ ubhayo vasema..

38.

okiṇṇantaraparikhaṁ, daḷhamaṭṭālakoṭṭhakaṁ.

rakkhitaṁ khaggahatthehi, duppavesamidaṁ puraṁ..

39.

daharassa yuvino cāpi, āgamo ca na vijjati.

atha kena nu vaṇṇena, saṅgamaṁ icchase mayā..

40.

yakkhohamasmi kalyāṇi, āgatosmi tavantike {tavantikaṁ (sī0 pī0)}.

tvaṁ maṁ nandaya {nandassu (syā0 ka0)} bhaddante, puṇṇakaṁsaṁ dadāmi te..

41.

devaṁ va yakkhaṁ atha vā manussaṁ, na patthaye udayamaticca aññaṁ.

gaccheva tvaṁ yakkha mahānubhāva, mā cassu gantvā punarāvajittha..

42.

yā sā rati uttamā kāmabhoginaṁ, yaṁ hetu sattā visamaṁ caranti.

mā taṁ ratiṁ jīyi tuvaṁ sucimhi te, dadāmi te rūpiyaṁ kaṁsapūraṁ..

43.

nāriṁ naro nijjhapayaṁ dhanena, ukkaṁsatī yattha karoti chandaṁ.

vipaccanīko tava devadhammo, paccakkhato thokatarena esi..

44.

āyu ca vaṇṇo ca {āyuṁ ca vaṇṇaṁ ca (ka0 sī0 pī0)} manussaloke, nihīyati manujānaṁ suggatte.

teneva vaṇṇena dhanampi tuyhaṁ, nihīyati jiṇṇatarāsi ajja..

45.

evaṁ me pekkhamānassa, rājaputti yasassini.

hāyateva tava {hāyate vata te (sī0 syā0 ka0), hāyateva tato (pī0)} vaṇṇo, ahorattānamaccaye..

46.

imināva tvaṁ vayasā, rājaputti sumedhase.

brahmacariyaṁ careyyāsi, bhiyyo vaṇṇavatī siyā..

47.

devā na jīranti yathā manussā, gattesu tesaṁ valiyo na honti.

pucchāmi taṁ yakkha mahānubhāva, kathaṁ nu devāna {kathaṁ na devānaṁ (pī0)} sarīradeho..

48.

devā na jīranti yathā manussā, gattesu tesaṁ valiyo na honti.

suve suve bhiyyatarova {bhiyyataro ca (ka0)} tesaṁ, dibbo ca vaṇṇo vipulā ca bhogā..

49.

kiṁsūdha bhītā janatā anekā, maggo ca nekāyatanaṁ pavutto.

pucchāmi taṁ yakkha mahānubhāva, katthaṭṭhito paralokaṁ na bhāye..

50.

vācaṁ manañca paṇidhāya sammā, kāyena pāpāni akubbamāno.

bahunnapānaṁ gharamāvasanto, saddho mudū saṁvibhāgī vadaññū.

saṅgāhako sakhilo saṇhavāco, etthaṭṭhito paralokaṁ na bhāye..

51.

anusāsasi maṁ yakkha, yathā mātā yathā pitā.

uḷāravaṇṇaṁ pucchāmi, ko nu tvamasi subrahā..

52.

udayohamasmi kalyāṇi, saṅkarattā idhāgato {saṅgaratthā idhāgato (sī0 pī0), saṅgaratthāyidhāgato (syā0)}.

āmanta kho taṁ gacchāmi, muttosmi tava saṅkarā {saṅgarā (sī0 syā0 pī0)}..

53.

sace kho tvaṁ udayosi, saṅkarattā idhāgato.

anusāsa maṁ rājaputta, yathāssa puna saṅgamo..

54.

atipatati {adhipatatī (sī0 pī0)} vayo khaṇo tatheva, ṭhānaṁ natthi dhuvaṁ cavanti sattā.

parijiyyati addhuvaṁ sarīraṁ, udaye mā pamāda {mā pamādaṁ (sī0)} carassu dhammaṁ..

55.

kasiṇā pathavī dhanassa pūrā, ekasseva siyā anaññadheyyā.

tañcāpi jahati {jahāti (sī0 syā0 pī0), jahātī (?)} avītarāgo, udaye mā pamāda carassu dhammaṁ..

56.

mātā ca pitā ca bhātaro ca, bhariyā yāpi dhanena hoti kītā {bhariyāpi dhanena honti atittā (ka0)}.

te cāpi jahanti aññamaññaṁ, udaye mā pamāda carassu dhammaṁ..

57.

kāyo parabhojananti ñatvā {kāyo ca parabhojanaṁ viditvā (ka0)}, saṁsāre sugatiñca duggatiñca {sugatī ca duggatī ca (sī0 syā0 pī0), suggatiṁ duggatiñca (ka0)}.

ittaravāsoti jāniyāna, udaye mā pamāda carassu dhammaṁ..

58.

sādhu bhāsatiyaṁ {bhāsatayaṁ (sī0 pī0)} yakkho, appaṁ maccāna jīvitaṁ.

kasirañca parittañca, tañca dukkhena saṁyutaṁ.

sāhaṁ ekā pabbajissāmi, hitvā kāsiṁ surundhananti..

udayajātakaṁ catutthaṁ.

459. pānīyajātakaṁ (5)

59.

mitto mittassa pānīyaṁ, adinnaṁ paribhuñjisaṁ.

tena pacchā vijigucchiṁ, taṁ pāpaṁ pakataṁ mayā.

mā puna akaraṁ pāpaṁ, tasmā pabbajito ahaṁ..

60.

paradārañca disvāna, chando me udapajjatha {upapajjatha (syā0 ka0)}.

tena pacchā vijigucchiṁ, taṁ pāpaṁ pakataṁ mayā.

mā puna akaraṁ pāpaṁ, tasmā pabbajito ahaṁ..

61.

pitaraṁ me mahārāja, corā agaṇhu {agaṇhuṁ (sī0 pī0), agaṇhi (ka0)} kānane.

tesāhaṁ pucchito jānaṁ, aññathā naṁ viyākariṁ..

62.

tena pacchā vijigucchiṁ, taṁ pāpaṁ pakataṁ mayā.

mā puna akaraṁ pāpaṁ, tasmā pabbajito ahaṁ..

63.

pāṇātipātamakaruṁ, somayāge upaṭṭhite.

tesāhaṁ samanuññāsiṁ, tena pacchā vijigucchiṁ..

64.

taṁ pāpaṁ pakataṁ mayā, mā puna akaraṁ pāpaṁ.

tasmā pabbajito ahaṁ..

65.

surāmerayamādhukā {madhukā (sī0 syā0 pī0)}, ye janā paṭhamāsu no.

bahūnaṁ te anatthāya, majjapānamakappayuṁ..

66.

tesāhaṁ samanuññāsiṁ, tena pacchā vijigucchiṁ.

taṁ pāpaṁ pakataṁ mayā, mā puna akaraṁ pāpaṁ.

tasmā pabbajito ahaṁ..

67.

dhiratthu subahū kāme, duggandhe bahukaṇṭake.

ye ahaṁ paṭisevanto, nālabhiṁ tādisaṁ sukhaṁ..

68.

mahassādā sukhā kāmā, natthi kāmā paraṁ {kāmaparaṁ (sī0 pī0)} sukhaṁ.

ye kāme paṭisevanti, saggaṁ te upapajjare..

69.

appassādā dukhā kāmā, natthi kāmā paraṁ dukhaṁ.

ye kāme paṭisevanti, nirayaṁ te upapajjare..

70.

asī yathā sunisito, nettiṁsova supāyiko {supāsito (ka0 sī0 niyya), supāyito (ka0 aṭṭha0)}.

sattīva urasi khittā, kāmā dukkhatarā tato..

71.

aṅgārānaṁva jalitaṁ, kāsuṁ sādhikaporisaṁ.

phālaṁva divasaṁtattaṁ, kāmā dukkhatarā tato..

72.

visaṁ yathā halāhalaṁ, telaṁ pakkuthitaṁ {ukkaṭṭhitaṁ (sī0 pī0), pakkuṭṭhitaṁ (syā0)} yathā.

tambaloha {tampalohaṁ (syā0)} vilīnaṁva, kāmā dukkhatarā tatoti..

pānīyajātakaṁ pañcamaṁ.

460. yudhañcayajātakaṁ (6)

73.

mittāmaccaparibyūḷhaṁ {paribbūḷhaṁ (sī0 pī0)}, ahaṁ vande rathesabhaṁ.

pabbajissāmahaṁ rāja {pabbajissaṁ mahārāja (sī0 pī0)}, taṁ devo anumaññatu..

74.

sace te ūnaṁ kāmehi, ahaṁ paripūrayāmi {ahaṁva pūrayāmi (ka0)} te.

yo taṁ hiṁsati vāremi, mā pabbaja {pabbaji (pī0)} yudhañcaya {yudhañjaya (sī0 syā0), yuvañjaya (pī0)}..

75.

na matthi ūnaṁ kāmehi, hiṁsitā me na vijjati.

dīpañca kātumicchāmi, yaṁ jarā nābhikīrati..

76.

putto vā pitaraṁ yāce, pitā vā puttamorasaṁ.

negamo taṁ yāce {negamo yācate (sī0 syā0 pī0)} tāta, mā pabbaja yudhañcaya..

77.

mā maṁ deva nivārehi, pabbajantaṁ rathesabha.

māhaṁ kāmehi sammatto, jarāya vasamanvagū..

78.

ahaṁ taṁ tāta yācāmi, ahaṁ putta nivāraye.

ciraṁ taṁ daṭṭhumicchāmi, mā pabbaja yudhañcaya..

79.

ussāvova tiṇaggamhi, sūriyuggamanaṁ pati.

evamāyu manussānaṁ, mā maṁ amma nivāraya..

80.

taramāno imaṁ yānaṁ, āropetu {taramānā imaṁ yānaṁ, āropentu (sī0 pī0)} rathesabha.

mā me mātā tarantassa, antarāyakarā ahu..

81.

abhidhāvatha bhaddante, suññaṁ hessati rammakaṁ.

yudhañcayo anuññāto, sabbadattena rājinā..

82.

yohu seṭṭho sahassassa {manussānaṁ (syā0), sahassānaṁ (ka0)}, yuvā kañcanasannibho.

soyaṁ kumāro pabbajito, kāsāyavasano balī..

83.

ubho kumārā pabbajitā, yudhañcayo yudhiṭṭhilo.

pahāya mātāpitaro, saṅgaṁ chetvāna maccunoti..

yudhañcayajātakaṁ chaṭṭhaṁ.

461. dasarathajātakaṁ (7)

84.

etha lakkhaṇa sītā ca, ubho otarathodakaṁ.

evāyaṁ bharato āha, “rājā dasaratho mato”..

85.

kena rāmappabhāvena, socitabbaṁ na socasi.

pitaraṁ kālakataṁ {kālaṅkataṁ (ka0)} sutvā, na taṁ pasahate dukhaṁ..

86.

yaṁ na sakkā nipāletuṁ, posena lapataṁ bahuṁ.

sa kissa viññū medhāvī, attānamupatāpaye..

87.

daharā ca hi vuddhā ca {ye vuddhā (sī0 aṭṭha0), ye vuḍḍhā (syā0)}, ye bālā ye ca paṇḍitā.

aḍḍhā ceva daliddā ca, sabbe maccuparāyaṇā..

88.

phalānamiva pakkānaṁ, niccaṁ patanato bhayaṁ.

evaṁ jātāna maccānaṁ, nicca maraṇato bhayaṁ..

89.

sāyameke na dissanti, pāto diṭṭhā bahujjanā.

pāto eke na dissanti, sāyaṁ diṭṭhā bahujjanā..

90.

paridevayamāno ce, kiñcidatthaṁ udabbahe.

sammūḷho hiṁsamattānaṁ, kayirā taṁ vicakkhaṇo..

91.

kiso vivaṇṇo bhavati, hiṁsamattānamattano {mattanā (sī0 aṭṭha0 su0 ni0 590)}.

na tena petā pālenti, niratthā paridevanā..

92.

yathā saraṇamādittaṁ, vārinā parinibbaye {vārināvanibbāpaye (syā0 ka0)}.

evampi dhīro sutavā, medhāvī paṇḍito naro.

khippamuppatitaṁ sokaṁ, vāto tūlaṁva dhaṁsaye..

93.

macco ekova {ekova macco (sī0 syā0 pī0)} acceti, ekova jāyate kule.

saṁyogaparamātveva, sambhogā sabbapāṇinaṁ..

94.

tasmā hi dhīrassa bahussutassa, sampassato lokamimaṁ parañca.

aññāya dhammaṁ hadayaṁ manañca, sokā mahantāpi na tāpayanti..

95.

sohaṁ dassañca bhokkhañca, bharissāmi ca {sohaṁ yasañca bhogañca, bhariyāpi ca (syā0 ka0)} ñātake.

sesañca pālayissāmi, kiccametaṁ {kiccamevaṁ (pī0)} vijānato..

96.

dasa vassasahassāni, saṭṭhi vassasatāni ca.

kambugīvo mahābāhu, rāmo rajjamakārayīti..

dasarathajātakaṁ sattamaṁ.

462. saṁvarajātakaṁ (8)

97.

jānanto no mahārāja, tava sīlaṁ janādhipo.

ime kumāre pūjento, na taṁ kenaci maññatha..

98.

tiṭṭhante no mahārāje, adu {ādu (sī0 pī0), ādū (syā0)} deve divaṅgate.

ñātī taṁ samanuññiṁsu, sampassaṁ atthamattano..

99.

kena saṁvaravattena, sañjāte abhitiṭṭhasi.

kena taṁ nātivattanti, ñātisaṅghā samāgatā..

100.

na rājaputta usūyāmi {rājaputta nussuyyāmi (ka0)}, samaṇānaṁ mahesinaṁ.

sakkaccaṁ te namassāmi, pāde vandāmi tādinaṁ..

101.

te maṁ dhammaguṇe yuttaṁ, sussūsamanusūyakaṁ.

samaṇā manusāsanti {samanusāsanti (sī0 syā0 pī0)}, isī dhammaguṇe ratā..

102.

tesāhaṁ vacanaṁ sutvā, samaṇānaṁ mahesinaṁ.

na kiñci atimaññāmi, dhamme me nirato mano..

103.

hatthārohā anīkaṭṭhā, rathikā pattikārakā.

tesaṁ {tesu (pī0)} nappaṭibandhāmi, niviṭṭhaṁ {nibaddhaṁ (sī0 pī0)} bhattavetanaṁ..

104.

mahāmattā ca me atthi, mantino paricārakā.

bārāṇasiṁ voharanti, bahumaṁsasurodakaṁ..

105.

athopi vāṇijā phītā, nānāraṭṭhehi āgatā.

tesu me vihitā rakkhā, evaṁ jānāhuposatha..

106.

dhammena kira ñātīnaṁ, rajjaṁ kārehi saṁvara.

medhāvī paṇḍito cāsi {cāpi (sī0 pī0)}, athopi ñātinaṁ hito..

107.

taṁ taṁ ñātiparibyūḷhaṁ, nānāratanamocitaṁ.

amittā nappasahanti, indaṁva asurādhipoti..

saṁvarajātakaṁ aṭṭhamaṁ.

463. suppārakajātakaṁ (9)

108.

ummujjanti nimujjanti, manussā khuranāsikā.

suppārakaṁ taṁ pucchāma, samuddo katamo ayaṁ..

109.

kurukacchā {bharukacchā (sī0 syā0 pī0 aṭṭha0)} payātānaṁ, vāṇijānaṁ dhanesinaṁ.

nāvāya vippanaṭṭhāya, khuramālīti vuccati..

110.

yathā aggīva suriyova {aggi suriyo ca (syā0), aggīva sūriyo (ka0)}, samuddo paṭidissati.

suppārakaṁ taṁ pucchāma, samuddo katamo ayaṁ..

111.

kurukacchā payātānaṁ, vāṇijānaṁ dhanesinaṁ.

nāvāya vippanaṭṭhāya, aggimālīti vuccati..

112.

yathā dadhīva khīraṁva {dadhi ca khīraṁ ca (syā0), evamuparipi}, samuddo paṭidissati.

suppārakaṁ taṁ pucchāma, samuddo katamo ayaṁ..

113.

kurukacchā payātānaṁ, vāṇijānaṁ dhanesinaṁ.

nāvāya vippanaṭṭhāya, dadhimālīti {khīramālīti (ka0)} vuccati..

114.

yathā kusova sassova, samuddo paṭidissati.

suppārakaṁ taṁ pucchāma, samuddo katamo ayaṁ..

115.

kurukacchā payātānaṁ, vāṇijānaṁ dhanesinaṁ.

nāvāya vippanaṭṭhāya, kusamālīti vuccati..

116.

yathā naḷova veḷūva, samuddo paṭidissati.

suppārakaṁ taṁ pucchāma, samuddo katamo ayaṁ..

117.

kurukacchā payātānaṁ, vāṇijānaṁ dhanesinaṁ.

nāvāya vippanaṭṭhāya, naḷamālīti vuccati..

118.

mahabbhayo bhiṁsanako, saddo suyyatimānuso {samuddo suyyata'mānuso (sī0 pī0 aṭṭha0)}.

yathā sobbho papātova, samuddo paṭidissati.

suppārakaṁ taṁ pucchāma, samuddo katamo ayaṁ..

119.

kurukacchā payātānaṁ, vāṇijānaṁ dhanesinaṁ.

nāvāya vippanaṭṭhāya, baḷavāmukhīti {vaḷabhāmukhīti (sī0 syā0), balavāmukhīti (syā0 ka0)} vuccati..

120.

yato sarāmi attānaṁ, yato pattosmi viññutaṁ.

nābhijānāmi sañcicca, ekapāṇampi hiṁsitaṁ.

etena saccavajjena, sotthiṁ nāvā nivattatūti..

suppārakajātakaṁ navamaṁ.

ekādasakanipātaṁ niṭṭhitaṁ.

tassuddānaṁ --

sirimātusuposakanāgavaro, puna juṇhaka dhammamudayavaro.

atha pāni yudhañcayako ca, dasaratha saṁvara pāragatena navāti..

12. dvādasakanipāto

464. cūḷakuṇālajātakaṁ (1)

1.

luddhānaṁ {khuddānaṁ (sī0 syā0 pī0)} lahucittānaṁ, akataññūna dubbhinaṁ.

nādevasatto puriso, thīnaṁ saddhātumarahati..

2.

na tā pajānanti kataṁ na kiccaṁ, na mātaraṁ pitaraṁ bhātaraṁ vā.

anariyā samatikkantadhammā, sasseva cittassa vasaṁ vajanti..

3.

cirānuvuṭṭhampi {cirānuvutthampi (sī0 pī0)} piyaṁ manāpaṁ, anukampakaṁ pāṇasamampi bhattuṁ {santaṁ (sī0 syā0 pī0)}.

āvāsu kiccesu ca naṁ jahanti, tasmāhamitthīnaṁ na vissasāmi..

4.

thīnañhi cittaṁ yathā vānarassa, kannappakannaṁ yathā rukkhachāyā.

calācalaṁ hadayamitthiyānaṁ, cakkassa nemi viya parivattati..

5.

yadā tā passanti samekkhamānā, ādeyyarūpaṁ purisassa vittaṁ.

saṇhāhi vācāhi nayanti menaṁ, kambojakā jalajeneva assaṁ..

6.

yadā na passanti samekkhamānā, ādeyyarūpaṁ purisassa vittaṁ.

samantato naṁ parivajjayanti, tiṇṇo nadīpāragatova kullaṁ..

7.

silesūpamā sikhiriva sabbabhakkhā, tikkhamāyā nadīriva sīghasotā.

sevanti hetā piyamappiyañca, nāvā yathā orakūlaṁ parañca..

8.

na tā ekassa na dvinnaṁ, āpaṇova pasārito.

yo tā mayhanti maññeyya, vātaṁ jālena bādhaye {bandhaye (syā0 ka0)}..

9.

yathā nadī ca pantho ca, pānāgāraṁ sabhā papā.

evaṁ lokitthiyo nāma, velā tāsaṁ na vijjati {imissā gāthāya pubbaddhāparaddhaṁ vipariyāyena dissati (ka0)}..

10.

ghatāsanasamā etā, kaṇhasappasirūpamā.

gāvo bahitiṇasseva, omasanti varaṁ varaṁ..

11.

ghatāsanaṁ kuñjaraṁ kaṇhasappaṁ, muddhābhisittaṁ pamadā ca sabbā.

ete naro niccayato {niccayatto (sī0 pī0)} bhajetha, tesaṁ have dubbidu sabbabhāvo {saccabhāvo (syā0)}..

12.

naccantavaṇṇā na bahūnaṁ kantā, na dakkhiṇā pamadā sevitabbā.

na parassa bhariyā na dhanassa hetu, etitthiyo pañca na sevitabbāti..

cūḷakuṇālajātakaṁ paṭhamaṁ.

465. bhaddasālajātakaṁ (2)

13.

kā tvaṁ suddhehi vatthehi, aghe vehāyasaṁ {vehāsayaṁ (sī0 pī0)} ṭhitā.

kena tyāssūni vattanti, kuto taṁ bhayamāgataṁ..

14.

taveva deva vijite, bhaddasāloti maṁ vidū.

saṭṭhi {saṭṭhiṁ (sī0 pī0)} vassasahassāni, tiṭṭhato pūjitassa me..

15.

kārayantā nagarāni, agāre ca disampati.

vividhe cāpi pāsāde, na maṁ te accamaññisuṁ.

yatheva maṁ te pūjesuṁ, tatheva tvampi pūjaya..

16.

taṁ ivāhaṁ {tañca ahaṁ (sī0 syā0 pī0)} na passāmi, thūlaṁ kāyena te dumaṁ.

ārohapariṇāhena, abhirūposi jātiyā..

17.

pāsādaṁ kārayissāmi, ekatthambhaṁ manoramaṁ.

tattha taṁ upanessāmi, ciraṁ te yakkha jīvitaṁ..

18.

evaṁ cittaṁ udapādi, sarīrena vinābhāvo.

puthuso maṁ vikantitvā, khaṇḍaso avakantatha..

19.

agge ca chetvā majjhe ca, pacchā mūlamhi chindatha {mūlañca chindatha (sī0), mūlaṁ vichindatha (pī0)}.

evaṁ me chijjamānassa, na dukkhaṁ maraṇaṁ siyā..

20.

hatthapādaṁ {hatthapāde (ka0)} yathā chinde {chinne (ka0)}, kaṇṇanāsañca jīvato.

tato pacchā siro chinde, taṁ dukkhaṁ maraṇaṁ siyā..

21.

sukhaṁ nu khaṇḍaso chinnaṁ, bhaddasālavanappati.

kiṁ hetu kiṁ upādāya, khaṇḍaso chinnamicchasi..

22.

yañca hetumupādāya, hetuṁ dhammūpasaṁhitaṁ.

khaṇḍaso chinnamicchāmi, mahārāja suṇohi me..

23.

ñātī me sukhasaṁvaddhā, mama passe nivātajā.

tepihaṁ upahiṁseyyaṁ, paresaṁ asukhocitaṁ..

24.

ceteyyarūpaṁ {cetabbarūpaṁ (sī0 pī0)} cetesi, bhaddasālavanappati.

hitakāmosi ñātīnaṁ, abhayaṁ samma dammi teti..

bhaddasālajātakaṁ dutiyaṁ.

466. samuddavāṇijajātakaṁ (3)

25.

kasanti vapanti te janā, manujā kammaphalūpajīvino.

nayimassa dīpakassa bhāgino, jambudīpā idameva no varaṁ..

26.

tipañcarattūpagatamhi cande, vego mahā hehiti sāgarassa.

uplavissaṁ dīpamimaṁ uḷāraṁ, mā vo vadhī gacchatha leṇamaññaṁ..

27.

na jātuyaṁ sāgaravārivego, uplavissaṁ dīpamimaṁ uḷāraṁ.

taṁ me nimittehi bahūhi diṭṭhaṁ, mā bhetha kiṁ socatha modathavho {modatha vo (ka0) 6.38 moggallānasuttaṁ passitabbaṁ}..

28.

pahūtabhakkhaṁ bahuannapānaṁ, pattattha āvāsamimaṁ uḷāraṁ.

na vo bhayaṁ paṭipassāmi kiñci, āputtaputtehi pamodathavho..

29.

yo devoyaṁ dakkhiṇāyaṁ {dakkhiṇassaṁ (sī0)} disāyaṁ, khemanti pakkosati tassa saccaṁ.

na uttaro vedi bhayābhayassa, mā bhetha kiṁ socatha modathavho..

30.

yathā ime vippavadanti yakkhā, eko bhayaṁ saṁsati khemameko.

tadiṅgha mayhaṁ vacanaṁ suṇātha, khippaṁ lahuṁ mā vinassimha sabbe..

31.

sabbe samāgamma karoma nāvaṁ, doṇiṁ daḷhaṁ sabbayantūpapannaṁ.

sace ayaṁ dakkhiṇo saccamāha, moghaṁ paṭikkosati uttaroyaṁ.

sā ceva no hehiti āpadatthā, imañca dīpaṁ na pariccajema..

32.

sace ca kho uttaro saccamāha, moghaṁ paṭikkosati dakkhiṇoyaṁ.

tameva nāvaṁ abhiruyha sabbe, evaṁ mayaṁ sotthi taremu pāraṁ..

33.

na ve sugaṇhaṁ paṭhamena seṭṭhaṁ, kaniṭṭhamāpāthagataṁ gahetvā.

yo cīdha tacchaṁ {majjhaṁ (sī0 syā0 pī0)} paviceyya gaṇhati {gaṇhi (ka0)}, sa ve naro seṭṭhamupeti ṭhānaṁ..

34.

yathāpi te sāgaravārimajjhe, sakammunā sotthi vahiṁsu vāṇijā.

anāgatatthaṁ paṭivijjhiyāna, appampi nācceti sa bhūripañño..

35.

bālā ca mohena rasānugiddhā, anāgataṁ appaṭivijjhiyatthaṁ.

paccuppanne sīdanti atthajāte, samuddamajjhe yathā te manussā..

36.

anāgataṁ paṭikayirātha kiccaṁ, “mā maṁ kiccaṁ kiccakāle byadhesi”.

taṁ tādisaṁ paṭikata {paṭikataṁ (ka0), paṭigata (sī0 aṭṭha0), paṭikacca (?)} kiccakāriṁ, na taṁ kiccaṁ kiccakāle byadhetīti..

samuddavāṇijajātakaṁ tatiyaṁ.

467. kāmajātakaṁ (4)

37.

kāmaṁ kāmayamānassa, tassa ce taṁ samijjhati.

addhā pītimano hoti, laddhā macco yadicchati..

38.

kāmaṁ kāmayamānassa, tassa ce taṁ samijjhati.

tato naṁ aparaṁ kāme, dhamme taṇhaṁva vindati..

39.

gavaṁva siṅgino siṅgaṁ, vaḍḍhamānassa vaḍḍhati.

evaṁ mandassa posassa, bālassa avijānato.

bhiyyo taṇhā pipāsā ca, vaḍḍhamānassa vaḍḍhati..

40.

pathabyā sāliyavakaṁ, gavassaṁ {gavāsaṁ (sī0 syā0 pī0)} dāsaporisaṁ.

datvā ca {datvāpi (sī0 syā0), datvā vā (pī0)} nālamekassa, iti vidvā {viddhā (syā0)} samaṁ care..

41.

rājā pasayha pathaviṁ vijitvā, sasāgarantaṁ mahimāvasanto.

oraṁ samuddassa atittarūpo {atittirūpo (ka0)}, pāraṁ samuddassapi patthayetha..

42.

yāva anussaraṁ kāme, manasā titti nājjhagā.

tato nivattā paṭikamma disvā, te ve sutittā ye {tittā (sī0 syā0 pī0)} paññāya tittā..

43.

paññāya tittinaṁ {tittīnaṁ (sī0 syā0)} seṭṭhaṁ, na so kāmehi tappati.

paññāya tittaṁ purisaṁ, taṇhā na kurute vasaṁ..

44.

apacinetheva kāmānaṁ {kāmāni (sī0 syā0 pī0)}, appicchassa alolupo.

samuddamatto puriso, na so kāmehi tappati..

45.

rathakārova cammassa, parikantaṁ upāhanaṁ.

yaṁ yaṁ cajati {jahati (syā0 ka0)} kāmānaṁ, taṁ taṁ sampajjate sukhaṁ.

sabbaṁ ce sukhamiccheyya, sabbe kāme pariccaje..

46.

aṭṭha te bhāsitā gāthā, sabbā honti sahassiyo {sahassiyā (?) upari sutasomajātake tathā dissati}.

paṭigaṇha mahābrahme, sādhetaṁ tava bhāsitaṁ..

47.

na me attho sahassehi, satehi nahutehi vā.

pacchimaṁ bhāsato gāthaṁ, kāme me na rato mano..

48.

bhadrako {saddo (sī0)} vatāyaṁ māṇavako, sabbalokavidū muni.

yo imaṁ taṇhaṁ {yo taṇhaṁ (sī0 syā0)} dukkhajananiṁ, parijānāti paṇḍitoti..

kāmajātakaṁ catutthaṁ.

468. janasandhajātakaṁ (5)

49.

dasa khalu imāni {khalumāni (syā0)} ṭhānāni, yāni pubbe akaritvā.

sa pacchā manutappati, iccevāha {iccāha rājā (sī0 syā0 pī0)} janasandho..

50.

aladdhā vittaṁ tappati, pubbe asamudānitaṁ.

na pubbe dhanamesissaṁ, iti pacchānutappati..

51.

sakyarūpaṁ pure santaṁ, mayā sippaṁ na sikkhitaṁ.

kicchā vutti asippassa, iti pacchānutappati..

52.

kūṭavedī pure āsiṁ, pisuṇo piṭṭhimaṁsiko.

caṇḍo ca pharuso cāpi {cāsiṁ (sī0 syā0 pī0)}, iti pacchānutappati..

53.

pāṇātipātī pure āsiṁ, luddo cāpi {cāsiṁ (sī0 pī0)} anāriyo.

bhūtānaṁ nāpacāyissaṁ, iti pacchānutappati..

54.

bahūsu vata santīsu, anāpādāsu itthisu.

paradāraṁ asevissaṁ, iti pacchānutappati..

55.

bahumhi vata santamhi, annapāne upaṭṭhite.

na pubbe adadaṁ {adadiṁ (sī0)} dānaṁ, iti pacchānutappati..

56.

mātaraṁ pitarañcāpi, jiṇṇakaṁ gatayobbanaṁ {jiṇṇake gatayobbane (sī0 syā0 pī0)}.

pahu santo na posissaṁ, iti pacchānutappati..

57.

ācariyamanusatthāraṁ, sabbakāmarasāharaṁ.

pitaraṁ atimaññissaṁ, iti pacchānutappati..

58.

samaṇe brāhmaṇe cāpi, sīlavante bahussute.

na pubbe payirupāsissaṁ, iti pacchānutappati..

59.

sādhu hoti tapo ciṇṇo, santo ca payirupāsito.

na ca pubbe tapo ciṇṇo, iti pacchānutappati..

60.

yo ca etāni ṭhānāni, yoniso paṭipajjati.

karaṁ purisakiccāni, sa pacchā nānutappatīti..

janasandhajātakaṁ pañcamaṁ.

469. mahākaṇhajātakaṁ (6)

61.

kaṇho kaṇho ca ghoro ca, sukkadāṭho pabhāsavā {patāpavā (sī0 syā0 pī0)}.

baddho pañcahi rajjūhi, kiṁ ravi {dhīra (sī0 pī0), vīra (syā0)} sunakho tava..

62.

nāyaṁ migānamatthāya, usīnaka {usīnara (sī0 pī0), usīnnara (syā0)} bhavissati.

manussānaṁ anayo hutvā, tadā kaṇho pamokkhati..

63.

pattahatthā samaṇakā, muṇḍā saṅghāṭipārutā.

naṅgalehi kasissanti, tadā kaṇho pamokkhati..

64.

tapassiniyo {tapanīyā (ka0) dutiyantapadāni hetāni} pabbajitā, muṇḍā saṅghāṭipārutā.

yadā loke gamissanti, tadā kaṇho pamokkhati..

65.

dīghottaroṭṭhā jaṭilā, paṅkadantā rajassirā.

iṇaṁ codāya {vodāya (sī0 pī0), codaya (syā0)} gacchanti, tadā kaṇho pamokkhati..

66.

adhicca vede {vedaṁ (ka0)} sāvittiṁ, yaññatantañca {tantrañca (sī0 syā0 pī0)} brāhmaṇā.

bhatikāya yajissanti, tadā kaṇho pamokkhati..

67.

mātaraṁ pitarañcāpi, jiṇṇakaṁ gatayobbanaṁ.

pahū santo {santā (sī0)} na bharanti, tadā kaṇho pamokkhati..

68.

mātaraṁ pitarañcāpi, jiṇṇakaṁ gatayobbanaṁ.

bālā tumheti vakkhanti, tadā kaṇho pamokkhati..

69.

ācariyabhariyaṁ sakhiṁ {ācariyabhariyaṁ sakhābhariyaṁ (sī0 pī0)}, mātulāniṁ pitucchakiṁ {pitucchayaṁ (sī0), pitucchasaṁ (pī0)}.

yadā loke gamissanti, tadā kaṇho pamokkhati..

70.

asicammaṁ gahetvāna, khaggaṁ paggayha brāhmaṇā.

panthaghātaṁ karissanti, tadā kaṇho pamokkhati..

71.

sukkacchavī vedhaverā, thūlabāhū apātubhā.

mittabhedaṁ karissanti, tadā kaṇho pamokkhati..

72.

māyāvino nekatikā, asappurisacintakā.

yadā loke bhavissanti, tadā kaṇho pamokkhatīti..

mahākaṇhajātakaṁ chaṭṭhaṁ.

470. kosiyajātakaṁ (7)

73.

neva kiṇāmi napi vikkiṇāmi, na cāpi me sannicayo ca atthi {idhatthi (syā0)}.

sukiccharūpaṁ vatidaṁ parittaṁ, patthodano nālamayaṁ duvinnaṁ..

74.

appamhā appakaṁ dajjā, anumajjhato majjhakaṁ.

bahumhā bahukaṁ dajjā, adānaṁ nupapajjati {na upapajjati (sī0 pī0), nūpapajjati (syā0)}..

75.

taṁ taṁ vadāmi kosiya, dehi dānāni bhuñja ca..

ariyamaggaṁ samārūha {ariyaṁ maggaṁ samāruha (sī0 pī0)}, nekāsī labhate sukhaṁ..

76.

moghañcassa hutaṁ hoti, moghañcāpi samīhitaṁ.

atithismiṁ yo nisinnasmiṁ, eko bhuñjati bhojanaṁ..

77.

taṁ taṁ vadāmi kosiya, dehi dānāni bhuñja ca.

ariyamaggaṁ samārūha, nekāsī labhate sukhaṁ..

78.

saccañcassa hutaṁ hoti, saccañcāpi samīhitaṁ.

atithismiṁ yo nisinnasmiṁ, neko bhuñjati bhojanaṁ..

79.

taṁ taṁ vadāmi kosiya, dehi dānāni bhuñja ca.

ariyamaggaṁ samārūha, nekāsī labhate sukhaṁ..

80.

sarañca juhati poso, bahukāya gayāya ca.

doṇe timbarutitthasmiṁ, sīghasote mahāvahe..

81.

atra cassa hutaṁ hoti, atra cassa samīhitaṁ.

atithismiṁ yo nisinnasmiṁ, neko bhuñjati bhojanaṁ..

82.

taṁ taṁ vadāmi kosiya, dehi dānāni bhuñja ca.

ariyamaggaṁ samārūha, nekāsī labhate sukhaṁ..

83.

baḷisañhi so nigilati {niggilati (sī0 pī0)}, dīghasuttaṁ sabandhanaṁ.

atithismiṁ yo nisinnasmiṁ, eko bhuñjati bhojanaṁ..

84.

taṁ taṁ vadāmi kosiya, dehi dānāni bhuñja ca.

ariyamaggaṁ samārūha, nekāsī labhate sukhaṁ..

85.

uḷāravaṇṇā vata brāhmaṇā ime, ayañca vo sunakho kissa hetu.

uccāvacaṁ vaṇṇanibhaṁ vikubbati, akkhātha no brāhmaṇā ke nu tumhe..

86.

cando ca suriyo ca {sūriyo ca (ka0)} ubho idhāgatā, ayaṁ pana mātali devasārathi.

sakkohamasmi tidasānamindo, eso ca kho pañcasikhoti vuccati..

87.

pāṇissarā mudiṅgā ca {mutiṅgā ca (sī0 syā0 pī0}, murajālambarāni ca.

suttamenaṁ pabodhenti, paṭibuddho ca nandati..

88.

ye kecime maccharino kadariyā, paribhāsakā samaṇabrāhmaṇānaṁ.

idheva nikkhippa sarīradehaṁ, kāyassa bhedā nirayaṁ vajanti..

89.

ye kecime suggatimāsamānā {suggatimāsasānā (sī0 pī0), suggatāsisamānā (ka0)}, dhamme ṭhitā saṁyame saṁvibhāge.

idheva nikkhippa sarīradehaṁ, kāyassa bhedā sugatiṁ vajanti..

90.

tvaṁ nosi ñāti purimāsu jātisu, so maccharī rosako {kosiyo (syā0 ka0)} pāpadhammo.

taveva atthāya idhāgatamhā, mā pāpadhammo nirayaṁ gamittha {appattha (ka0 sī0 syā0 pī0)}..

91.

addhā hi maṁ vo hitakāmā, yaṁ maṁ samanusāsatha.

sohaṁ tathā karissāmi, sabbaṁ vuttaṁ hitesibhi..

92.

esāhamajjeva upāramāmi, na cāpihaṁ {na cāpahaṁ (sī0 pī0)} kiñci kareyya pāpaṁ.

na cāpi me kiñci adeyyamatthi, na cāpidatvā udakaṁ pivāmi {udakampahaṁ pibe (sī0)}..

93.

evañca me dadato sabbakālaṁ {kāle (ka0)}, bhogā ime vāsava khīyissanti.

tato ahaṁ pabbajissāmi sakka, hitvāna kāmāni yathodhikānīti..

kosiyajātakaṁ sattamaṁ.

471. meṇḍakapañhajātakaṁ (8)

94.

yesaṁ na kadāci bhūtapubbaṁ, sakhyaṁ {sakkhiṁ (sī0 pī0), sakhi (syā0)} sattapadampimasmi loke.

jātā amittā duve sahāyā, paṭisandhāya caranti kissa hetu..

95.

yadi me ajja pātarāsakāle, pañhaṁ na sakkuṇeyyātha vattumetaṁ.

raṭṭhā pabbājayissāmi vo sabbe, na hi mattho duppaññajātikehi..

96.

mahājanasamāgamamhi ghore, janakolāhalasaṅgamamhi jāte.

vikkhittamanā anekacittā, pañhaṁ na sakkuṇoma vattumetaṁ..

97.

ekaggacittāva ekamekā, rahasi gatā atthaṁ nicintayitvā {atthāni cintayitvā (syā0 ka0)}.

paviveke sammasitvāna dhīrā, atha vakkhanti janinda etamatthaṁ..

98.

uggaputta-rājaputtiyānaṁ, urabbhassa maṁsaṁ piyaṁ manāpaṁ.

na sunakhassa te adenti maṁsaṁ, atha meṇḍassa suṇena sakhyamassa..

99.

cammaṁ vihananti eḷakassa, assapiṭṭhattharassukhassa {assapiṭṭhattharaṇasukhassa (sī0)} hetu.

na ca te sunakhassa attharanti, atha meṇḍassa suṇena sakhyamassa..

100.

āvellitasiṅgiko hi meṇḍo, na ca sunakhassa visāṇakāni atthi.

tiṇabhakkho maṁsabhojano ca, atha meṇḍassa suṇena sakhyamassa..

101.

tiṇamāsi palāsamāsi meṇḍo, na ca sunakho tiṇamāsi no palāsaṁ.

gaṇheyya suṇo sasaṁ biḷāraṁ, atha meṇḍassa suṇena sakhyamassa..

102.

aṭṭhaḍḍhapado catuppadassa, meṇḍo aṭṭhanakho adissamāno.

chādiyamāharatī ayaṁ imassa, maṁsaṁ āharatī ayaṁ amussa..

103.

pāsādavaragato videhaseṭṭho, vitihāraṁ aññamaññabhojanānaṁ.

addakkhi {addasa (syā0 ka0)} kira sakkhikaṁ janindo, bubhukkassa puṇṇaṁ mukhassa {bhobhukkhassa ca puṇṇamukhassa (sī0)} cetaṁ..

104.

lābhā vata me anapparūpā, yassa medisā paṇḍitā kulamhi.

pañhassa gambhīragataṁ nipuṇamatthaṁ, paṭivijjhanti subhāsitena dhīrā..

105.

assatarirathañca ekamekaṁ, phītaṁ gāmavarañca ekamekaṁ.

sabbesaṁ vo dammi paṇḍitānaṁ, paramappatītamano subhāsitenāti..

meṇḍakapañhajātakaṁ aṭṭhamaṁ.

472. mahāpadumajātakaṁ (9)

106.

nādaṭṭhā {nādiṭṭhā (ka0 sī0 syā0 ka0)} parato dosaṁ, aṇuṁ thūlāni sabbaso.

issaro paṇaye daṇḍaṁ, sāmaṁ appaṭivekkhiya..

107.

yo ca appaṭivekkhitvā, daṇḍaṁ kubbati khattiyo.

sakaṇṭakaṁ so gilati, jaccandhova samakkhikaṁ..

108.

adaṇḍiyaṁ daṇḍayati {daṇḍiyati (syā0 pī0)}, daṇḍiyañca adaṇḍiyaṁ {adaṇḍiya (niyya), na daṇḍaye (?)}.

andhova visamaṁ maggaṁ, na jānāti samāsamaṁ..

109.

yo ca etāni ṭhānāni, aṇuṁ thūlāni sabbaso.

sudiṭṭhamanusāseyya, sa ve voharitu {vohātu (pī0)} marahati..

110.

nekantamudunā sakkā, ekantatikhiṇena vā.

attaṁ mahante {mahatte (syā0 ka0)} ṭhapetuṁ {ṭhāpetuṁ (sī0 syā0 pī0)}, tasmā ubhayamācare..

111.

paribhūto mudu hoti, atitikkho ca veravā.

etañca ubhayaṁ ñatvā, anumajjhaṁ samācare..

112.

bahumpi ratto bhāseyya, duṭṭhopi bahu bhāsati.

na itthikāraṇā rāja, puttaṁ ghātetumarahasi..

113.

sabbova {sabbo ca (ka0 sī0 pī0)} loko ekato {ekanto (sī0 pī0)}, itthī ca ayamekikā.

tenāhaṁ paṭipajjissaṁ, gacchatha pakkhipatheva {pakkhipetha (syā0 aṭṭha0)} taṁ..

114.

anekatāle narake, gambhīre ca suduttare {gambhīre suduruttare (pī0 ka0)}.

pātito giriduggasmiṁ, kena tvaṁ tattha nāmari..

115.

nāgo jātaphaṇo tattha, thāmavā girisānujo.

paccaggahi maṁ bhogehi, tenāhaṁ tattha nāmariṁ..

116.

ehi taṁ paṭinessāmi, rājaputta sakaṁ gharaṁ.

rajjaṁ kārehi {kāresi (sī0)} bhaddante, kiṁ araññe karissasi..

117.

yathā gilitvā baḷisaṁ, uddhareyya salohitaṁ.

uddharitvā sukhī assa, evaṁ {sukhaṁ (pī0 ka0)} passāmi attanaṁ {attani (pī0 ka0), attanā (syā0), evaṁ ahampi puna sotthibhāvappattaṁ gilitabaḷisaṁ purisamiva attānaṁ passāmīti (aṭṭha0 saṁvaṇṇanā)}..

118.

kiṁ nu tvaṁ baḷisaṁ brūsi, kiṁ tvaṁ brūsi salohitaṁ.

kiṁ nu tvaṁ ubbhataṁ brūsi, taṁ me akkhāhi pucchito..

119.

kāmāhaṁ baḷisaṁ brūmi, hatthiassaṁ salohitaṁ.

cattāhaṁ ubbhataṁ brūmi, evaṁ jānāhi khattiya..

120.

ciñcāmāṇavikā mātā, devadatto ca me pitā.

ānando paṇḍito nāgo, sāriputto ca devatā.

rājaputto ahaṁ āsiṁ {ahaṁ tadā rājaputto (sī0 syā0 pī0)}, evaṁ dhāretha jātakanti..

mahāpadumajātakaṁ navamaṁ.

473. mittāmittajātakaṁ (10)

121.

kāni kammāni kubbānaṁ, kathaṁ viññū parakkame.

amittaṁ jāneyya medhāvī, disvā sutvā ca paṇḍito..

122.

na naṁ umhayate disvā, na ca naṁ paṭinandati.

cakkhūni cassa {cakkhūnissa (syā0 ka0)} na dadāti, paṭilomañca vattati..

123.

amitte tassa bhajati, mitte tassa na sevati.

vaṇṇakāme nivāreti, akkosante pasaṁsati..

124.

guyhañca tassa nakkhāti, tassa guyhaṁ na gūhati.

kammaṁ tassa na vaṇṇeti, paññassa nappasaṁsati..

125.

abhave nandati tassa, bhave tassa na nandati.

accheraṁ {acchariyaṁ (sī0 syā0 pī0)} bhojanaṁ laddhā, tassa nuppajjate sati.

tato naṁ nānukampati, aho sopi {ahāsopi (ka0 sī0 syā0 ka0)} labheyyito..

126.

iccete soḷasākārā, amittasmiṁ patiṭṭhitā.

yehi amittaṁ jāneyya, disvā sutvā ca paṇḍito..

127.

kāni kammāni kubbānaṁ, kathaṁ viññū parakkame.

mittaṁ jāneyya medhāvī, disvā sutvā ca paṇḍito..

128.

pavutthaṁ tassa sarati, āgataṁ abhinandati.

tato kelāyito hoti, vācāya paṭinandati..

129.

mitte tasseva bhajati, amitte tassa na sevati.

akkosante nivāreti, vaṇṇakāme pasaṁsati..

130.

guyhañca tassa akkhāti, tassa guyhañca gūhati.

kammañca tassa vaṇṇeti, paññaṁ tassa {paññamassa (syā0 ka0)} pasaṁsati..

131.

bhave ca nandati tassa {bhave nandati tassa ca (ka0)}, abhave tassa na nandati.

accheraṁ {acchariyaṁ (sī0 syā0 pī0)} bhojanaṁ laddhā, tassa uppajjate sati.

tato naṁ anukampati, aho sopi {pahāsopi (ka0 sī0 syā0 ka0)} labheyyito..

132.

iccete soḷasākārā, mittasmiṁ suppatiṭṭhitā.

yehi mittañca jāneyya {mittaṁ sujāneyya (pī0 ka0)}, disvā sutvā ca paṇḍitoti..

mittāmittajātakaṁ dasamaṁ.

dvādasakanipātaṁ niṭṭhitaṁ.

tassuddānaṁ --

lahucitta sasāla kasanti puna, atha kāma dasakhaluṭṭhānavaro.

atha kaṇha sukosiya meṇḍavaro, padumo puna mittavarena dasāti..

13. terasakanipāto

474. ambajātakaṁ (1)

1.

ahāsi {āhāsi (?)} me ambaphalāni pubbe, aṇūni thūlāni ca brahmacāri.

teheva mantehi na dāni tuyhaṁ, dumapphalā pātubhavanti brahme..

2.

nakkhattayogaṁ paṭimānayāmi, khaṇaṁ muhuttañca mante na passaṁ {khaṇaṁ muhuttaṁ na maṁ tosayanti (sī0 pī0)}.

nakkhattayogañca khaṇañca laddhā, addhāharissambaphalaṁ {athāharissambaphalaṁ (sī0 pī0)} pahūtaṁ..

3.

nakkhattayogaṁ na pure abhāṇi, khaṇaṁ muhuttaṁ na pure asaṁsi.

sayaṁ harī {athāharī (sī0 syā0 pī0)} ambaphalaṁ pahūtaṁ, vaṇṇena gandhena rasenupetaṁ..

4.

mantābhijappena pure hi {pura'ssa (sī0 pī0), purepi (syā0)} tuyhaṁ, dumapphalā pātubhavanti brahme.

svājja na pāresi jappampi mantaṁ {japampi mante (sī0 pī0)}, ayaṁ so ko nāma tavajja dhammo..

5.

caṇḍālaputto mama sampadāsi, dhammena mante pakatiñca saṁsi.

mā cassu me pucchito nāmagottaṁ, guyhittho atthaṁ {mā taṁ (sī0 syā0 pī0)} vijaheyya manto {vijaheyyumantā (syā0)}..

6.

sohaṁ janindena janamhi puṭṭho, makkhābhibhūto alikaṁ abhāṇiṁ.

“mantā ime brāhmaṇassā” ti micchā, pahīnamanto kapaṇo rudāmi..

7.

eraṇḍā pucimandā vā, atha vā pālibhaddakā.

madhuṁ madhutthiko vinde, so hi tassa dumuttamo..

8.

khattiyā brāhmaṇā vessā, suddā caṇḍālapukkusā.

yamhā dhammaṁ vijāneyya, so hi tassa naruttamo..

9.

imassa daṇḍañca vadhañca datvā, gale gahetvā khalayātha {balayātha (syā0), galayātha (ka0)} jammaṁ.

yo uttamatthaṁ kasirena laddhaṁ, mānātimānena vināsayittha..

10.

yathā samaṁ maññamāno pateyya, sobbhaṁ guhaṁ narakaṁ pūtipādaṁ.

rajjūti vā akkame kaṇhasappaṁ, andho yathā jotimadhiṭṭhaheyya.

evampi maṁ tvaṁ khalitaṁ sapañña {sapaññā (pī0)}, pahīnamantassa punappadāhi {puna sampadāhi (syā0), punappasīda (sī0 pī0)}..

11.

dhammena mantaṁ {mante (sī0 syā0 pī0)} tava sampadāsiṁ, tuvampi dhammena {tvampi dhammeneva (ka0)} pariggahesi.

pakatimpi te attamano asaṁsiṁ, dhamme ṭhitaṁ taṁ {patiṭṭhaṁ (ka0)} na jaheyya manto..

12.

yo bāla mantaṁ {balamantaṁ (ka0)} kasirena laddhaṁ, yaṁ dullabhaṁ ajja manussaloke.

kiñcāpi laddhā jīvituṁ appapañño {kicchā laddhaṁ jīvikaṁ appapañño (sī0 syā0), kacchāpi laddhā jīvikaṁ appañña (pī0)}, vināsayī alikaṁ bhāsamāno..

13.

bālassa mūḷhassa akataññuno ca, musā bhaṇantassa asaññatassa.

mante mayaṁ tādisake na dema, kuto mantā gaccha na mayha ruccasīti..

ambajātakaṁ paṭhamaṁ.

475. phandanajātakaṁ (2)

14.

kuṭhārihattho {kudhārihattho (ka0)} puriso, vanamogayha tiṭṭhasi.

puṭṭho me samma akkhāhi, kiṁ dāruṁ chetumicchasi..

15.

isso {iso (sī0), īso (syā0 pī0)} vanāni carasi, samāni visamāni ca.

puṭṭho me samma akkhāhi, kiṁ dāruṁ nemiyā daḷhaṁ..

16.

neva sālo na khadiro, nāssakaṇṇo kuto dhavo.

rukkho ca {rukkhova (sī0 pī0)} phandano nāma, taṁ dāruṁ nemiyā daḷhaṁ..

17.

kīdisānissa pattāni, khandho vā pana kīdiso.

puṭṭho me samma akkhāhi, yathā jānemu phandanaṁ..

18.

yassa sākhā palambanti, namanti na ca bhañjare.

so rukkho phandano nāma, yassa mūle ahaṁ ṭhito..

19.

arānaṁ cakkanābhīnaṁ, īsānemirathassa ca.

sabbassa te kammaniyo, ayaṁ hessati phandano..

20.

iti phandanarukkhopi, tāvade ajjhabhāsatha.

mayhampi vacanaṁ atthi, bhāradvāja suṇohi me..

21.

issassa {imassa (ka0 sī0 ka0)} upakkhandhamhā {upakhandhamhā (ka0 sī0 pī0 ka0)}, ukkacca caturaṅgulaṁ.

tena nemiṁ pasāresi {pariharesi (sī0 pī0)}, evaṁ daḷhataraṁ siyā..

22.

iti phandanarukkhopi, veraṁ appesi tāvade.

jātānañca ajātānaṁ, issānaṁ dukkhamāvahi..

23.

iccevaṁ {icceva (sī0 pī0)} phandano issaṁ, isso ca pana phandanaṁ.

aññamaññaṁ vivādena, aññamaññamaghātayuṁ..

24.

evameva manussānaṁ, vivādo yattha jāyati.

mayūranaccaṁ naccanti, yathā te issaphandanā..

25.

taṁ vo vadāmi bhaddaṁ vo {bhaddante (ka0)}, yāvantettha samāgatā.

sammodatha mā vivadatha {māvivadittha (sī0 syā0 pī0)}, mā hotha issaphandanā..

26.

sāmaggimeva {sāmagyameva (syā0 ka0)} sikkhetha, buddhehetaṁ pasaṁsitaṁ.

sāmaggirato dhammaṭṭho, yogakkhemā na dhaṁsatīti..

phandanajātakaṁ dutiyaṁ.

476. javanahaṁsajātakaṁ (3)

27.

idheva haṁsa nipata, piyaṁ me tava dassanaṁ.

issarosi anuppatto, yamidhatthi pavedaya..

28.

savanena ekassa piyā bhavanti, disvā panekassa viyeti {vineti (syā0), viheti (pī0), vigeti (ka0 aṭṭha0)} chando.

disvā ca sutvā ca piyā bhavanti, kaccinnu me pīyasi {piyyasi (sī0 pī0)} dassanena..

29.

savanena piyo mesi, bhiyyo cāgamma dassanaṁ.

evaṁ piyadassano me {evaṁ piyadassano samāno (sī0 syā0 pī0)}, vasa haṁsa mamantike {mama santike (sī0 syā0 pī0)}..

30.

vaseyyāma tavāgāre, niccaṁ sakkatapūjitā.

matto ca ekadā vajje {vajjā (sī0 pī0)}, “haṁsarājaṁ pacantu me”..

31.

dhiratthu taṁ majjapānaṁ, yaṁ me piyataraṁ tayā.

na cāpi majjaṁ pissāmi {pivissāmi (syā0), pāyāmi (sī0 pī0)}, yāva me vacchasī ghare..

32.

suvijānaṁ siṅgālānaṁ, sakuṇānañca {sakuntānañca (sī0 syā0 pī0)} vassitaṁ.

manussavassitaṁ rāja, dubbijānataraṁ tato..

33.

api ce maññatī poso, ñāti mitto sakhāti vā.

yo pubbe sumano hutvā, pacchā sampajjate diso..

34.

yasmiṁ mano nivisati, avidūre sahāpi so.

santikepi hi so dūre, yasmiṁ nāvisate {yasmā vivasate (sī0 syā0 pī0)} mano..

35.

antopi so hoti pasannacitto, pāraṁ samuddassa pasannacitto.

antopi so hoti paduṭṭhacitto, pāraṁ samuddassa paduṭṭhacitto..

36.

saṁvasantā vivasanti, ye disā te rathesabha.

ārā santo saṁvasanti, manasā raṭṭhavaḍḍhana..

37.

aticiraṁ nivāsena, piyo bhavati appiyo.

āmanta kho taṁ gacchāma {gacchāmi (syā0)}, purā te homa appiyā {homi appiyo (syā0)}..

38.

evaṁ ce yācamānānaṁ, añjaliṁ nāvabujjhasi.

paricārakānaṁ sataṁ {santānaṁ (sī0 syā0), sattānaṁ (pī0)}, vacanaṁ na karosi no.

evaṁ taṁ abhiyācāma, puna kayirāsi pariyāyaṁ..

39.

evaṁ ce no viharataṁ, antarāyo na hessati.

tuyhañcāpi {vāpi (syā0 pī0 ka0)} mahārāja, mayhañca {vā (bahūsu)} raṭṭhavaḍḍhana.

appeva nāma passemu {passema (sī0 syā0 pī0)}, ahoratānamaccayeti..

javanahaṁsajātakaṁ tatiyaṁ.

477. cūḷanāradajātakaṁ (4)

40.

na te kaṭṭhāni bhinnāni, na te udakamābhataṁ.

aggīpi te na hāpito {hāsito (sī0 syā0)}, kiṁ nu mandova jhāyasi..

41.

na ussahe vane vatthuṁ, kassapāmantayāmi taṁ.

dukkho vāso araññasmiṁ, raṭṭhaṁ icchāmi gantave..

42.

yathā ahaṁ ito gantvā, yasmiṁ janapade vasaṁ.

ācāraṁ brahme {brahmaṁ (ka0)} sikkheyyaṁ, taṁ dhammaṁ anusāsa maṁ..

43.

sace araññaṁ hitvāna, vanamūlaphalāni ca.

raṭṭhe rocayase vāsaṁ, taṁ dhammaṁ nisāmehi me..

44.

visaṁ mā paṭisevittho {paṭisevittha (syā0 ka0)}, papātaṁ parivajjaya.

paṅke ca mā visīdittho {paṅko ca mā visiyittho (ka0)}, yatto cāsīvise care..

45.

kiṁ nu visaṁ papāto vā, paṅko vā brahmacārinaṁ.

kaṁ tvaṁ āsīvisaṁ brūsi, taṁ me akkhāhi pucchito.

46.

āsavo tāta lokasmiṁ, surā nāma pavuccati.

manuñño {manuññā (sī0 syā0 pī0)} surabhī vaggu, sādu {madhu (sī0 syā0)} khuddarasūpamo {rasūpamā (sī0 syā0 pī0)}.

visaṁ tadāhu ariyā se, brahmacariyassa nārada..

47.

itthiyo tāta lokasmiṁ, pamattaṁ pamathenti tā.

haranti yuvino cittaṁ, tūlaṁ bhaṭṭhaṁva māluto.

papāto eso akkhāto, brahmacariyassa nārada..

48.

lābho siloko sakkāro, pūjā parakulesu ca.

paṅko eso ca {esova (sī0 syā0 pī0)} akkhāto, brahmacariyassa nārada..

49.

sasatthā {mahantā (syā0 ka0)} tāta rājāno, āvasanti mahiṁ imaṁ.

te tādise manussinde, mahante tāta nārada..

50.

issarānaṁ adhipatīnaṁ, na tesaṁ pādato care.

āsīvisoti {āsīviso so (sī0 pī0)} akkhāto, brahmacariyassa nārada..

51.

bhattattho bhattakāle ca {yaṁ (sī0 pī0)}, yaṁ gehamupasaṅkame.

yadettha kusalaṁ jaññā, tattha ghāsesanaṁ care..

52.

pavisitvā parakulaṁ, pānatthaṁ {pānattho (syā0 pī0)} bhojanāya vā.

mitaṁ khāde mitaṁ bhuñje, na ca rūpe manaṁ kare..

53.

goṭṭhaṁ majjaṁ kirāṭañca {kirāsañca (sī0 syā0), kirāsaṁ vā (pī0)}, sabhā nikiraṇāni ca.

ārakā parivajjehi, yānīva visamaṁ pathanti..

cūḷanāradajātakaṁ catutthaṁ.

478. dūtajātakaṁ (5)

54.

dūte te brahme {dūte brāhmaṇa (ka0)} pāhesiṁ, gaṅgātīrasmi jhāyato.

tesaṁ puṭṭho na byākāsi, dukkhaṁ guyhamataṁ {guyhaṁ mataṁ (sī0), tuyhaṁ mataṁ (syā0 ka0)} nu te..

55.

sace te dukkhamuppajje, kāsīnaṁ raṭṭhavaḍḍhana.

mā kho naṁ tassa akkhāhi, yo taṁ dukkhā na mocaye..

56.

yo tassa {yo ca tathā (pī0)} dukkhajātassa, ekaṅgamapi bhāgaso {ekantamapi bhāsato (sī0 pī0)}.

vippamoceyya dhammena, kāmaṁ tassa pavedaya {pavedaye (sī0)}..

57.

suvijānaṁ siṅgālānaṁ, sakuṇānañca vassitaṁ.

manussavassitaṁ rāja, dubbijānataraṁ tato..

58.

api ce maññatī poso, ñāti mitto sakhāti vā.

yo pubbe sumano hutvā, pacchā sampajjate diso..

59.

yo attano dukkhamanānupuṭṭho, pavedaye jantu akālarūpe.

ānandino tassa bhavantimittā {bhavanta'mittā (sī0 pī0)}, hitesino tassa dukhī bhavanti..

60.

kālañca ñatvāna tathāvidhassa, medhāvīnaṁ ekamanaṁ viditvā.

akkheyya tibbāni {tippāni (sī0 syā0 pī0)} parassa dhīro, saṇhaṁ giraṁ atthavatiṁ pamuñce..

61.

sace ca jaññā avisayhamattano, na te hi mayhaṁ {nāyaṁ nīti mayha (sī0 pī0)} sukhāgamāya.

ekova tibbāni saheyya dhīro, saccaṁ hirottappamapekkhamāno..

62.

ahaṁ raṭṭhāni vicaranto, nigame rājadhāniyo.

bhikkhamāno mahārāja, ācariyassa dhanatthiko..

63.

gahapatī rājapurise, mahāsāle ca brāhmaṇe.

alatthaṁ satta nikkhāni, suvaṇṇassa janādhipa.

te me naṭṭhā mahārāja, tasmā socāmahaṁ bhusaṁ..

64.

purisā te mahārāja, manasānuvicintitā.

nālaṁ dukkhā pamocetuṁ, tasmā tesaṁ na byāhariṁ..

65.

tvañca kho me mahārāja, manasānuvicintito.

alaṁ dukkhā pamocetuṁ, tasmā tuyhaṁ pavedayiṁ..

66.

tassādāsi pasannatto, kāsīnaṁ raṭṭhavaḍḍhano.

jātarūpamaye nikkhe, suvaṇṇassa catuddasāti..

dūtajātakaṁ pañcamaṁ.

479. kāliṅgabodhijātakaṁ (6)

67.

rājā kāliṅgo cakkavatti, dhammena pathavimanusāsaṁ {manusāsi (syā0 ka0)}.

agamā {agamāsi (syā0 ka0)} bodhisamīpaṁ, nāgena mahānubhāvena..

68.

kāliṅgo bhāradvājo ca, rājānaṁ kāliṅgaṁ samaṇakolaññaṁ.

cakkaṁ vattayato pariggahetvā {pariṇetvā (pī0)}, pañjalī idamavoca..

69.

paccoroha mahārāja, bhūmibhāgo yathā samaṇuggato {samanugīto (sī0 syā0 pī0)}.

idha anadhivarā buddhā, abhisambuddhā virocanti..

70.

padakkhiṇato āvaṭṭā, tiṇalatā asmiṁ bhūmibhāgasmiṁ.

pathaviyā nābhiyaṁ {puthuviyā ayaṁ (sī0), paṭhaviyā ayaṁ (syā0), puthaviyā'yaṁ (pī0)} maṇḍo, iti no sutaṁ mante mahārāja {sutaṁ mahārāja (sī0 syā0 pī0)}..

71.

sāgarapariyantāya, mediniyā sabbabhūtadharaṇiyā.

pathaviyā ayaṁ maṇḍo, orohitvā namo karohi..

72.

ye te bhavanti nāgā ca, abhijātā ca kuñjarā.

ettāvatā padesaṁ te, nāgā neva mupayanti..

73.

abhijāto nāgo {abhijāto te nāgo (sī0 pī0 aṭṭha0)} kāmaṁ, pesehi kuñjaraṁ dantiṁ.

ettāvatā padeso {padeso ca (syā0 ka0)}, sakkā {na sakkā (syā0)} nāgena mupagantuṁ..

74.

taṁ sutvā rājā kāliṅgo, veyyañjanikavaco nisāmetvā.

sampesesi nāgaṁ ñassāma, mayaṁ yathimassidaṁ {yathā idaṁ (sī0 syā0 pī0)} vacanaṁ..

75.

sampesito ca raññā, nāgo koñcova abhinaditvāna.

paṭisakkitvā {paṭiosakkitvā (ka0)} nisīdi, garuṁva bhāraṁ asahamāno..

76.

kāliṅgabhāradvājo, nāgaṁ khīṇāyukaṁ viditvāna.

rājānaṁ kāliṅgaṁ, taramāno ajjhabhāsittha.

aññaṁ saṅkama nāgaṁ, nāgo khīṇāyuko mahārāja..

77.

taṁ sutvā kāliṅgo, taramāno saṅkamī nāgaṁ.

saṅkanteva raññe, nāgo tattheva pati {patito (ka0)} bhumyā.

veyyañjanikavaco, yathā tathā ahu nāgo..

78.

kāliṅgo rājā kāliṅgaṁ, brāhmaṇaṁ etadavoca.

tvameva asi sambuddho, sabbaññū sabbadassāvī..

79.

taṁ anadhivāsento kāliṅgaṁ {kāliṅgo (sī0 syā0 pī0)}, brāhmaṇo idamavoca.

veyyañjanikā hi mayaṁ, buddhā sabbaññuno mahārāja..

80.

sabbaññū sabbavidū ca, buddhā na lakkhaṇena jānanti.

āgamabalasā {āgamapurisā (pī0)} hi mayaṁ, buddhā sabbaṁ pajānanti..

81.

mahayitvā sambodhiṁ {mahāyitvāna sambodhiṁ (sī0 pī0), pahaṁsitvāna sambodhiṁ (syā0), mamāyitvāna taṁ bodhiṁ (ka0)}, nānāturiyehi vajjamānehi.

mālāvilepanaṁ abhiharitvā {mālāgandhavilepanaṁ āharitvā (sī0 pī0); pākāraparikkhepaṁ kāresi. atha rājā pāyāsi (sī0 syā0 pī0)} atha rājā manupāyāsi {pākāraparikkhepaṁ kāresi. atha rājā pāyāsi (sī0 syā0 pī0)}..

82.

saṭṭhi vāhasahassāni, pupphānaṁ sannipātayi.

pūjesi rājā kāliṅgo, bodhimaṇḍamanuttaranti {varuttameti (sī0)}..

kāliṅgabodhijātakaṁ chaṭṭhaṁ.

480. akittijātakaṁ (7)

83.

akittiṁ {akattiṁ (ka0)} disvā sammantaṁ, sakko bhūtapatī bravi.

kiṁ patthayaṁ mahābrahme, eko sammasi ghammani..

84.

dukkho punabbhavo sakka, sarīrassa ca bhedanaṁ.

sammohamaraṇaṁ dukkhaṁ, tasmā sammāmi vāsava..

85.

etasmiṁ te sulapite, patirūpe subhāsite.

varaṁ kassapa te dammi, yaṁ kiñci manasicchasi..

86.

varaṁ ce me ado sakka, sabbabhūtānamissara.

yena putte ca dāre ca, dhanadhaññaṁ piyāni ca.

laddhā narā na {laddhā naññāni (ka0)} tappanti, so lobho na mayī vase..

87.

etasmiṁ te sulapite, patirūpe subhāsite.

varaṁ kassapa te dammi, yaṁ kiñci manasicchasi..

88.

varaṁ ce me ado sakka, sabbabhūtānamissara.

khettaṁ vatthuṁ hiraññañca, gavassaṁ dāsaporisaṁ.

yena jātena jīyanti, so doso na mayī vase..

89.

etasmiṁ te sulapite, patirūpe subhāsite.

varaṁ kassapa te dammi, yaṁ kiñci manasicchasi..

90.

varaṁ ce me ado sakka, sabbabhūtānamissara.

bālaṁ na passe na suṇe, na ca bālena saṁvase.

bālenallāpa {bālenā'lāpa (?)} sallāpaṁ, na kare na ca rocaye..

91.

kiṁ nu te akaraṁ bālo, vada kassapa kāraṇaṁ.

kena kassapa bālassa, dassanaṁ nābhikaṅkhasi..

92.

anayaṁ nayati dummedho, adhurāyaṁ niyuñjati.

dunnayo seyyaso hoti, sammā vutto pakuppati.

vinayaṁ so na jānāti, sādhu tassa adassanaṁ..

93.

etasmiṁ te sulapite, patirūpe subhāsite.

varaṁ kassapa te dammi, yaṁ kiñci manasicchasi..

94.

varaṁ ce me ado sakka, sabbabhūtānamissara.

dhīraṁ passe suṇe dhīraṁ, dhīrena saha saṁvase.

dhīrenallāpasallāpaṁ, taṁ kare tañca rocaye..

95.

kiṁ nu te akaraṁ dhīro, vada kassapa kāraṇaṁ.

kena kassapa dhīrassa, dassanaṁ abhikaṅkhasi..

96.

nayaṁ nayati medhāvī, adhurāyaṁ na yuñjati.

sunayo seyyaso hoti, sammā vutto na kuppati.

vinayaṁ so pajānāti, sādhu tena samāgamo..

97.

etasmiṁ te sulapite, patirūpe subhāsite.

varaṁ kassapa te dammi, yaṁ kiñci manasicchasi..

98.

varaṁ ce me ado sakka, sabbabhūtānamissara.

tato ratyā vivasāne {vivasane (sī0 syā0 pī0)}, sūriyuggamanaṁ {suriyassuggamanaṁ (sī0 syā0 pī0)} pati.

dibbā bhakkhā pātubhaveyyuṁ, sīlavanto ca yācakā..

99.

dadato me {dadato ca me (pī0)} na khīyetha, datvā nānutapeyyahaṁ.

dadaṁ cittaṁ pasādeyyaṁ, etaṁ sakka varaṁ vare..

100.

etasmiṁ te sulapite, patirūpe subhāsite.

varaṁ kassapa te dammi, yaṁ kiñci manasicchasi..

101.

varaṁ ce me ado sakka, sabbabhūtānamissara.

na maṁ puna upeyyāsi, etaṁ sakka varaṁ vare..

102.

bahūhi vatacariyāhi {vattacariyāhi (sī0 syā0 ka0)}, narā ca atha nāriyo.

dassanaṁ abhikaṅkhanti, kiṁ nu me dassane bhayaṁ..

103.

taṁ tādisaṁ devavaṇṇaṁ {devavaṇṇiṁ (pī0)}, sabbakāmasamiddhinaṁ.

disvā tapo pamajjeyya {disvā tapo pamajjeyyaṁ (sī0 syā0 pī0), disvānahaṁ pamajjeyyaṁ (cariyāpiṭakaṭṭhakathā)}, etaṁ te dassane bhayanti..

akittijātakaṁ sattamaṁ.

481. takkāriyajātakaṁ (8)

104.

ahameva dubbhāsitaṁ bhāsi bālo, bhekovaraññe ahimavhāyamāno {mavhayāno (sī0 pī0)}.

takkāriye sobbhamimaṁ {sobbhamhi ahaṁ (ka0)} patāmi, na kireva sādhu ativelabhāṇī {sādhūtyativelabhāṇī (ka0)}..

105.

pappoti macco ativelabhāṇī, bandhaṁ vadhaṁ sokapariddavañca.

attānameva garahāsi ettha, ācera yaṁ taṁ nikhaṇanti sobbhe..

106.

kimevahaṁ tuṇḍilamanupucchiṁ, kareyya saṁ {kareyyāsaṁ (syā0), kareyya sa (ka0), bhareyya saṁ (?)} bhātaraṁ kāḷikāyaṁ {kāḷikāya (syā0 ka0)}.

naggovahaṁ {naggoca'haṁ (?)} vatthayugañca jīno, ayampi attho bahutādisova..

107.

yo yujjhamānānamayujjhamāno {yujjhamānena ayujjhamāno (ka0)}, meṇḍantaraṁ accupatī kuliṅgo.

so piṁsito meṇḍasirehi tattha, ayampi attho bahutādisova..

108.

caturo janā potthakamaggahesuṁ, ekañca posaṁ anurakkhamānā.

sabbeva te bhinnasirā sayiṁsu, ayampi attho bahutādisova..

109.

ajā yathā veḷugumbasmiṁ baddhā {bandhaṁ (syā0 ka0)}, avakkhipantī asimajjhagacchi.

teneva tassā galakāvakantaṁ {galayā vikantuṁ (ka0), galakaṁ vikantā (syā0)}, ayampi attho bahutādisova..

110.

ime na devā na gandhabbaputtā, migā ime atthavasaṁ gatā me {atthavasābhatā ime (sī0 syā0 pī0)}.

ekañca naṁ sāyamāse pacantu, ekaṁ punappātarāse {ekañca naṁ pātarāse (ka0 sī0 pī0)} pacantu..

111.

sataṁ sahassāni dubhāsitāni, kalampi nāgghanti subhāsitassa.

dubbhāsitaṁ saṅkamāno kileso {kilissati (?)}, tasmā tuṇhī kimpurisā {kiṁpuriso (sī0 syā0)} na bālyā..

112.

yā mesā byāhāsi {byākāsi (sī0 syā0 pī0)} pamuñcathetaṁ, giriñca naṁ {giriṁ varaṁ (ka0)} himavantaṁ nayantu.

imañca kho dentu mahānasāya, pātova naṁ pātarāse pacantu..

113.

pajjunnanāthā pasavo, pasunāthā ayaṁ pajā.

tvaṁ nāthosi {tvaṁ-nātho'smi (sī0 syā0 pī0)} mahārāja, nāthohaṁ bhariyāya me {amha-nāthā mama bhariyā (ka0 sī0 syā0)}.

dvinnamaññataraṁ ñatvā, mutto gaccheyya pabbataṁ..

114.

na ve nindā suparivajjayetha {suparivajjayātha (syā0)}, nānā janā sevitabbā janinda.

yeneva eko labhate pasaṁsaṁ, teneva añño labhate ninditāraṁ..

115.

sabbo loko paricitto aticitto {paracittena aticitto (sī0 syā0), paracittena acitto (sī0 aṭṭha0)}, sabbo loko cittavā samhi citte.

paccekacittā puthu sabbasattā, kassīdha cittassa vase na vatte..

116.

tuṇhī ahū kimpuriso sabhariyo {abhāṇī (ka0)}, yo dāni byāhāsi bhayassa bhīto.

so dāni mutto sukhito arogo, vācākirevattavatī narānanti..

takkāriyajātakaṁ aṭṭhamaṁ.

482. rurumigarājajātakaṁ (9)

117.

tassa {kassa (sī0 pī0)} gāmavaraṁ dammi, nāriyo ca alaṅkatā.

yo {ko (sī0 syā0 pī0)} metaṁ migamakkhāti {makkhāsi (syā0 ka0)}, migānaṁ migamuttamaṁ..

118.

mayhaṁ gāmavaraṁ dehi, nāriyo ca alaṅkatā.

ahaṁ te migamakkhissaṁ, migānaṁ migamuttamaṁ..

119.

etasmiṁ vanasaṇḍasmiṁ, ambā sālā ca pupphitā.

indagopakasañchannā, ettheso tiṭṭhate migo..

120.

dhanuṁ advejjhaṁ {adejjhaṁ (sī0 pī0), sarajjaṁ (ka0)} katvāna, usuṁ sannayhupāgami {sandhāyupāgami (sī0 pī0)}.

migo ca disvā rājānaṁ, dūrato ajjhabhāsatha..

121.

āgamehi mahārāja, mā maṁ vijjhi rathesabha.

ko nu te idamakkhāsi, ettheso tiṭṭhate migo..

122.

esa pāpacaro poso, samma tiṭṭhati ārakā.

soyaṁ {so hi (sī0 syā0 pī0)} me idamakkhāsi, ettheso tiṭṭhate migo..

123.

saccaṁ kireva māhaṁsu, narā ekacciyā idha.

kaṭṭhaṁ niplavitaṁ seyyo, na tvevekacci yo naro..

124.

kiṁ nu ruru garahasi migānaṁ, kiṁ pakkhīnaṁ kiṁ pana mānusānaṁ.

bhayañhi maṁ vindatinapparūpaṁ, sutvāna taṁ mānusiṁ bhāsamānaṁ..

125.

yamuddhariṁ vāhane vuyhamānaṁ, mahodake salile sīghasote.

tatonidānaṁ bhayamāgataṁ mama, dukkho have rāja asabbhi saṅgamo..

126.

sohaṁ catuppattamimaṁ vihaṅgamaṁ, tanucchidaṁ hadaye ossajāmi.

hanāmi taṁ mittadubbhiṁ akiccakāriṁ {hanāmi mittaddu'makiccakāriṁ (sī0 pī0)}, yo tādisaṁ kammakataṁ na jāne..

127.

dhīrassa bālassa have janinda, santo vadhaṁ nappasaṁsanti jātu.

kāmaṁ gharaṁ gacchatu pāpadhammo, yañcassa bhaṭṭhaṁ tadetassa dehi.

ahañca te kāmakaro bhavāmi..

128.

addhā ruru aññataro sataṁ so {sataṁ'se (sī0)}, yo dubbhato {dubbhino (syā0), dūbhato (pī0)} mānusassa na dubbhi.

kāmaṁ gharaṁ gacchatu pāpadhammo, yañcassa bhaṭṭhaṁ tadetassa dammi.

ahañca te kāmacāraṁ dadāmi..

129.

suvijānaṁ siṅgālānaṁ, sakuṇānañcavassitaṁ.

manussavassitaṁ rāja, dubbijānataraṁ tato..

130.

api ce maññatī poso, ñāti mitto sakhāti vā.

yo pubbe sumano hutvā, pacchā sampajjate diso..

131.

samāgatā jānapadā, negamā ca samāgatā.

migā sassāni khādanti, taṁ devo paṭisedhatu..

132.

kāmaṁ janapado māsi, raṭṭhañcāpi vinassatu.

na tvevāhaṁ ruruṁ dubbhe, datvā abhayadakkhiṇaṁ..

133.

mā me janapado āsi {mā maṁ janapado ahu (syā0)}, raṭṭhañcāpi vinassatu.

na tvevāhaṁ {na tveva (ka0 sī0 ka0)} migarājassa, varaṁ datvā musā bhaṇeti..

rurumigarājajātakaṁ navamaṁ.

483. sarabhamigajātakaṁ (10)

134.

āsīsetheva {āsiṁsetheva (sī0 syā0 pī0)} puriso, na nibbindeyya paṇḍito.

passāmi vohaṁ attānaṁ, yathā icchiṁ tathā ahu..

135.

āsīsetheva puriso, na nibbindeyya paṇḍito.

passāmi vohaṁ attānaṁ, udakā thalamubbhataṁ..

136.

vāyametheva puriso, na nibbindeyya paṇḍito.

passāmi vohaṁ attānaṁ, yathā icchiṁ tathā ahu..

137.

vāyametheva puriso, na nibbindeyya paṇḍito.

passāmi vohaṁ attānaṁ, udakā thalamubbhataṁ..

138.

dukkhūpanītopi naro sapañño, āsaṁ na chindeyya sukhāgamāya.

bahū hi phassā ahitā hitā ca, avitakkitā maccamupabbajanti {maccumupabbajanti (ka0 sī0 pī0), maccumupapajjanti (syā0 ka0) ettha “avitakkitāpi phasso maccaṁ janaṁ upagacchantī” ti attho}..

139.

acintitampi bhavati, cintitampi vinassati.

na hi cintāmayā bhogā, itthiyā purisassa vā..

140.

sarabhaṁ giriduggasmiṁ, yaṁ tvaṁ anusarī pure.

alīnacittassa tuvaṁ, vikkantamanujīvasi {tava, vikkantaṁ jīvitaṁ labhi (ka0)}..

141.

yo taṁ viduggā narakā samuddhari, silāya yoggaṁ sarabho karitvā.

dukkhūpanītaṁ maccumukhā pamocayi, alīnacittaṁ taṁ migaṁ {tameva (syā0 ka0)} vadesi..

142.

kiṁ tvaṁ nu {tuvannu (sī0 pī0)} tattheva tadā ahosi, udāhu te koci naṁ {taṁ (ka0)} etadakkhā.

vivaṭṭacchaddo nusi sabbadassī, ñāṇaṁ nu te brāhmaṇa bhiṁsarūpaṁ..

143.

na cevahaṁ tattha tadā ahosiṁ, na cāpi me koci naṁ {taṁ (ka0)} etadakkhā.

gāthāpadānañca subhāsitānaṁ, atthaṁ tadānenti janinda dhīrā..

144.

ādāya pattiṁ {pattaṁ (syā0), paṭṭiṁ (ka0)} paraviriyaghātiṁ, cāpe saraṁ kiṁ vicikicchase tuvaṁ.

nunno {nuṇṇo (ka0 sī0 syā0), tuṇṇo (ka0)} saro sarabhaṁ hantu khippaṁ, annañhi etaṁ varapañña rañño..

145.

addhā pajānāmi ahampi etaṁ, annaṁ migo brāhmaṇa khattiyassa.

pubbe katañca {pubbe ca kataṁ (ka0)} apacāyamāno, tasmā migaṁ sarabhaṁ no hanāmi..

146.

neso migo mahārāja, asureso disampati.

etaṁ hantvā manussinda, bhavassu amarādhipo..

147.

sace ca rājā {rāja (sī0 syā0 pī0)} vicikicchase tuvaṁ, hantuṁ migaṁ sarabhaṁ sahāyakaṁ {sahāyakaṁ me (sī0 pī0)}.

saputtadāro naravīraseṭṭha {naraviriyaseṭṭha (sī0 pī0)}, gantvā {gantā (sī0 pī0 aṭṭha0)} tuvaṁ vetaraṇiṁ yamassa..

148.

kāmaṁ ahaṁ jānapadā ca sabbe, puttā ca dārā ca sahāyasaṅghā.

gacchemu taṁ vetaraṇiṁ yamassa, na tveva hañño mama pāṇado yo {pāṇada'ssa (sī0 syā0 pī0)}..

149.

ayaṁ migo kicchagatassa mayhaṁ, ekassa kattā vivanasmi ghore.

taṁ tādisaṁ pubbakiccaṁ saranto, jānaṁ mahābrahme kathaṁ haneyyaṁ..

150.

mittābhirādhī cirameva jīva, rajjaṁ imaṁ dhammaguṇe {rajjampimaṁ cassa gaṇe (ka0)} pasāsa.

nārīgaṇehi paricāriyanto, modassu raṭṭhe tidiveva vāsavo..

151.

akkodhano niccapasannacitto, sabbātithī yācayogo bhavitvā {pāhunake karitvā (syā0), yācayogo viditvā (ka0)}.

datvā ca bhutvā ca yathānubhāvaṁ, anindito saggamupehi ṭhānanti..

sarabhamigajātakaṁ dasamaṁ.

terasakanipātaṁ niṭṭhitaṁ.

tassuddānaṁ --

varaamba kuṭhāri sahaṁsavaro, atharaññasmiṁ dūtakapañcamako.

atha bodhi akitti sutakkarinā, atha rurumigenaparo sarabhoti..

14. pakiṇṇakanipāto

484. sālikedārajātakaṁ (1)

1.

sampannaṁ sālikedāraṁ, suvā bhuñjanti kosiya.

paṭivedemi te brahme, na ne {te (sī0 syā0), naṁ (sī0 syā0 pī0 aṭṭha0), taṁ (ka0 aṭṭha0)} vāretumussahe..

2.

eko ca tattha sakuṇo, yo nesaṁ {tesaṁ (sī0 aṭṭha0)} sabbasundaro.

bhutvā sāliṁ yathākāmaṁ, tuṇḍenādāya gacchati..

3.

oḍḍentu {ujjhuntu (syā0 ka0) aṅguttaranikāye passitabbaṁ} vāḷapāsāni, yathā vajjhetha so dijo.

jīvañca naṁ gahetvāna, ānayehi {ānayetha (sī0 pī0)} mamantike..

4.

ete bhutvā pivitvā ca {bhutvā ca pitvā ca (pī0)}, pakkamanti vihaṅgamā.

eko baddhosmi pāsena, kiṁ pāpaṁ pakataṁ mayā..

5.

udaraṁ nūna aññesaṁ, suva accodaraṁ tava.

bhutvā sāliṁ yathākāmaṁ, tuṇḍenādāya gacchasi..

6.

koṭṭhaṁ nu tattha pūresi, suva veraṁ nu te mayā.

puṭṭho me samma akkhāhi, kuhiṁ sāliṁ nidāhasi {nidhīyasi (pī0)}..

7.

na me veraṁ tayā saddhiṁ, koṭṭho mayhaṁ na vijjati.

iṇaṁ muñcāmiṇaṁ dammi, sampatto koṭasimbaliṁ.

nidhimpi tattha nidahāmi, evaṁ jānāhi kosiya..

8.

kīdisaṁ te iṇadānaṁ, iṇamokkho ca kīdiso.

nidhinidhānamakkhāhi, atha pāsā pamokkhasi..

9.

ajātapakkhā taruṇā, puttakā mayha kosiya.

te maṁ bhatā bharissanti, tasmā tesaṁ iṇaṁ dade..

10.

mātā pitā ca me vuddhā, jiṇṇakā gatayobbanā.

tesaṁ tuṇḍena hātūna, muñce pubbakataṁ {pubbe kataṁ (sī0)} iṇaṁ..

11.

aññepi tattha sakuṇā, khīṇapakkhā sudubbalā.

tesaṁ puññatthiko dammi, taṁ nidhiṁ āhu paṇḍitā..

12.

īdisaṁ {edisaṁ (sī0 pī0)} me iṇadānaṁ, iṇamokkho ca īdiso.

nidhinidhānamakkhāmi {nidhiṁ nidhānaṁ akkhātaṁ (sī0 pī0)}, evaṁ jānāhi kosiya..

13.

bhaddako vatayaṁ pakkhī, dijo paramadhammiko.

ekaccesu manussesu, ayaṁ dhammo na vijjati..

14.

bhuñja sāliṁ yathākāmaṁ, saha sabbehi ñātibhi.

punāpi suva passemu, piyaṁ me tava dassanaṁ..

15.

bhuttañca pītañca tavassamamhi {tavassabyamhi (ka0)}, rattiñca {ratī ca (sī0 pī0)} no kosiya te sakāse.

nikkhittadaṇḍesu dadāhi dānaṁ, jiṇṇe ca mātāpitaro bharassu..

16.

lakkhī vata me udapādi ajja, yo addasāsiṁ pavaraṁ {yohaṁ adassaṁ paramaṁ (syā0 ka0)} dijānaṁ.

suvassa sutvāna subhāsitāni, kāhāmi puññāni anappakāni..

17.

so kosiyo attamano udaggo, annañca pānañcabhisaṅkharitvā {annañca pānaṁ abhisaṁharitvā (ka0)}.

annena pānena pasannacitto, santappayi samaṇabrāhmaṇe cāti..

sālikedārajātakaṁ {kedārajātakaṁ (ka0)} paṭhamaṁ.

485. candakinnarījātakaṁ (2)

18.

upanīyatidaṁ maññe, cande {lohitamadena majjāmi. vijahāmi jīvitaṁ pāṇā, (sī0 pī0 aṭṭha0)} lohitamaddane.

ajja jahāmi jīvitaṁ, pāṇā {lohitamadena majjāmi. vijahāmi jīvitaṁ pāṇā, (sī0 pī0 aṭṭha0)} me cande nirujjhanti..

19.

osīdi {osadhi (sī0 syā0 pī0), osaṭṭhi (ka0), osati (abhinavaṭīkā), osīdati (?)} me dukkhaṁ {dukkhaṁ me (sī0 pī0)} hadayaṁ, me ḍayhate nitammāmi.

tava candiyā socantiyā, na naṁ aññehi sokehi..

20.

tiṇamiva vanamiva milāyāmi {milayāmi (sī0), miyyāmi (sī0 pī0 aṭṭha0)}, nadī aparipuṇṇāva {aparipuṇṇiyāva (sī0 pī0)} sussāmi.

tava candiyā socantiyā, na naṁ aññehi sokehi..

21.

vassamiva sare pāde {vassaṁva sare pāde (sī0), vassaṁva sare pabbatapāde (pī0)}, imāni assūni vattare mayhaṁ.

tava candiyā socantiyā, na naṁ aññehi sokehi..

22.

pāpo khosi {pāposi kho (sī0), pāpo kho (syā0 pī0)} rājaputta, yo me icchitaṁ {icchita (sī0 syā0 pī0)} patiṁ varākiyā.

vijjhasi vanamūlasmiṁ, soyaṁ viddho chamā seti..

23.

imaṁ mayhaṁ hadayasokaṁ, paṭimuñcatu rājaputta tava mātā.

yo mayhaṁ hadayasoko, kimpurisaṁ avekkhamānāya..

24.

imaṁ mayhaṁ hadayasokaṁ, paṭimuñcatu rājaputta tava jāyā.

yo mayhaṁ hadayasoko, kimpurisaṁ avekkhamānāya..

25.

mā ca puttaṁ {putte (sī0 pī0)} mā ca patiṁ, addakkhi rājaputta tava mātā.

yo kimpurisaṁ avadhi, adūsakaṁ mayha kāmā hi {mayhaṁ kāmā (ka0)}..

26.

mā ca puttaṁ mā ca patiṁ, addakkhi rājaputta tava jāyā.

yo kimpurisaṁ avadhi, adūsakaṁ mayha kāmā hi..

27.

mā tvaṁ cande rodi, mā soci vanatimiramattakkhi.

mama tvaṁ hehisi bhariyā, rājakule pūjitā nārībhi {nārī (sī0 pī0)}..

28.

api nūnahaṁ marissaṁ, nāhaṁ {na ca panāhaṁ (sī0 pī0)} rājaputta tava hessaṁ.

yo kimpurisaṁ avadhi, adūsakaṁ mayha kāmā hi..

29.

api bhīruke api jīvitukāmike, kimpurisi gaccha himavantaṁ.

tālīsatagarabhojanā, aññe {tālissatagarabhojane, araññe (sī0 pī0)} taṁ migā ramissanti..

30.

te pabbatā tā ca kandarā, {tā ca giriguhāyo (sī0 syā0 pī0)} tā ca giriguhāyo tatheva tiṭṭhanti {tā ca giriguhāyo (sī0 syā0 pī0)}.

tattheva {tattha (sī0 syā0 pī0)} taṁ apassantī, kimpurisa kathaṁ ahaṁ kassaṁ..

31.

te paṇṇasanthatā ramaṇīyā, vāḷamigehi anuciṇṇā.

tattheva taṁ apassantī, kimpurisa kathaṁ ahaṁ kassaṁ {kāsaṁ (sī0 syā0 pī0)}..

32.

te pupphasanthatā ramaṇīyā, vāḷamigehi anuciṇṇā.

tattheva taṁ apassantī, kimpurisa kathaṁ ahaṁ kassaṁ..

33.

acchā savanti girivana {girivara (sī0 pī0)} nadiyo, kusumābhikiṇṇasotāyo.

tattheva taṁ apassantī, kimpurisa kathaṁ ahaṁ kassaṁ..

34.

nīlāni himavato pabbatassa, kūṭāni dassanīyāni {dassaneyyāni (sī0 pī0)}.

tattheva taṁ apassantī, kimpurisa kathaṁ ahaṁ kassaṁ..

35.

pītāni himavato pabbatassa, kūṭāni dassanīyāni.

tattheva taṁ apassantī, kimpurisa kathaṁ ahaṁ kassaṁ..

36.

tambāni himavato pabbatassa, kūṭāni dassanīyāni.

tattheva taṁ apassantī, kimpurisa kathaṁ ahaṁ kassaṁ..

37.

tuṅgāni himavato pabbatassa, kūṭāni dassanīyāni.

tattheva taṁ apassantī, kimpurisa kathaṁ ahaṁ kassaṁ..

38.

setāni himavato pabbatassa, kūṭāni dassanīyāni.

tattheva taṁ apassantī, kimpurisa kathaṁ ahaṁ kassaṁ..

39.

citrāni himavato pabbatassa, kūṭāni dassanīyāni.

tattheva taṁ apassantī, kimpurisa kathaṁ ahaṁ kassaṁ..

40.

yakkhagaṇasevite gandhamādane, osadhebhi sañchanne.

tattheva taṁ apassantī, kimpurisa kathaṁ ahaṁ kassaṁ..

41.

kimpurisasevite gandhamādane, osadhebhi sañchanne.

tattheva taṁ apassantī, kimpurisa kathaṁ ahaṁ kassaṁ..

42.

vande te ayirabrahme {ayyire brahme (ka0)}, yo me icchitaṁ patiṁ varākiyā.

amatena abhisiñci, samāgatāsmi piyatamena..

43.

vicarāma dāni girivana {girivara (sī0 pī0)} nadiyo, kusumābhikiṇṇasotāyo.

nānādumavasanāyo {sevanāyo (pī0)}, piyaṁvadā aññamaññassāti..

candakinnarījātakaṁ {candakinnarajātakaṁ (sī0 syā0 pī0)} dutiyaṁ.

486. mahāukkusajātakaṁ (3)

44.

ukkā cilācā {milācā (sī0 syā0 pī0)} bandhanti dīpe {bandhanti luddā, dīpe (ka0)}, pajā mamaṁ khādituṁ patthayanti.

mittaṁ sahāyañca vadehi senaka, ācikkha ñātibyasanaṁ dijānaṁ..

45.

dijo dijānaṁ pavarosi pakkhima {pakkhi (sī0 pī0), pakkhi ca (syā0)}, ukkusarāja saraṇaṁ taṁ upema {upemi (sī0 syā0 pī0)}.

pajā mamaṁ khādituṁ patthayanti, luddā cilācā {milācā (sī0 syā0 pī0)} bhava me sukhāya..

46.

mittaṁ sahāyañca karonti paṇḍitā, kāle akāle sukhamesamānā {māsayānā (pī0)}.

karomi te senaka etamatthaṁ, ariyo hi ariyassa karoti kiccaṁ..

47.

yaṁ hoti kiccaṁ anukampakena, ariyassa ariyena kataṁ tayīdaṁ {tava yidaṁ (sī0 pī0)}.

attānurakkhī bhava mā adayhi {aḍayha (sī0 pī0)}, lacchāma putte tayi jīvamāne..

48.

taveva {tameva (syā0 ka0)} rakkhāvaraṇaṁ karonto, sarīrabhedāpi na santasāmi.

karonti heke {hete (ka0 sī0 syā0 pī0)} sakhīnaṁ sakhāro, pāṇaṁ cajantā {cajanti (sī0 pī0)} satamesa {satānesa (pī0)} dhammo..

49.

sudukkaraṁ kammamakāsi {makā (sī0 pī0)}, aṇḍajāyaṁ vihaṅgamo.

atthāya kuraro putte, aḍḍharatte anāgate..

50.

cutāpi heke {eke (sī0 pī0)} khalitā sakammunā, mittānukampāya patiṭṭhahanti.

puttā mamaṭṭā gatimāgatosmi, atthaṁ caretho {caretha (sī0 syā0 pī0)} mama vāricara {vārichanna (sī0 pī0)}..

51.

dhanena dhaññena ca attanā ca, mittaṁ sahāyañca karonti paṇḍitā.

karomi te senaka etamatthaṁ, ariyo hi ariyassa karoti kiccaṁ..

52.

appossukko tāta tuvaṁ nisīda, putto pitu carati atthacariyaṁ.

ahaṁ carissāmi tavetamatthaṁ, senassa putte paritāyamāno..

53.

addhā hi tāta satamesa dhammo, putto pitu yaṁ care {pitunaṁ care (ka0), pitu yañcaretha (sī0 pī0)} atthacariyaṁ.

appeva maṁ disvāna pavaḍḍhakāyaṁ, senassa puttā na viheṭhayeyyuṁ..

54.

pasū manussā migavīraseṭṭha {migaviriyaseṭṭha (sī0 pī0)}, bhayaṭṭitā {bhayadditā (sī0 pī0)} seṭṭhamupabbajanti.

puttā mamaṭṭā gatimāgatosmi, tvaṁ nosi rājā bhava me sukhāya..

55.

karomi te senaka etamatthaṁ, āyāmi te taṁ disataṁ vadhāya.

kathañhi viññū pahu sampajāno, na vāyame attajanassa guttiyā..

56.

mittañca kayirātha suhadayañca {suhaddayañca (sī0), sakhāgharañca (pī0)}, ayirañca kayirātha sukhāgamāya.

nivatthakocova {kojova (sī0 pī0)} sarebhihantvā, modāma puttehi samaṅgibhūtā..

57.

sakamittassa kammena, sahāyassāpalāyino.

kūjantamupakūjanti, lomasā hadayaṅgamaṁ..

58.

mittaṁ sahāyaṁ adhigamma paṇḍito, so bhuñjatī putta pasuṁ dhanaṁ vā.

ahañca puttā ca patī ca mayhaṁ, mittānukampāya samaṅgibhūtā..

59.

rājavatā sūravatā ca attho, sampannasakhissa bhavanti hete.

so mittavā yasavā uggatatto, asmiṁdhaloke {asmiñca loke (sī0 syā0 pī0)} modati kāmakāmī..

60.

karaṇīyāni mittāni, daliddenāpi senaka.

passa mittānukampāya, samaggamhā sañātake {sañātakā (?)}..

61.

sūrena balavantena, yo mitte {mette (sī0), mittaṁ (syā0)} kurute dijo.

evaṁ so sukhito hoti, yathāhaṁ tvañca senakāti..

mahāukkusajātakaṁ tatiyaṁ.

487. uddālakajātakaṁ (4)

62.

kharājinā jaṭilā paṅkadantā, dummakkharūpā {dummudharūpā (sī0 pī0 ka0)} ye mantaṁ jappanti {yeme japanti (sī0 pī0), ye'me jappanti mante (jā0 1.6.10)}.

kaccinnu te mānusake payoge, idaṁ vidū parimuttā apāyā..

63.

pāpāni kammāni karetha {kareyya (syā0), katvāna (jā0 1.6.11)} rāja, bahussuto ce na careyya dhammaṁ.

sahassavedopi na taṁ paṭicca, dukkhā pamucce {pamuñce (syā0)} caraṇaṁ apatvā..

64.

sahassavedopi na taṁ paṭicca, dukkhā pamucce caraṇaṁ apatvā.

maññāmi vedā aphalā bhavanti, sasaṁyamaṁ caraṇaññeva saccaṁ..

65.

na heva vedā aphalā bhavanti, sasaṁyamaṁ caraṇaññeva saccaṁ.

kittiñhi {kittiñca (syā0)} pappoti adhicca vede, santiṁ puṇāti {punoti (sī0 aṭṭha0), puṇeti (syā0 jā0 1.6.13), puneti (pī0)} caraṇena danto..

66.

bhaccā mātā pitā bandhū, yena jāto sayeva so.

uddālako ahaṁ bhoto {bhoti (ka0)}, sottiyākulavaṁsako {vaṁsato (ka0)}..

67.

kathaṁ bho brāhmaṇo hoti, kathaṁ bhavati kevalī.

kathañca parinibbānaṁ, dhammaṭṭho kinti vuccati..

68.

niraṁkatvā aggimādāya brāhmaṇo, āpo siñcaṁ yajaṁ usseti yūpaṁ.

evaṁkaro brāhmaṇo hoti khemī, dhamme ṭhitaṁ tena amāpayiṁsu..

69.

na suddhi secanenatthi, nāpi kevalī brāhmaṇo.

na khantī nāpi soraccaṁ, nāpi so parinibbuto..

70.

kathaṁ so {bho (syā0 ka0)} brāhmaṇo hoti, kathaṁ bhavati kevalī.

kathañca parinibbānaṁ, dhammaṭṭho kinti vuccati..

71.

akhettabandhū amamo nirāso, nillobhapāpo bhavalobhakhīṇo.

evaṁkaro brāhmaṇo hoti khemī, dhamme ṭhitaṁ tena amāpayiṁsu..

72.

khattiyā brāhmaṇā vessā, suddā caṇḍālapukkusā.

sabbeva soratā dantā, sabbeva parinibbutā.

sabbesaṁ sītibhūtānaṁ, atthi seyyotha {seyyova (sī0 pī0)} pāpiyo..

73.

khattiyā brāhmaṇā vessā, suddā caṇḍālapukkusā.

sabbeva soratā dantā, sabbeva parinibbutā.

sabbesaṁ sītibhūtānaṁ, natthi seyyotha pāpiyo..

74.

khattiyā brāhmaṇā vessā, suddā caṇḍālapukkusā.

sabbeva soratā dantā, sabbeva parinibbutā..

75.

sabbesaṁ sītibhūtānaṁ, natthi seyyotha pāpiyo.

panatthaṁ {pasatthaṁ (syā0), pasaṭṭhaṁ (ka0)} carasi brahmaññaṁ, sottiyākulavaṁsataṁ..

76.

nānārattehi vatthehi, vimānaṁ bhavati chāditaṁ.

na tesaṁ chāyā vatthānaṁ, so rāgo anupajjatha..

77.

evameva {evamevaṁ (pī0)} manussesu, yadā sujjhanti māṇavā.

te sajātiṁ pamuñcanti {na tesaṁ jātiṁ pucchanti (sī0 syā0 pī0), na tesaṁ jāti sujjhati (ka0)}, dhammamaññāya subbatāti..

uddālakajātakaṁ catutthaṁ.

488. bhisajātakaṁ (5)

78.

assaṁ gavaṁ rajataṁ jātarūpaṁ, bhariyañca so idha labhataṁ manāpaṁ.

puttehi dārehi samaṅgi hotu, bhisāni te brāhmaṇa yo ahāsi..

79.

mālañca so kāsikacandanañca, dhāretu puttassa bahū bhavantu.

kāmesu tibbaṁ kurutaṁ apekkhaṁ, bhisāni te brāhmaṇa yo ahāsi..

80.

pahūtadhañño kasimā yasassī, putte gihī dhanimā sabbakāme.

vayaṁ apassaṁ gharamāvasātu, bhisāni te brāhmaṇa yo ahāsi..

81.

so khattiyo hotu pasayhakārī, rājābhirājā {rājādhirājā (syā0 ka0)} balavā yasassī.

sa cāturantaṁ mahimāvasātu, bhisāni te brāhmaṇa yo ahāsi..

82.

so brāhmaṇo hotu avītarāgo, muhuttanakkhattapathesu yutto.

pūjetu naṁ raṭṭhapatī yasassī, bhisāni te brāhmaṇa yo ahāsi..

83.

ajjhāyakaṁ sabbasamantavedaṁ {sabbasamattavedaṁ (sī0), sabbasamattavedanaṁ (pī0)}, tapassīnaṁ maññatu sabbaloko.

pūjentu naṁ jānapadā samecca, bhisāni te brāhmaṇa yo ahāsi..

84.

catussadaṁ gāmavaraṁ samiddhaṁ, dinnañhi so bhuñjatu vāsavena.

avītarāgo maraṇaṁ upetu, bhisāni te brāhmaṇa yo ahāsi..

85.

so gāmaṇī hotu sahāyamajjhe, naccehi gītehi pamodamāno.

so rājato byasana mālattha {mā rājato vyasana'malattha (sī0 syā0 pī0)} kiñci, bhisāni te brāhmaṇa yo ahāsi..

86.

yaṁ ekarājā pathaviṁ vijetvā, itthīsahassāna {itthīsahassassa (sī0 pī0)} ṭhapetu aggaṁ.

sīmantinīnaṁ pavarā bhavātu, bhisāni te brāhmaṇa yā ahāsi..

87.

isīnañhi sā sabbasamāgatānaṁ, bhuñjeyya sāduṁ avikampamānā.

carātu lābhena vikatthamānā, bhisāni te brāhmaṇa yā ahāsi..

88.

āvāsiko hotu mahāvihāre, navakammiko hotu gajaṅgalāyaṁ {kajaṅgalāyaṁ (sī0 syā0 pī0)}.

ālokasandhiṁ divasaṁ {divasā (sī0 syā0 pī0)} karotu, bhisāni te brāhmaṇa yo ahāsi..

89.

so bajjhatū pāsasatehi chabbhi {chamhi (sī0 pī0), chassu (?)}, rammā vanā niyyatu rājadhāniṁ {rājaṭhāniṁ (ka0)}.

tuttehi so haññatu pācanehi, bhisāni te brāhmaṇa yo ahāsi..

90.

alakkamālī tipukaṇṇaviddho, laṭṭhīhato sappamukhaṁ upetu.

sakacchabandho {sakkaccabaddho (sī0 pī0), saṁkaccabandho (niyya)} visikhaṁ carātu, bhisāni te brāhmaṇa yo ahāsi..

91.

yo ve anaṭṭhaṁva {anaṭṭhaṁ (sī0 syā0 pī0)} naṭṭhanti cāha, kāmeva so labhataṁ bhuñjatañca {labhatu bhuñjatu ca (syā0)}.

agāramajjhe maraṇaṁ upetu, yo vā bhonto saṅkati kañcideva {kiñcideva (ka0)}..

92.

yadesamānā vicaranti loke, iṭṭhañca kantañca bahūnametaṁ.

piyaṁ manuññaṁ cidha jīvaloke, kasmā isayo nappasaṁsanti kāme..

93.

kāmesu ve haññare bajjhare ca, kāmesu dukkhañca bhayañca jātaṁ.

kāmesu bhūtādhipatī pamattā, pāpāni kammāni karonti mohā..

94.

te pāpadhammā pasavetva pāpaṁ, kāyassa bhedā nirayaṁ vajanti.

ādīnavaṁ kāmaguṇesu disvā, tasmā isayo nappasaṁsanti kāme..

95.

vīmaṁsamāno isino bhisāni, tīre gahetvāna thale nidhesiṁ.

suddhā apāpā isayo vasanti, etāni te brahmacārī bhisāni..

96.

na te naṭā no pana kīḷaneyyā, na bandhavā no pana te sahāyā.

kismiṁ vupatthambha sahassanetta, isīhi tvaṁ kīḷasi devarāja..

97.

ācariyo mesi pitā ca mayhaṁ, esā patiṭṭhā khalitassa brahme.

ekāparādhaṁ khama bhūripañña, na paṇḍitā kodhabalā bhavanti..

98.

suvāsitaṁ isinaṁ ekarattaṁ, yaṁ vāsavaṁ bhūtapatiddasāma.

sabbeva bhonto sumanā bhavantu, yaṁ brāhmaṇo paccupādī bhisāni..

99.

ahañca sāriputto ca, moggallāno ca kassapo.

anuruddho puṇṇo ānando, tadāsuṁ satta bhātaro..

100.

bhaginī uppalavaṇṇā ca, dāsī khujjuttarā tadā.

citto gahapati dāso, yakkho sātāgiro tadā..

101.

pālileyyo {pārileyyo (sī0 pī0)} tadā nāgo, madhudo {madhuvā (sī0 pī0)} seṭṭhavānaro.

kāḷudāyī tadā sakko, evaṁ dhāretha jātakanti..

bhisajātakaṁ pañcamaṁ.

489. surucijātakaṁ (6)

102.

mahesī surucino {rucino (sī0 syā0 pī0)} bhariyā, ānītā paṭhamaṁ ahaṁ.

dasa vassasahassāni, yaṁ maṁ surucimānayi..

103.

sāhaṁ brāhmaṇa rājānaṁ, vedehaṁ mithilaggahaṁ.

nābhijānāmi kāyena, vācāya uda cetasā.

suruciṁ atimaññittha {atimaññittho (sī0 pī0), atimaññitā (?)}, āvi {āviṁ (sī0 pī0)} vā yadi vā raho..

104.

etena saccavajjena, putto uppajjataṁ ise.

musā me bhaṇamānāya, muddhā phalatu sattadhā..

105.

bhattu mama sassu mātā, pitā cāpi ca sassuro.

te maṁ brahme vinetāro, yāva aṭṭhaṁsu jīvitaṁ..

106.

sāhaṁ ahiṁsāratinī, kāmasā {kāmaso (sī0)} dhammacārinī {dhammacāriṇī (sī0)}.

sakkaccaṁ te upaṭṭhāsiṁ, rattindivamatanditā..

107.

etena saccavajjena, putto uppajjataṁ ise.

musā me bhaṇamānāya, muddhā phalatu sattadhā..

108.

soḷasitthisahassāni, sahabhariyāni brāhmaṇa.

tāsu issā vā kodho vā, nāhu mayhaṁ kudācanaṁ..

109.

hitena tāsaṁ nandāmi, na ca me kāci appiyā.

attānaṁvānukampāmi, sadā sabbā sapattiyo..

110.

etena saccavajjena, putto uppajjataṁ ise.

musā me bhaṇamānāya, muddhā phalatu sattadhā..

111.

dāse kammakare pesse {pose (syā0 ka0)}, ye caññe anujīvino.

pesemi {posemi (sī0 syā0 pī0)} sahadhammena, sadā pamuditindriyā..

112.

etena saccavajjena, putto uppajjataṁ ise.

musā me bhaṇamānāya, muddhā phalatu sattadhā..

113.

samaṇe brāhmaṇe cāpi, aññe cāpi vanibbake.

tappemi annapānena, sadā payatapāṇinī..

114.

etena saccavajjena, putto uppajjataṁ ise.

musā me bhaṇamānāya, muddhā phalatu sattadhā..

115.

cātuddasiṁ pañcaddasiṁ {pannarasiṁ (sī0 pī0)}, yā ca pakkhassa aṭṭhamī {aṭṭhamiṁ (sī0 pī0)}.

pāṭihāriyapakkhañca, aṭṭhaṅgasusamāgataṁ {aṭṭhaṅgasusamāhitaṁ (sabbattha) vi0 va0 129 pāḷiyā aṭṭhakathā passitabbā}.

uposathaṁ upavasāmi {upavasiṁ (ka0)}, sadā sīlesu saṁvutā..

116.

etena saccavajjena, putto uppajjataṁ ise.

musā me bhaṇamānāya, muddhā phalatu sattadhā..

117.

sabbeva te dhammaguṇā, rājaputti yasassini.

saṁvijjanti tayi bhadde, ye tvaṁ kittesi attani..

118.

khattiyo jātisampanno, abhijāto yasassimā.

dhammarājā videhānaṁ, putto uppajjate tava {tavaṁ (sī0 pī0)}..

119.

dummī {rummī (sī0 pī0)} rajojalladharo, aghe vehāyasaṁ ṭhito.

manuññaṁ bhāsase vācaṁ, yaṁ mayhaṁ hadayaṅgamaṁ..

120.

devatānusi saggamhā, isi vāsi {cāpi (ka0)} mahiddhiko.

ko vāsi tvaṁ anuppatto, attānaṁ me pavedaya..

121.

yaṁ devasaṅghā vandanti, sudhammāyaṁ samāgatā.

sohaṁ sakko sahassakkho, āgatosmi tavantike..

122.

itthiyo {itthiyā (pī0)} jīvalokasmiṁ, yā hoti {honti (sī0 syā0)} samacārinī {samacāriṇī (sī0)}.

medhāvinī sīlavatī, sassudevā patibbatā..

123.

tādisāya sumedhāya, sucikammāya nāriyā.

devā dassanamāyanti, mānusiyā amānusā..

124.

tvañca bhadde suciṇṇena, pubbe sucaritena ca.

idha rājakule jātā, sabbakāmasamiddhinī..

125.

ayañca te rājaputti, ubhayattha kaṭaggaho.

devalokūpapattī ca, kittī ca idha jīvite..

126.

ciraṁ sumedhe sukhinī, dhammamattani pālaya.

esāhaṁ tidivaṁ yāmi, piyaṁ me tava dassananti..

surucijātakaṁ chaṭṭhaṁ.

490. pañcuposathikajātakaṁ (7)

127.

appossukko dāni tuvaṁ kapota, vihaṅgama na tava bhojanattho.

khudaṁ {khuddaṁ (syā0 ka0), khudhaṁ (sakkata-pākatānurūpaṁ)} pipāsaṁ adhivāsayanto, kasmā bhavaṁposathiko kapota {kapoto (sī0 pī0)}..

128.

ahaṁ pure giddhigato kapotiyā, asmiṁ padesasmimubho ramāma.

athaggahī sākuṇiko kapotiṁ, akāmako tāya vinā ahosiṁ..

129.

nānābhavā vippayogena tassā, manomayaṁ vedana vedayāmi {vedanaṁ vediyāmi (sī0 pī0)}.

tasmā ahaṁposathaṁ pālayāmi, rāgo mamaṁ mā punarāgamāsi..

130.

anujjugāmī uragā dujivha {uraga dvijivha (sī0)}, dāṭhāvudho ghoravisosi sappa.

khudaṁ pipāsaṁ adhivāsayanto, kasmā bhavaṁposathiko nu dīgha {dīgho (sī0 pī0)}..

131.

usabho ahū balavā gāmikassa, calakkakū vaṇṇabalūpapanno.

so maṁ akkami taṁ kupito aḍaṁsi, dukkhābhituṇṇo maraṇaṁ upāgā {upāgami (sī0 pī0)}..

132.

tato janā nikkhamitvāna gāmā, kanditvā roditvā {kanditva roditva (sī0)} apakkamiṁsu.

tasmā ahaṁposathaṁ pālayāmi, kodho mamaṁ mā punarāgamāsi..

133.

matāna maṁsāni bahū susāne, manuññarūpaṁ tava bhojane taṁ.

khudaṁ pipāsaṁ adhivāsayanto, kasmā bhavaṁposathiko siṅgāla {sigālo (sī0 pī0)}..

134.

pavisi {pavissaṁ (sī0 pī0), pavissa (syā0)} kucchiṁ mahato gajassa, kuṇape rato hatthimaṁsesu giddho {hatthimaṁse pagiddho (sī0 pī0)}.

uṇho ca vāto tikhiṇā ca rasmiyo, te sosayuṁ tassa karīsamaggaṁ..

135.

kiso ca paṇḍū ca ahaṁ bhadante, na me ahū nikkhamanāya maggo.

mahā ca megho sahasā pavassi, so temayī tassa karīsamaggaṁ..

136.

tato ahaṁ nikkhamisaṁ bhadante, cando yathā rāhumukhā pamutto.

tasmā ahaṁposathaṁ pālayāmi, lobho mamaṁ mā punarāgamāsi..

137.

vammīkathūpasmiṁ kipillikāni, nippothayanto tuvaṁ pure carāsi.

khudaṁ pipāsaṁ adhivāsayanto, kasmā bhavaṁposathiko nu accha {accho (sī0 pī0)}..

138.

sakaṁ niketaṁ atihīḷayāno {atiheḷayāno (syā0 ka0)}, atricchatā {atricchatāya (sī0 syā0 pī0)} mallagāmaṁ {malataṁ (sī0 pī0), mallayataṁ (ka0)} agacchiṁ.

tato janā nikkhamitvāna gāmā, kodaṇḍakena paripothayiṁsu maṁ..

139.

so bhinnasīso ruhiramakkhitaṅgo, paccāgamāsiṁ sakaṁ {sa sakaṁ (syā0 ka0),'tha sakaṁ (?)} niketaṁ.

tasmā ahaṁposathaṁ pālayāmi, atricchatā mā punarāgamāsi..

140.

yaṁ no apucchittha tuvaṁ bhadante, sabbeva byākarimha yathā pajānaṁ.

mayampi pucchāma tuvaṁ bhadante, kasmā bhavaṁposathiko nu brahme..

141.

anūpalitto mama assamamhi, paccekabuddho muhuttaṁ nisīdi.

so maṁ avedī gatimāgatiñca, nāmañca gottaṁ caraṇañca sabbaṁ..

142.

evampahaṁ vandi na {evampahaṁ naggahe (sī0 pī0)} tassa pāde, na cāpi naṁ mānagatena pucchiṁ.

tasmā ahaṁposathaṁ pālayāmi, māno mamaṁ mā punarāgamāsīti..

pañcuposathikajātakaṁ sattamaṁ.

491. mahāmorajātakaṁ (8)

143.

sace hi tyāhaṁ dhanahetu gāhito, mā maṁ vadhī jīvagāhaṁ gahetvā.

rañño ca {raññova (sī0 pī0)} maṁ samma upantikaṁ {upanti (sī0 syā0 pī0)} nehi, maññe dhanaṁ lacchasinapparūpaṁ..

144.

na me ayaṁ tuyha vadhāya ajja, samāhito cāpadhure {cāpavare (sī0 pī0), cāpavaro (syā0)} khurappo.

pāsañca tyāhaṁ adhipātayissaṁ, yathāsukhaṁ gacchatu morarājā..

145.

yaṁ satta vassāni mamānubandhi, rattindivaṁ khuppipāsaṁ sahanto.

atha kissa maṁ pāsavasūpanītaṁ, pamuttave icchasi bandhanasmā..

146.

pāṇātipātā virato nusajja, abhayaṁ nu te sabbabhūtesu dinnaṁ.

yaṁ maṁ tuvaṁ pāsavasūpanītaṁ, pamuttave icchasi bandhanasmā..

147.

pāṇātipātā viratassa brūhi, abhayañca yo sabbabhūtesu deti.

pucchāmi taṁ morarājetamatthaṁ, ito cuto kiṁ labhate sukhaṁ so..

148.

pāṇātipātā viratassa brūmi, abhayañca yo sabbabhūtesu deti.

diṭṭheva dhamme labhate pasaṁsaṁ, saggañca so yāti sarīrabhedā..

149.

na santi devā iti āhu {iccāhu (sī0 pī0)} eke, idheva jīvo vibhavaṁ upeti.

tathā phalaṁ sukatadukkaṭānaṁ, dattupaññattañca vadanti dānaṁ.

tesaṁ vaco arahataṁ saddahāno, tasmā ahaṁ sakuṇe bādhayāmi..

150.

cando ca suriyo ca ubho sudassanā, gacchanti obhāsayamantalikkhe.

imassa lokassa parassa vā te, kathaṁ nu te āhu manussaloke..

151.

cando ca suriyo ca ubho sudassanā, gacchanti obhāsayamantalikkhe.

parassa lokassa na te imassa, devāti te āhu manussaloke..

152.

ettheva te nīhatā hīnavādā, ahetukā ye na vadanti kammaṁ.

tathā phalaṁ sukatadukkaṭānaṁ, dattupaññattaṁ ye ca vadanti dānaṁ..

153.

addhā hi saccaṁ vacanaṁ tavedaṁ {tavetaṁ (sī0 syā0 pī0)}, kathañhi dānaṁ aphalaṁ bhaveyya {vadeyya (sī0 pī0)}.

tathā phalaṁ sukatadukkaṭānaṁ, dattupaññattañca kathaṁ bhaveyya..

154.

kathaṁkaro kintikaro kimācaraṁ, kiṁ sevamāno kena tapoguṇena.

akkhāhi {akkhāhi taṁ dāni (ka0)} me morarājetamatthaṁ, yathā ahaṁ no nirayaṁ pateyyaṁ..

155.

ye keci atthi samaṇā pathabyā, kāsāyavatthā anagāriyā te.

pātova piṇḍāya caranti kāle, vikālacariyā viratā hi santo..

156.

te tattha kālenupasaṅkamitvā, pucchāhi yaṁ te manaso piyaṁ siyā.

te te pavakkhanti yathāpajānaṁ, imassa lokassa parassa catthaṁ..

157.

tacaṁva jiṇṇaṁ urago purāṇaṁ, paṇḍūpalāsaṁ harito dumova.

esappahīno mama luddabhāvo, jahāmahaṁ luddakabhāvamajja..

158.

ye cāpi me sakuṇā atthi baddhā, satāninekāni nivesanasmiṁ.

tesampahaṁ {tesaṁ ahaṁ (syā0 ka0)} jīvitamajja dammi, mokkhañca te pattā {patto (sī0), accha (syā0)} sakaṁ niketaṁ..

159.

luddo carī pāsahattho araññe, bādhetu morādhipatiṁ yasassiṁ.

bandhitvā {bandhitva (sī0 pī0)} morādhipatiṁ yasassiṁ, dukkhā sa pamucci {dukkhā pamucci (sī0), dukkhā pamuñci (syā0 pī0)} yathāhaṁ pamuttoti..

mahāmorajātakaṁ aṭṭhamaṁ.

492. tacchasūkarajātakaṁ (9)

160.

yadesamānā vicarimha, pabbatāni vanāni ca.

anvesaṁ vicariṁ {vipule (syā0 ka0)} ñātī, teme adhigatā mayā..

161.

bahuñcidaṁ mūlaphalaṁ, bhakkho cāyaṁ anappako.

rammā cimā girīnajjo {girinadiyo (sī0 pī0)}, phāsuvāso bhavissati..

162.

idhevāhaṁ vasissāmi, saha sabbehi ñātibhi.

appossukko nirāsaṅkī, asoko akutobhayo..

163.

aññampi {aññaṁ hi (sī0 pī0)} leṇaṁ pariyesa, sattu no idha vijjati.

so taccha sūkare hanti, idhāgantvā varaṁ varaṁ..

164.

ko numhākaṁ {ko namhākaṁ (sī0 pī0)} idha sattu, ko ñātī susamāgate.

duppadhaṁse {appadhaṁse (sī0 pī0)} padhaṁseti, taṁ me akkhātha pucchitā..

165.

uddhaggarājī migarājā, balī dāṭhāvudho migo.

so taccha sūkare hanti, idhāgantvā varaṁ varaṁ..

166.

na no dāṭhā na vijjanti {nu vijjanti (ka0)}, balaṁ kāye samohitaṁ.

sabbe samaggā hutvāna, vasaṁ kāhāma ekakaṁ..

167.

hadayaṅgamaṁ kaṇṇasukhaṁ, vācaṁ bhāsasi tacchaka.

yopi yuddhe palāyeyya, tampi pacchā hanāmase..

168.

pāṇātipātā virato nu ajja, abhayaṁ nu te sabbabhūtesu dinnaṁ.

dāṭhā nu te migavadhāya {miga viriyaṁ (sī0 syā0 pī0)} na santi, yo saṅghapatto kapaṇova jhāyasi..

169.

na me dāṭhā na vijjanti, balaṁ kāye samohitaṁ.

ñātī ca disvāna sāmaggī ekato, tasmā ca jhāyāmi vanamhi ekako..

170.

imassudaṁ yanti disodisaṁ pure, bhayaṭṭitā leṇagavesino puthu.

te dāni saṅgamma vasanti ekato, yatthaṭṭhitā duppasahajja te mayā..

171.

pariṇāyakasampannā, sahitā ekavādino.

te maṁ samaggā hiṁseyyuṁ, tasmā nesaṁ na patthaye {apatthave (pī0)}..

172.

ekova indo asure jināti, ekova seno hanti dije pasayha.

ekova byaggho migasaṅghapatto, varaṁ varaṁ hanti balañhi tādisaṁ..

173.

na heva indo na seno, napi byaggho migādhipo.

samagge sahite ñātī, na byagghe {byagghe ca (sī0 pī0), byaggho na (syā0)} kurute vase..

174.

kumbhīlakā sakuṇakā, saṅghino gaṇacārino.

sammodamānā ekajjhaṁ, uppatanti ḍayanti ca..

175.

tesañca ḍayamānānaṁ, ekettha apasakkati {apavattati (sī0 pī0)}.

tañca seno nitāḷeti, veyyagghiyeva sā gati..

176.

ussāhito jaṭilena, luddenāmisacakkhunā.

dāṭhī dāṭhīsu pakkhandi, maññamāno yathā pure..

177.

sādhu sambahulā ñātī, api rukkhā araññajā.

sūkarehi samaggehi, byaggho ekāyane hato..

178.

brāhmaṇañceva byagghañca, ubho hantvāna sūkarā..

ānandino pamuditā, mahānādaṁ panādisuṁ..

179.

te su udumbaramūlasmiṁ, sūkarā susamāgatā.

tacchakaṁ abhisiñciṁsu, “tvaṁ no rājāsi issaro” ti..

tacchasūkarajātakaṁ navamaṁ.

493. mahāvāṇijajātakaṁ (10)

180.

vāṇijā samitiṁ katvā, nānāraṭṭhato āgatā.

dhanāharā pakkamiṁsu, ekaṁ katvāna gāmaṇiṁ..

181.

te taṁ kantāramāgamma, appabhakkhaṁ anodakaṁ.

mahānigrodhamaddakkhuṁ, sītacchāyaṁ manoramaṁ..

182.

te ca tattha nisīditvā, tassa rukkhassa chāyayā {chādiyā (sī0 syā0 pī0)}.

vāṇijā samacintesuṁ, bālā mohena pārutā..

183.

allāyate {addāyate (sī0 pī0)} ayaṁ rukkho, api vārīva {vāri ca (sī0 pī0)} sandati.

iṅghassa purimaṁ sākhaṁ, mayaṁ chindāma vāṇijā..

184.

sā ca chinnāva pagghari, acchaṁ vāriṁ anāvilaṁ.

te tattha nhatvā pivitvā, yāvaticchiṁsu vāṇijā..

185.

dutiyaṁ samacintesuṁ, bālā mohena pārutā.

iṅghassa dakkhiṇaṁ sākhaṁ, mayaṁ chindāma vāṇijā..

186.

sā ca chinnāva pagghari, sālimaṁsodanaṁ bahuṁ.

appodavaṇṇe kummāse, siṅgiṁ vidalasūpiyo {siṅgiṁ bidalasūpiyo (sī0 pī0), siṅgīveraṁ lasūpiyo (ka0) siṅgīnti siṅgīverādikaṁ uttaribhaṅgaṁ. vidalasūpiyoti muggasūpādayo (aṭṭha0) vidalaṁ kalāyādimhi vattatīti sakkatābhidhāne}..

187.

te tattha bhutvā khāditvā {bhutvā ca pivitvā ca (pī0)}, yāvaticchiṁsu vāṇijā.

tatiyaṁ samacintesuṁ, bālā mohena pārutā.

iṅghassa pacchimaṁ sākhaṁ, mayaṁ chindāma vāṇijā..

188.

sā ca chinnāva pagghari, nāriyo samalaṅkatā.

vicitravatthābharaṇā, āmuttamaṇikuṇḍalā..

189.

api su vāṇijā ekā, nāriyo paṇṇavīsati.

samantā parivāriṁsu {parikariṁsu (sī0 syā0 pī0)}, tassa rukkhassa chāyayā {chādiyā (sī0 syā0 pī0)}..

190.

te tāhi paricāretvā {parivāretvā (sī0 syā0 pī0)}, yāvaticchiṁsu vāṇijā.

catutthaṁ samacintesuṁ, bālā mohena pārutā.

iṅghassa uttaraṁ sākhaṁ, mayaṁ chindāma vāṇijā..

191.

sā ca chinnāva pagghari, muttā veḷuriyā bahū.

rajataṁ jātarūpañca, kuttiyo paṭiyāni ca..

192.

kāsikāni ca vatthāni, uddiyāni ca kambalā {uddiyāne ca kambale (sī0 pī0)}.

te tattha bhāre bandhitvā, yāvaticchiṁsu vāṇijā..

193.

pañcamaṁ samacintesuṁ, bālā mohena pārutā.

iṅghassa mūle {mūlaṁ (sī0 pī0 ka0)} chindāma, api bhiyyo labhāmase..

194.

athuṭṭhahi satthavāho, yācamāno katañjalī.

nigrodho kiṁ parajjhati {aparajjhatha (sī0), aparajjhati (syā0 pī0)}, vāṇijā bhaddamatthu te..

195.

vāridā purimā sākhā, annapānañca dakkhiṇā.

nāridā pacchimā sākhā, sabbakāme ca uttarā.

nigrodho kiṁ parajjhati, vāṇijā bhaddamatthu te..

196.

yassa rukkhassa chāyāya, nisīdeyya sayeyya vā.

na tassa sākhaṁ bhañjeyya, mittadubbho hi pāpako..

197.

te ca tassānādiyitvā {tassa anāditvā (sī0 syā0)}, ekassa vacanaṁ bahū.

nisitāhi kuṭhārīhi {kudhārīhi (ka0)}, mūlato naṁ upakkamuṁ..

198.

tato nāgā nikkhamiṁsu, sannaddhā paṇṇavīsati.

dhanuggahānaṁ tisatā, chasahassā ca vammino..

199.

ete hanatha bandhatha, mā vo muñcittha {muccittha (pī0)} jīvitaṁ.

ṭhapetvā satthavāhaṁva, sabbe bhasmaṁ {bhasmī (sī0)} karotha ne..

200.

tasmā hi paṇḍito poso, sampassaṁ atthamattano.

lobhassa na vasaṁ gacche, haneyyārisakaṁ {haneyya disataṁ (sī0), haneyya disakaṁ (syā0)} manaṁ..

201.

eva {eta (sī0 pī0)} mādīnavaṁ ñatvā, taṇhā dukkhassa sambhavaṁ.

vītataṇho anādāno, sato bhikkhu paribbajeti..

mahāvāṇijajātakaṁ dasamaṁ.

494. sādhinajātakaṁ (11)

202.

abbhuto vata lokasmiṁ, uppajji lomahaṁsano.

dibbo ratho pāturahu, vedehassa yasassino..

203.

devaputto mahiddhiko, mātali {mātalī (sī0)} devasārathi.

nimantayittha rājānaṁ, vedehaṁ mithilaggahaṁ..

204.

ehimaṁ rathamāruyha, rājaseṭṭha disampati.

devā dassanakāmā te, tāvatiṁsā saindakā.

saramānā hi te devā, sudhammāyaṁ samacchare..

205.

tato ca rājā sādhino {sādhīno (sī0 pī0)}, vedeho mithilaggaho {pamukho rathamāruhi (sī0 pī0)}.

sahassayuttamāruyha {yuttaṁ abhiruyha (sī0)}, agā devāna santike.

taṁ devā paṭinandiṁsu, disvā rājānamāgataṁ..

206.

svāgataṁ te mahārāja, atho te adurāgataṁ.

nisīda dāni rājīsi {rājisi (sī0 syā0 pī0)}, devarājassa santike..

207.

sakkopi paṭinandittha, vedehaṁ mithilaggahaṁ.

nimantayittha {nimantayī ca (sī0 pī0)} kāmehi, āsanena ca vāsavo..

208.

sādhu khosi anuppatto, āvāsaṁ vasavattinaṁ.

vasa devesu rājīsi, sabbakāmasamiddhisu.

tāvatiṁsesu devesu, bhuñja kāme amānuse..

209.

ahaṁ pure saggagato ramāmi, naccehi gītehi ca vāditehi.

so dāni ajja na ramāmi sagge, āyuṁ nu khīṇo {khīṇaṁ (syā0)} maraṇaṁ nu santike.

udāhu mūḷhosmi janindaseṭṭha..

210.

na tāyu {na cāyu (sī0 pī0 ka0)} khīṇaṁ maraṇañca {maraṇaṁ te (sī0 pī0)} dūre, na cāpi mūḷho naravīraseṭṭha.

tuyhañca {tavañca (sī0 pī0), tava ca (ka0)} puññāni parittakāni, yesaṁ vipākaṁ idha vedayittho {vedayato (pī0 ka0)}..

211.

vasa devānubhāvena, rājaseṭṭha disampati.

tāvatiṁsesu devesu, bhuñja kāme amānuse..

212.

yathā yācitakaṁ yānaṁ, yathā yācitakaṁ dhanaṁ.

evaṁ sampadamevetaṁ, yaṁ parato dānapaccayā..

213.

na cāhametamicchāmi, yaṁ parato dānapaccayā.

sayaṁkatāni puññāni, taṁ me āveṇikaṁ {āveṇiyaṁ (sī0 syā0 pī0), āvenikaṁ (ka0)} dhanaṁ..

214.

sohaṁ gantvā manussesu, kāhāmi kusalaṁ bahuṁ.

dānena samacariyāya, saṁyamena damena ca.

yaṁ katvā sukhito hoti, na ca pacchānutappati..

215.

imāni tāni khettāni, imaṁ nikkhaṁ sukuṇḍalaṁ.

imā tā haritānūpā, imā najjo savantiyo..

216.

imā tā pokkharaṇī rammā, cakkavākapakūjitā {cakkavākūpakūjitā (sī0 pī0)}.

mandālakehi sañchannā, padumuppalakehi ca.

yassimāni mamāyiṁsu, kiṁ nu te disataṁ gatā..

217.

tānīdha khettāni so bhūmibhāgo, teyeva ārāmavanupacārā {te ārāmā te vana'me pacārā (sī0 pī0), te yeva ārāmavanāni sañcarā (ka0)}.

tameva mayhaṁ janataṁ apassato, suññaṁva me nārada khāyate disā..

218.

diṭṭhā mayā vimānāni, obhāsentā catuddisā.

sammukhā devarājassa, tidasānañca sammukhā..

219.

vutthaṁ me bhavanaṁ dibyaṁ {dibbaṁ (sī0 pī0)}, bhuttā kāmā amānusā.

tāvatiṁsesu devesu, sabbakāmasamiddhisu..

220.

sohaṁ etādisaṁ hitvā, puññāyamhi idhāgato.

dhammameva carissāmi, nāhaṁ rajjena atthiko..

221.

adaṇḍāvacaraṁ maggaṁ, sammāsambuddhadesitaṁ.

taṁ maggaṁ paṭipajjissaṁ, yena gacchanti subbatāti..

sādhinajātakaṁ {sādhinarājajātakaṁ (syā0)} ekādasamaṁ.

495. dasabrāhmaṇajātakaṁ (12)

222.

rājā avoca vidhuraṁ, dhammakāmo yudhiṭṭhilo.

brāhmaṇe vidhura pariyesa, sīlavante bahussute..

223.

virate methunā dhammā, ye me bhuñjeyyu {bhuñjeyyuṁ (sī0)} bhojanaṁ.

dakkhiṇaṁ samma dassāma, yattha dinnaṁ mahapphalaṁ..

224.

dullabhā brāhmaṇā deva, sīlavanto bahussutā.

viratā methunā dhammā, ye te bhuñjeyyu bhojanaṁ..

225.

dasa khalu mahārāja, yā tā brāhmaṇajātiyo.

tesaṁ vibhaṅgaṁ vicayaṁ {viciya (ka0)}, vitthārena suṇohi me..

226.

pasibbake gahetvāna, puṇṇe mūlassa saṁvute.

osadhikāyo {osadhikāye (syā0 ka0)} ganthenti, nhāpayanti {nahāyanti (sī0 pī0)} japanti ca..

227.

tikicchakasamā rāja, tepi vuccanti brāhmaṇā.

akkhātā te mahārāja, tādise nipatāmase..

228.

apetā te ca {te (sī0 pī0)} brahmaññā,

(iti rājā {rājā ca (syā0 ka0)} korabyo)

na te vuccanti brāhmaṇā.

aññe vidhura pariyesa, sīlavante bahussute..

229.

virate methunā dhammā, ye me bhuñjeyyu bhojanaṁ.

dakkhiṇaṁ samma dassāma, yattha dinnaṁ mahapphalaṁ..

230.

kiṅkiṇikāyo {kiṅkaṇikāyo (ka0), kiṅkiṇiyo (syā0)} gahetvā {gahetvāna (sī0 syā0 pī0)}, ghosenti puratopi te.

pesanānipi gacchanti, rathacariyāsu sikkhare..

231.

paricārakasamā rāja, tepi vuccanti brāhmaṇā.

akkhātā te mahārāja, tādise nipatāmase..

232.

apetā te ca brahmaññā,

(iti rājā korabyo)

na te vuccanti brāhmaṇā.

aññe vidhura pariyesa, sīlavante bahussute..

233.

virate methunā dhammā, ye me bhuñjeyyu bhojanaṁ.

dakkhiṇaṁ samma dassāma, yattha dinnaṁ mahapphalaṁ..

234.

kamaṇḍaluṁ gahetvāna, vaṅkadaṇḍañca brāhmaṇā.

paccupessanti rājāno, gāmesu nigamesu ca.

nādinne vuṭṭhahissāma, gāmamhi vā vanamhi vā {vāmamhi ca vanamhi ca (sī0 pī0), gāmamhi nigamamhi vā (syā0)}..

235.

niggāhakasamā rāja, tepi vuccanti brāhmaṇā.

akkhātā te mahārāja, tādise nipatāmase..

236.

apetā te ca brahmaññā,

(iti rājā korabyo)

na te vuccanti brāhmaṇā.

aññe vidhura pariyesa, sīlavante bahussute..

237.

virate methunā dhammā, ye me bhuñjeyyu bhojanaṁ.

dakkhiṇaṁ samma dassāma, yattha dinnaṁ mahapphalaṁ..

238.

parūḷhakacchanakhalomā, paṅkadantā rajassirā.

okiṇṇā rajareṇūhi, yācakā vicaranti te..

239.

khāṇughātasamā rāja, tepi vuccanti brāhmaṇā.

akkhātā te mahārāja, tādise nipatāmase..

240.

apetā te ca brahmaññā,

(iti rājā korabyo)

na te vuccanti brāhmaṇā.

aññe vidhura pariyesa, sīlavante bahussute..

241.

virate methunā dhammā, ye me bhuñjeyyu bhojanaṁ.

dakkhiṇaṁ samma dassāma, yattha dinnaṁ mahapphalaṁ..

242.

harītakaṁ {harīṭakaṁ (bahūsu)} āmalakaṁ, ambaṁ jambuṁ vibhītakaṁ {ambajambuvibhīṭakaṁ (sī0 pī0)}.

labujaṁ dantapoṇāni, beluvā badarāni ca..

243.

rājāyatanaṁ ucchu-puṭaṁ, dhūmanettaṁ madhu-añjanaṁ.

uccāvacāni paṇiyāni, vipaṇenti janādhipa..

244.

vāṇijakasamā rāja, tepi vuccanti brāhmaṇā.

akkhātā te mahārāja, tādise nipatāmase..

245.

apetā te ca brahmaññā,

(iti rājā korabyo)

na te vuccanti brāhmaṇā.

aññe vidhura pariyesa, sīlavante bahussute..

246.

virate methunā dhammā, ye me bhuñjeyyu bhojanaṁ.

dakkhiṇaṁ samma dassāma, yattha dinnaṁ mahapphalaṁ..

247.

kasi-vāṇijjaṁ {kasiṁ vaṇijjaṁ (sī0 pī0)} kārenti, posayanti ajeḷake.

kumāriyo pavecchanti, vivāhantāvahanti ca..

248.

samā ambaṭṭhavessehi, tepi vuccanti brāhmaṇā.

akkhātā te mahārāja, tādise nipatāmase..

249.

apetā te ca brahmaññā,

(iti rājā korabyo)

na te vuccanti brāhmaṇā.

aññe vidhura pariyesa, sīlavante bahussute..

250.

virate methunā dhammā, ye me bhuñjeyyu bhojanaṁ.

dakkhiṇaṁ samma dassāma, yattha dinnaṁ mahapphalaṁ..

251.

nikkhittabhikkhaṁ bhuñjanti, gāmesveke purohitā.

bahū te {ne (syā0 ka0)} paripucchanti, aṇḍacchedā nilañchakā {tilañchakā (pī0)}..

252.

pasūpi tattha haññanti, mahiṁsā sūkarā ajā.

goghātakasamā rāja, tepi vuccanti brāhmaṇā.

akkhātā te mahārāja, tādise nipatāmase..

253.

apetā te brahmaññā,

(iti rājā korabyo)

na te vuccanti brāhmaṇā.

aññe vidhura pariyesa, sīlavante bahussute..

254.

virate methunā dhammā, ye me bhuñjeyyu bhojanaṁ.

dakkhiṇaṁ samma dassāma, yattha dinnaṁ mahapphalaṁ..

255.

asicammaṁ gahetvāna, khaggaṁ paggayha brāhmaṇā.

vessapathesu tiṭṭhanti, satthaṁ abbāhayantipi..

256.

samā gopanisādehi, tepi vuccanti brāhmaṇā.

akkhātā te mahārāja, tādise nipatāmase..

257.

apetā te brahmaññā,

(iti rājā korabyo)

na te vuccanti brāhmaṇā.

aññe vidhura pariyesa, sīlavante bahussute..

258.

virate methunā dhammā, ye me bhuñjeyyu bhojanaṁ.

dakkhiṇaṁ samma dassāma, yattha dinnaṁ mahapphalaṁ..

259.

araññe kuṭikaṁ katvā, kūṭāni kārayanti te.

sasabiḷāre bādhenti, āgodhā macchakacchapaṁ..

260.

te luddakasamā rāja {luddakā te mahārāja (sī0 pī0)}, tepi vuccanti brāhmaṇā.

akkhātā te mahārāja, tādise nipatāmase..

261.

apetā te brahmaññā,

(iti rājā korabyo)

na te vuccanti brāhmaṇā.

aññe vidhura pariyesa, sīlavante bahussute..

262.

virate methunā dhammā, ye me bhuñjeyyu bhojanaṁ.

dakkhiṇaṁ samma dassāma, yattha dinnaṁ mahapphalaṁ..

263.

aññe dhanassa kāmā hi, heṭṭhāmañce pasakkitā {pasakkhitā (sī0 syā0 pī0)}.

rājāno upari nhāyanti, somayāge upaṭṭhite..

264.

malamajjakasamā rāja, tepi vuccanti brāhmaṇā.

akkhātā te mahārāja, tādise nipatāmase..

265.

apetā te brahmaññā,

(iti rājā korabyo)

na te vuccanti brāhmaṇā.

aññe vidhura pariyesa, sīlavante bahussute..

266.

virate methunā dhammā, ye me bhuñjeyyu bhojanaṁ.

dakkhiṇaṁ samma dassāma, yattha dinnaṁ mahapphalaṁ..

267.

atthi kho brāhmaṇā deva, sīlavanto bahussutā.

viratā methunā dhammā, ye te bhuñjeyyu bhojanaṁ..

268.

ekañca bhattaṁ bhuñjanti, na ca majjaṁ pivanti te.

akkhātā te mahārāja, tādise nipatāmase..

269.

ete kho brāhmaṇā vidhura, sīlavanto bahussutā.

ete vidhura pariyesa, khippañca ne {khippaṁva ne (ka0)} nimantayāti..

dasabrāhmaṇajātakaṁ dvādasamaṁ.

496. bhikkhāparamparajātakaṁ (13)

270.

sukhumālarūpaṁ disvā {disvāna (ka0 sī0 aṭṭha0)}, raṭṭhā vivanamāgataṁ.

kūṭāgāravarūpetaṁ, mahāsayanamupāsitaṁ {mupocitaṁ (bahūsu)}..

271.

tassa te pemakenāhaṁ, adāsiṁ vaḍḍhamodanaṁ {baddhamodanaṁ (sī0 pī0)}.

sālīnaṁ vicitaṁ bhattaṁ, suciṁ maṁsūpasecanaṁ..

272.

taṁ tvaṁ bhattaṁ paṭiggayha, brāhmaṇassa adāsayi {adāpayi (sī0 syā0 pī0)}.

attānaṁ {attanā (pī0 aṭṭha0 pāṭhantaraṁ)} anasitvāna, koyaṁ dhammo namatthu te..

273.

ācariyo brāhmaṇo mayhaṁ, kiccākiccesu byāvaṭo {vāvaṭo (ka0)}.

garu ca āmantanīyo {āmantaṇīyo (sī0 pī0)} ca, dātumarahāmi bhojanaṁ..

274.

brāhmaṇaṁ dāni pucchāmi, gotamaṁ rājapūjitaṁ.

rājā te bhattaṁ pādāsi, suciṁ maṁsūpasecanaṁ..

275.

taṁ tvaṁ bhattaṁ paṭiggayha, isissa bhojanaṁ adā.

akhettaññūsi dānassa, koyaṁ dhammo namatthu te..

276.

bharāmi putta {putte (sī0 pī0)} dāre ca, gharesu gadhito {gathito (sī0 pī0)} ahaṁ.

bhuñje mānusake kāme, anusāsāmi rājino..

277.

āraññikassa {āraññakassa (sī0 pī0)} isino, cirarattaṁ tapassino.

vuḍḍhassa bhāvitattassa, dātumarahāmi bhojanaṁ..

278.

isiñca dāni pucchāmi, kisaṁ dhamanisanthataṁ.

parūḷhakacchanakhalomaṁ, paṅkadantaṁ rajassiraṁ..

279.

eko araññe viharasi {vihāsi (ka0)}, nāvakaṅkhasi jīvitaṁ.

bhikkhu kena tayā seyyo, yassa tvaṁ bhojanaṁ adā..

280.

khaṇantālukalambāni {khaṇamālukalambāni (syā0 ka0)}, bilālitakkalāni ca {biḷālitakkaḷāni ca (sī0 pī0)}.

dhunaṁ sāmākanīvāraṁ, saṅghāriyaṁ pasāriyaṁ {saṁhāriyaṁ pahāriyaṁ (syā0), saṁsāriyaṁ pasāriyaṁ (ka0)}..

281.

sākaṁ bhisaṁ madhuṁ maṁsaṁ, badarāmalakāni ca.

tāni āharitvā {āhatva (sī0 syā0)} bhuñjāmi, atthi me so pariggaho..

282.

pacanto apacantassa, amamassa sakiñcano {akiñcano (ka0)}.

anādānassa sādāno, dātumarahāmi bhojanaṁ..

283.

bhikkhuñca dāni pucchāmi, tuṇhīmāsīna subbataṁ.

isi te bhattaṁ pādāsi, suciṁ maṁsūpasecanaṁ..

284.

taṁ tvaṁ bhattaṁ paṭiggayha, tuṇhī bhuñjasi ekako.

nāññaṁ kañci {kiñci (ka0)} nimantesi, koyaṁ dhammo namatthu te..

285.

na pacāmi na pācemi, na chindāmi na chedaye.

taṁ maṁ akiñcanaṁ ñatvā, sabbapāpehi ārataṁ..

286.

vāmena bhikkhamādāya, dakkhiṇena kamaṇḍaluṁ.

isi me bhattaṁ pādāsi, suciṁ maṁsūpasecanaṁ..

287.

ete hi dātumarahanti, samamā sapariggahā.

paccanīkamahaṁ maññe, yo dātāraṁ nimantaye..

288.

atthāya vata me ajja, idhāgacchi rathesabho.

sohaṁ ajja pajānāmi {ito pubbe na jānāmi (sī0 pī0)}, yattha dinnaṁ mahapphalaṁ..

289.

raṭṭhesu giddhā rājāno, kiccākiccesu brāhmaṇā.

isī mūlaphale giddhā, vippamuttā ca bhikkhavoti..

bhikkhāparamparajātakaṁ terasamaṁ.

tassuddānaṁ --

suva kinnara mukka kharājinaso, bhisajāta mahesi kapotavaro.

atha mora satacchaka vāṇijako, atha rāja sabrāhmaṇa bhikkhaparanti..

pakiṇṇakanipātaṁ niṭṭhitaṁ.

15. vīsatinipāto

497. mātaṅgajātakaṁ (1)

1.

kuto nu āgacchasi dummavāsī {rummavāsī (sī0 pī0)}, otallako paṁsupisācakova.

saṅkāracoḷaṁ paṭimuñca {paṭimucca (sī0 pī0)} kaṇṭhe, ko re tuvaṁ hosi {hohisi (sī0 pī0)} adakkhiṇeyyo..

2.

annaṁ tavedaṁ {tava idaṁ (ka0 sī0 pī0), tavayidaṁ (syā0)} pakataṁ yasassi, taṁ khajjare bhuñjare piyyare ca.

jānāsi maṁ tvaṁ paradattūpajīviṁ, uttiṭṭhapiṇḍaṁ labhataṁ sapāko..

3.

annaṁ mamedaṁ {mama idaṁ (ka0 sī0 pī0), mamayidaṁ (syā0)} pakataṁ brāhmaṇānaṁ, attatthāya saddahato mamedaṁ {mama idaṁ (ka0 sī0 pī0), mamayidaṁ (syā0)}.

apehi etto kimidhaṭṭhitosi, na mādisā tuyhaṁ dadanti jamma..

4.

thale ca ninne ca vapanti bījaṁ, anūpakhette phalamāsamānā {māsasānā (sī0 pī0), māsiṁ samānā (syā0)}.

etāya saddhāya dadāhi dānaṁ, appeva ārādhaye dakkhiṇeyye..

5.

khettāni mayhaṁ viditāni loke, yesāhaṁ bījāni patiṭṭhapemi.

ye brāhmaṇā jātimantūpapannā, tānīdha khettāni supesalāni..

6.

jātimado ca atimānitā ca, lobho ca doso ca mado ca moho.

ete aguṇā yesu ca santi {yesu vasanti (sī0 pī0)} sabbe, tānīdha khettāni apesalāni..

7.

jātimado ca atimānitā ca, lobho ca doso ca mado ca moho.

ete aguṇā yesu na santi sabbe, tānīdha khettāni supesalāni..

8.

kvettha gatā {kvattha gatā (syā0), kattheva bhaṭṭhā (pī0)} upajotiyo ca, upajjhāyo ca athavā gaṇḍakucchi {aṇḍakucchi (sī0 syā0 pī0)}.

imassa daṇḍañca vadhañca datvā, gale gahetvā khalayātha {galayātha (ka0)} jammaṁ..

9.

giriṁ nakhena khaṇasi, ayo dantehi {dantena (sī0 pī0)} khādasi.

jātavedaṁ padahasi, yo isiṁ paribhāsasi..

10.

idaṁ vatvāna mātaṅgo, isi saccaparakkamo.

antalikkhasmiṁ pakkāmi {pakkami (ka0)}, brāhmaṇānaṁ udikkhataṁ..

11.

āvellitaṁ {aveṭhitaṁ (sī0 pī0)} piṭṭhito uttamaṅgaṁ, bāhuṁ {bāhaṁ (sī0 pī0)} pasāreti akammaneyyaṁ {akampaneyyaṁ (ka0)}.

setāni akkhīni yathā matassa, ko me imaṁ puttamakāsi evaṁ..

12.

idhāgamā samaṇo dummavāsī, otallako paṁsupisācakova.

saṅkāracoḷaṁ paṭimuñca kaṇṭhe, so te imaṁ puttamakāsi evaṁ..

13.

katamaṁ disaṁ agamā bhūripañño, akkhātha me māṇavā etamatthaṁ.

gantvāna taṁ paṭikaremu accayaṁ, appeva naṁ putta labhemu jīvitaṁ..

14.

vehāyasaṁ agamā bhūripañño, pathaddhuno pannaraseva cando.

api cāpi so purimadisaṁ agacchi, saccappaṭiñño isi sādhurūpo..

15.

āvellitaṁ piṭṭhito uttamaṅgaṁ, bāhuṁ pasāreti akammaneyyaṁ.

setāni akkhīni yathā matassa, ko me imaṁ puttamakāsi evaṁ..

16.

yakkhā have santi mahānubhāvā, anvāgatā isayo sādhurūpā.

te duṭṭhacittaṁ kupitaṁ viditvā, yakkhā hi te puttamakaṁsu evaṁ..

17.

yakkhā ca me puttamakaṁsu evaṁ, tvaññeva me mā kuddho {kuddha (ka0)} brahmacāri.

tumheva {tuyheva (ka0)} pāde saraṇaṁ gatāsmi, anvāgatā puttasokena bhikkhu..

18.

tadeva hi etarahi ca mayhaṁ, manopadoso na mamatthi {mama natthi (pī0)} koci.

putto ca te vedamadena matto, atthaṁ na jānāti adhicca vede..

19.

addhā have bhikkhu muhuttakena, sammuyhateva purisassa saññā.

ekāparādhaṁ {etāparādhaṁ (ka0)} khama bhūripañña, na paṇḍitā kodhabalā bhavanti..

20.

idañca mayhaṁ uttiṭṭhapiṇḍaṁ, tava {natthi sī0 pī0 potthakesu} maṇḍabyo bhuñjatu appapañño.

yakkhā ca te naṁ {te puttaṁ (syā0)} na viheṭhayeyyuṁ, putto ca te hessati {hohiti (sī0 pī0)} so arogo..

21.

maṇḍabya bālosi parittapañño, yo puññakhettānamakovidosi.

mahakkasāvesu dadāsi dānaṁ, kiliṭṭhakammesu asaññatesu..

22.

jaṭā ca kesā ajinā nivatthā, jarūdapānaṁva mukhaṁ parūḷhaṁ.

pajaṁ imaṁ passatha dummarūpaṁ {rummarūpiṁ (sī0 pī0)}, na jaṭājinaṁ tāyati appapaññaṁ..

23.

yesaṁ rāgo ca doso ca, avijjā ca virājitā.

khīṇāsavā arahanto, tesu dinnaṁ mahapphalanti..

mātaṅgajātakaṁ paṭhamaṁ.

498. cittasambhūtajātakaṁ (2)

24.

sabbaṁ narānaṁ saphalaṁ suciṇṇaṁ, na kammunā kiñcana moghamatthi.

passāmi sambhūtaṁ mahānubhāvaṁ, sakammunā puññaphalūpapannaṁ..

25.

sabbaṁ narānaṁ saphalaṁ suciṇṇaṁ, na kammunā kiñcana moghamatthi.

kaccinnu cittassapi evamevaṁ, iddho mano tassa yathāpi mayhaṁ..

26.

sabbaṁ narānaṁ saphalaṁ suciṇṇaṁ, na kammunā kiñcana moghamatthi.

cittampi jānāhi {cittaṁ vijānāhi (sī0 pī0)} tatheva deva, iddho mano tassa yathāpi tuyhaṁ..

27.

bhavaṁ nu citto sutamaññato te, udāhu te koci naṁ etadakkhā.

gāthā sugītā na mamatthi kaṅkhā, dadāmi te gāmavaraṁ satañca..

28.

na cāhaṁ citto sutamaññato me, isī ca me etamatthaṁ asaṁsi.

“gantvāna rañño paṭigāhi {paṭigāyi (syā0 ka0), paṭigāya (?)} gāthaṁ, api te varaṁ attamano dadeyya” {api nu te varaṁ attamano dadeyya (syā0), api nu te attamano varaṁ dade (ka0)}..

29.

yojentu ve rājarathe, sukate cittasibbane.

kacchaṁ nāgānaṁ bandhatha, gīveyyaṁ paṭimuñcatha..

30.

āhaññantu {āhaññare (syā0)} bherimudiṅgasaṅkhe {saṅkhā (syā0)}, sīghāni yānāni ca yojayantu.

ajjevahaṁ assamaṁ taṁ gamissaṁ, yattheva dakkhissamisiṁ nisinnaṁ..

31.

suladdhalābho vata me ahosi, gāthā sugītā parisāya majjhe.

svāhaṁ isiṁ sīlavatūpapannaṁ, disvā patīto sumanohamasmi..

32.

āsanaṁ udakaṁ pajjaṁ, paṭiggaṇhātu no bhavaṁ.

agghe bhavantaṁ pucchāma, agghaṁ kurutu no bhavaṁ..

33.

rammañca te āvasathaṁ karontu, nārīgaṇehi paricārayassu.

karohi okāsamanuggahāya, ubhopi maṁ issariyaṁ karoma..

34.

disvā phalaṁ duccaritassa rāja, atho suciṇṇassa mahāvipākaṁ.

attānameva paṭisaṁyamissaṁ, na patthaye putta {puttaṁ (sī0 pī0)} pasuṁ dhanaṁ vā..

35.

dasevimā vassadasā, maccānaṁ idha jīvitaṁ.

apattaññeva taṁ odhiṁ, naḷo chinnova sussati..

36.

tattha kā nandi kā khiḍḍā, kā ratī kā dhanesanā.

kiṁ me puttehi dārehi, rāja muttosmi bandhanā..

37.

sohaṁ evaṁ pajānāmi {so ahaṁ suppajānāmi (sī0 pī0)}, maccu me nappamajjati.

antakenādhipannassa, kā ratī kā dhanesanā..

38.

jāti narānaṁ adhamā janinda, caṇḍālayoni dvipadākaniṭṭhā {dipadākaniṭṭhā (sī0 pī0)}.

sakehi kammehi supāpakehi, caṇḍālagabbhe {caṇḍāligabbhe (syā0)} avasimha pubbe..

39.

caṇḍālāhumha avantīsu, migā nerañjaraṁ pati.

ukkusā nammadātīre {rammadātīre (syā0 ka0)}, tyajja brāhmaṇakhattiyā..

40.

upanīyati jīvitamappamāyu, jarūpanītassa na santi tāṇā.

karohi pañcāla mameta {mameva (syā0 ka0)} vākyaṁ, mākāsi kammāni dukkhudrayāni..

41.

upanīyati jīvitamappamāyu, jarūpanītassa na santi tāṇā.

karohi pañcāla mameta vākyaṁ, mākāsi kammāni dukkhapphalāni..

42.

upanīyati jīvitamappamāyu, jarūpanītassa na santi tāṇā.

karohi pañcāla mameta vākyaṁ, mākāsi kammāni rajassirāni..

43.

upanīyati jīvitamappamāyu, vaṇṇaṁ jarā hanti narassa jiyyato.

karohi pañcāla mameta vākyaṁ, mākāsi kammaṁ nirayūpapattiyā..

44.

addhā hi saccaṁ vacanaṁ tavetaṁ, yathā isī bhāsasi evametaṁ.

kāmā ca me santi anapparūpā, te duccajā mādisakena bhikkhu..

45.

nāgo yathā paṅkamajjhe byasanno, passaṁ thalaṁ nābhisambhoti gantuṁ.

evampahaṁ {evamahaṁ (syā0)} kāmapaṅke byasanno, na bhikkhuno maggamanubbajāmi..

46.

yathāpi mātā ca pitā ca puttaṁ, anusāsare kinti sukhī bhaveyya.

evampi maṁ tvaṁ anusāsa bhante, yathā ciraṁ {yamācaraṁ (sī0 pī0 ka0 aṭṭha0)} pecca sukhī bhaveyyaṁ..

47.

no ce tuvaṁ ussahase janinda, kāme ime mānusake pahātuṁ.

dhammiṁ {dhammaṁ (sī0 pī0)} baliṁ paṭṭhapayassu rāja, adhammakāro tava {adhammakāro ca te (sī0 syā0 pī0)} māhu raṭṭhe..

48.

dūtā vidhāvantu disā catasso, nimantakā samaṇabrāhmaṇānaṁ.

te annapānena upaṭṭhahassu, vatthena senāsanapaccayena ca..

49.

annena pānena pasannacitto, santappaya samaṇabrāhmaṇe ca.

datvā ca bhutvā ca yathānubhāvaṁ, anindito saggamupehi {mupeti (pī0 ka0)} ṭhānaṁ..

50.

sace ca taṁ rāja mado saheyya, nārīgaṇehi paricārayantaṁ.

imameva gāthaṁ manasī karohi, bhāsesi {bhāsehi (syā0 pī0 ka0)} cenaṁ parisāya majjhe..

51.

abbhokāsasayo jantu, vajantyā khīrapāyito.

parikiṇṇo suvānehi {supinehi (sī0 pī0)}, svājja rājāti vuccatīti..

cittasambhūtajātakaṁ dutiyaṁ.

499. sivijātakaṁ (3)

52.

dūre apassaṁ therova, cakkhuṁ yācitumāgato.

ekanettā bhavissāma, cakkhuṁ me dehi yācito..

53.

kenānusiṭṭho idha māgatosi, vanibbaka {vaṇibbaka (sī0)} cakkhupathāni yācituṁ.

suduccajaṁ yācasi uttamaṅgaṁ, yamāhu nettaṁ purisena duccajaṁ..

54.

yamāhu devesu sujampatīti, maghavāti naṁ āhu manussaloke.

tenānusiṭṭho idha māgatosmi, vanibbako cakkhupathāni yācituṁ..

55.

vanibbato {vanibbako (syā0 pī0)} mayha vaniṁ {vanaṁ (ka0), vaṇiṁ (sī0 syā0 pī0)} anuttaraṁ, dadāhi te cakkhupathāni yācito.

dadāhi me cakkhupathaṁ anuttaraṁ, yamāhu nettaṁ purisena duccajaṁ..

56.

yena atthena āgacchi {āgañchi (sī0 pī0)}, yamatthamabhipatthayaṁ.

te te ijjhantu saṅkappā, labha cakkhūni brāhmaṇa..

57.

ekaṁ te yācamānassa, ubhayāni dadāmahaṁ.

sa cakkhumā gaccha janassa pekkhato, yadicchase tvaṁ tadate samijjhatu..

58.

mā no deva adā cakkhuṁ, mā no sabbe parākari {parakkari (syā0 ka0 aṭṭha0), parikkari (ka0) pari + ā + kari = parākari}.

dhanaṁ dehi mahārāja, muttā veḷuriyā bahū..

59.

yutte deva rathe dehi, ājānīye calaṅkate.

nāge dehi mahārāja, hemakappanavāsase..

60.

yathā taṁ sivayo {sīviyo (syā0)} sabbe, sayoggā sarathā sadā.

samantā parikireyyuṁ {parikareyyuṁ (syā0 pī0)}, evaṁ dehi rathesabha..

61.

yo ve dassanti vatvāna, adāne kurute mano.

bhūmyaṁ {bhūmyā (sī0 pī0)} so patitaṁ pāsaṁ, gīvāyaṁ paṭimuñcati..

62.

yo ve dassanti vatvāna, adāne kurute mano.

pāpā pāpataro hoti, sampatto yamasādhanaṁ..

63.

yañhi yāce tañhi dade, yaṁ na yāce na taṁ dade.

svāhaṁ tameva dassāmi, yaṁ maṁ yācati brāhmaṇo..

64.

āyuṁ nu vaṇṇaṁ nu sukhaṁ balaṁ nu, kiṁ patthayāno nu janinda desi.

kathañhi rājā sivinaṁ anuttaro, cakkhūni dajjā paralokahetu..

65.

na vāhametaṁ yasasā dadāmi, na puttamicche na dhanaṁ na raṭṭhaṁ.

satañca dhammo carito purāṇo, icceva dāne ramate mano mama {mamaṁ (sī0 pī0)}..

66.

sakhā ca mitto ca mamāsi sīvika {sīvaka (sī0 pī0)}, susikkhito sādhu karohi me vaco.

uddharitvā {uddhatva (sī0), laddha tvaṁ (pī0)} cakkhūni mamaṁ jigīsato, hatthesu ṭhapehi {āvesi (sī0)} vanibbakassa..

67.

codito sivirājena, siviko vacanaṅkaro.

rañño cakkhūnuddharitvā {cakkhūni uddhatvā (sī0 pī0)}, brāhmaṇassūpanāmayi.

sacakkhu brāhmaṇo āsi, andho rājā upāvisi..

68.

tato so katipāhassa, uparūḷhesu cakkhusu.

sūtaṁ āmantayī rājā, sivīnaṁ raṭṭhavaḍḍhano..

69.

yojehi sārathi yānaṁ, yuttañca paṭivedaya.

uyyānabhūmiṁ gacchāma, pokkharañño vanāni ca..

70.

so ca pokkharaṇītīre {pokkharaṇiyā tīre (sī0 pī0)}, pallaṅkena upāvisi.

tassa sakko pāturahu, devarājā sujampati..

71.

sakkohamasmi devindo, āgatosmi tavantike.

varaṁ varassu rājīsi, yaṁ kiñci manasicchasi..

72.

pahūtaṁ me dhanaṁ sakka, balaṁ koso canappako.

andhassa me sato dāni, maraṇaññeva ruccati..

73.

yāni saccāni dvipadinda, tāni bhāsassu khattiya.

saccaṁ te bhaṇamānassa, puna cakkhu bhavissati..

74.

ye maṁ yācitumāyanti, nānāgottā vanibbakā.

yopi maṁ yācate tattha, sopi me manaso piyo.

etena saccavajjena, cakkhu me upapajjatha..

75.

yaṁ maṁ so yācituṁ āgā, dehi cakkhunti brāhmaṇo.

tassa cakkhūni pādāsiṁ, brāhmaṇassa vanibbato {vaṇibbino (sī0), vanibbino (pī0)}..

76.

bhiyyo maṁ āvisī pīti, somanassañcanappakaṁ.

etena saccavajjena, dutiyaṁ me upapajjatha..

77.

dhammena bhāsitā gāthā, sivīnaṁ raṭṭhavaḍḍhana.

etāni tava nettāni, dibbāni paṭidissare..

78.

tirokuṭṭaṁ tiroselaṁ, samatiggayha pabbataṁ.

samantā yojanasataṁ, dassanaṁ anubhontu te..

79.

ko nīdha vittaṁ na dadeyya yācito, api visiṭṭhaṁ supiyampi attano.

tadiṅgha sabbe sivayo samāgatā, dibbāni nettāni mamajja passatha..

80.

tirokuṭṭaṁ tiroselaṁ, samatiggayha pabbataṁ.

samantā yojanasataṁ, dassanaṁ anubhonti me..

81.

na cāgamattā paramatthi kiñci, maccānaṁ idha jīvite.

datvāna mānusaṁ {datvā mānusakaṁ (sī0)} cakkhuṁ, laddhaṁ me {me iti padaṁ natthi sī0 potthake} cakkhuṁ amānusaṁ..

82.

etampi disvā sivayo, detha dānāni bhuñjatha.

datvā ca bhutvā ca yathānubhāvaṁ, aninditā saggamupetha ṭhānanti..

sivijātakaṁ tatiyaṁ.

500. sirīmantajātakaṁ (4)

83.

paññāyupetaṁ siriyā vihīnaṁ, yasassinaṁ vāpi apetapaññaṁ.

pucchāmi taṁ senaka etamatthaṁ, kamettha seyyo kusalā vadanti..

84.

dhīrā ca bālā ca have janinda, sippūpapannā ca asippino ca.

sujātimantopi ajātimassa, yasassino pesakarā {pessakarā (sī0 pī0)} bhavanti.

etampi disvāna ahaṁ vadāmi, pañño nihīno sirīmāva {sirimāva (sī0 syā0 pī0)} seyyo..

85.

tuvampi pucchāmi anomapañña, mahosadha kevaladhammadassi.

bālaṁ yasassiṁ paṇḍitaṁ appabhogaṁ, kamettha seyyo kusalā vadanti..

86.

pāpāni kammāni karoti bālo {karonti bālā (syā0 ka0)}, idhameva {idameva (syā0 ka0 aṭṭha0), imameva (ka0)} seyyo iti maññamāno {maññamānā (syā0 ka0)}.

idhalokadassī paralokamadassī, ubhayattha bālo kalimaggahesi.

etampi disvāna ahaṁ vadāmi, paññova seyyo na yasassi bālo..

87.

na sippametaṁ vidadhāti bhogaṁ, na bandhuvā {na bandhavā (sī0 syā0 ka0)} na sarīravaṇṇo yo {na sarīrāvakāso (sī0 syā0 pī0)}.

passeḷamūgaṁ sukhamedhamānaṁ, sirī hi naṁ bhajate goravindaṁ {gorimandaṁ (sī0 pī0)}.

etampi disvāna ahaṁ vadāmi, pañño nihīno sirīmāva seyyo..

88.

laddhā sukhaṁ majjati appapañño, dukkhena phuṭṭhopi pamohameti.

āgantunā dukkhasukhena phuṭṭho, pavedhati vāricarova ghamme.

etampi disvāna ahaṁ vadāmi, paññova seyyo na yasassi bālo..

89.

dumaṁ yathā sāduphalaṁ araññe, samantato samabhisaranti {samabhicaranti (sī0 pī0)} pakkhī.

evampi aḍḍhaṁ sadhanaṁ sabhogaṁ, bahujjano bhajati atthahetu.

etampi disvāna ahaṁ vadāmi, pañño nihīno sirīmāva seyyo..

90.

na sādhu balavā bālo, sāhasā vindate dhanaṁ.

kandantametaṁ dummedhaṁ, kaḍḍhanti nirayaṁ bhusaṁ.

etampi disvāna ahaṁ vadāmi, paññova seyyo na yasassi bālo..

91.

yā kāci najjo gaṅgamabhissavanti, sabbāva tā nāmagottaṁ jahanti.

gaṅgā samuddaṁ paṭipajjamānā, na khāyate iddhiṁ paññopi loke {iddhiparo hi loke (ka0 sī0 syā0), iddhiparo hi loko (sī0 pī0 aṭṭha0)}.

etampi disvāna ahaṁ vadāmi, pañño nihīno sirīmāva seyyo..

92.

yametamakkhā udadhiṁ mahantaṁ, savanti najjo sabbakālamasaṅkhyaṁ.

so sāgaro niccamuḷāravego, velaṁ na acceti mahāsamuddo..

93.

evampi bālassa pajappitāni, paññaṁ na acceti sirī kadāci.

etampi disvāna ahaṁ vadāmi, paññova seyyo na yasassi bālo..

94.

asaññato cepi paresamatthaṁ, bhaṇāti sandhānagato {saṇṭhānagato (syā0 pī0), santhānagato (sī0)} yasassī.

tasseva taṁ rūhati ñātimajjhe, sirī hi naṁ {sirihīnaṁ (sī0 ka0), sirīhīnaṁ (syā0 pī0)} kārayate na paññā {na pañño (sī0), na paññaṁ (syā0 ka0)}.

etampi disvāna ahaṁ vadāmi, pañño nihīno sirīmāva seyyo..

95.

parassa vā attano vāpi hetu, bālo musā bhāsati appapañño.

so nindito hoti sabhāya majjhe, pacchāpi {peccampi (sī0 pī0), peccāpi (?)} so duggatigāmī hoti.

etampi disvāna ahaṁ vadāmi, paññova seyyo na yasassi bālo..

96.

atthampi ce bhāsati bhūripañño, anāḷhiyo {anālayo (pī0)} appadhano daliddo.

na tassa taṁ rūhati ñātimajjhe, sirī ca paññāṇavato na hoti.

etampi disvāna ahaṁ vadāmi, pañño nihīno sirīmāva seyyo..

97.

parassa vā attano vāpi hetu, na bhāsati alikaṁ bhūripañño.

so pūjito hoti sabhāya majjhe, pacchāpi so suggatigāmī hoti.

etampi disvāna ahaṁ vadāmi, paññova seyyo na yasassi bālo..

98.

hatthī gavassā maṇikuṇḍalā ca, thiyo ca iddhesu kulesu jātā.

sabbāva tā upabhogā bhavanti, iddhassa posassa aniddhimanto.

etampi disvāna ahaṁ vadāmi, pañño nihīno sirīmāva seyyo..

99.

asaṁvihitakammantaṁ, bālaṁ dummedhamantinaṁ.

sirī jahati dummedhaṁ, jiṇṇaṁva urago tacaṁ.

etampi disvāna ahaṁ vadāmi, paññova seyyo na yasassi bālo..

100.

pañca paṇḍitā mayaṁ bhaddante, sabbe pañjalikā upaṭṭhitā.

tvaṁ no abhibhuyya issarosi, sakkova bhūtapati devarājā.

etampi disvāna ahaṁ vadāmi, pañño nihīno sirīmāva seyyo..

101.

dāsova paññassa yasassi bālo, atthesu jātesu tathāvidhesu.

yaṁ paṇḍito nipuṇaṁ saṁvidheti, sammohamāpajjati tattha bālo.

etampi disvāna ahaṁ vadāmi, paññova seyyo na yasassi bālo..

102.

addhā hi paññāva sataṁ pasatthā, kantā sirī bhogaratā manussā.

ñāṇañca buddhānamatulyarūpaṁ, paññaṁ na acceti sirī kadāci..

103.

yaṁ taṁ apucchimha akittayī no, mahosadha kevaladhammadassī.

gavaṁ sahassaṁ usabhañca nāgaṁ, ājaññayutte ca rathe dasa ime.

pañhassa veyyākaraṇena tuṭṭho, dadāmi te gāmavarāni soḷasāti..

sirīmantajātakaṁ {sirimandajātakaṁ (sī0 syā0 pī0)} catutthaṁ.

501. rohaṇamigajātakaṁ (5)

104.

ete yūthā patiyanti, bhītā maraṇassa {maraṇā (syā0 pī0), maraṇa (ka0)} cittaka.

gaccha tuvampi mākaṅkhi, jīvissanti tayā saha..

105.

nāhaṁ rohaṇa {rohanta (sī0 pī0), rohana (syā0)} gacchāmi, hadayaṁ me avakassati.

na taṁ ahaṁ jahissāmi, idha hissāmi jīvitaṁ..

106.

te hi nūna marissanti, andhā apariṇāyakā.

gaccha tuvampi mākaṅkhi, jīvissanti tayā saha..

107.

nāhaṁ rohaṇa gacchāmi, hadayaṁ me avakassati.

na taṁ baddhaṁ {bandhaṁ (ka0)} jahissāmi, idha hissāmi jīvitaṁ..

108.

gaccha bhīru palāyassu, kūṭe baddhosmi āyase.

gaccha tuvampi mākaṅkhi, jīvissanti tayā saha..

109.

nāhaṁ rohaṇa gacchāmi, hadayaṁ me avakassati.

na taṁ ahaṁ jahissāmi, idha hissāmi jīvitaṁ..

110.

te hi nūna marissanti, andhā apariṇāyakā.

gaccha tuvampi mākaṅkhi, jīvissanti tayā saha..

111.

nāhaṁ rohaṇa gacchāmi, hadayaṁ me avakassati.

na taṁ baddhaṁ jahissāmi, idha hissāmi jīvitaṁ..

112.

ayaṁ so luddako eti, luddarūpo {ruddarūpo (sī0 pī0)} sahāvudho.

yo no vadhissati ajja, usunā sattiyā api {mapi (sī0 syā0 pī0)}..

113.

sā muhuttaṁ palāyitvā, bhayaṭṭā {bhayaṭṭhā (pī0)} bhayatajjitā.

sudukkaraṁ akarā bhīru, maraṇāyūpanivattatha..

114.

kinnu teme migā honti, muttā baddhaṁ upāsare.

na taṁ cajitumicchanti, jīvitassapi kāraṇā..

115.

bhātaro honti me ludda, sodariyā ekamātukā.

na maṁ cajitumicchanti, jīvitassapi kāraṇā..

116.

te hi nūna marissanti, andhā apariṇāyakā.

pañcannaṁ jīvitaṁ dehi, bhātaraṁ muñca luddaka..

117.

so vo ahaṁ pamokkhāmi, mātāpettibharaṁ migaṁ.

nandantu mātāpitaro, muttaṁ disvā mahāmigaṁ..

118.

evaṁ luddaka nandassu, saha sabbehi ñātibhi.

yathāhamajja nandāmi, muttaṁ disvā mahāmigaṁ..

119.

kathaṁ tvaṁ pamokkho {kathaṁ pamokkho (sī0 pī0), kathaṁ te parokkho (?)} āsi, upanītasmi jīvite.

kathaṁ putta amocesi, kūṭapāsamha luddako..

120.

bhaṇaṁ kaṇṇasukhaṁ vācaṁ, hadayaṅgaṁ hadayassitaṁ.

subhāsitāhi vācāhi, cittako maṁ amocayi..

121.

bhaṇaṁ kaṇṇasukhaṁ vācaṁ, hadayaṅgaṁ hadayassitaṁ.

subhāsitāhi vācāhi, sutanā maṁ amocayi..

122.

sutvā kaṇṇasukhaṁ vācaṁ, hadayaṅgaṁ hadayassitaṁ.

subhāsitāni sutvāna, luddako maṁ amocayi..

123.

evaṁ ānandito hotu, saha dārehi luddako.

yathā mayajja nandāma, disvā rohaṇamāgataṁ..

124.

nanu tvaṁ avaca {avacā (sī0 pī0)} ludda, “migacammāni āhariṁ”.

atha kena nu vaṇṇena, migacammāni nāhari..

125.

āgamā ceva hatthatthaṁ, kūṭapāsañca so migo.

abajjhi taṁ {abajjhi tañca (pī0)} migarājaṁ, tañca muttā upāsare..

126.

tassa me ahu saṁvego, abbhuto lomahaṁsano.

imañcāhaṁ migaṁ haññe, ajja hissāmi jīvitaṁ..

127.

kīdisā te migā ludda, kīdisā dhammikā migā.

kathaṁvaṇṇā kathaṁsīlā, bāḷhaṁ kho ne pasaṁsasi..

128.

odātasiṅgā sucivāḷā, jātarūpatacūpamā.

pādā lohitakā tesaṁ, añjitakkhā manoramā..

129.

edisā te migā deva, edisā dhammikā migā.

mātāpettibharā deva, na te so abhihārituṁ {abhihārayuṁ (ka0 sī0), abhihārayiṁ (syā0), abhihārayaṁ (pī0)}..

130.

dammi nikkhasataṁ ludda, thūlañca maṇikuṇḍalaṁ.

catussadañca {caturassañca (syā0 ka0)} pallaṅkaṁ, umāpupphasarinnibhaṁ {ummāpupphasirinnibhaṁ (sī0 syā0 pī0 ka0)}..

131.

dve ca sādisiyo bhariyā, usabhañca gavaṁ sataṁ.

dhammena rajjaṁ kāressaṁ, bahukāro mesi luddaka..

132.

kasivāṇijjā {kasī vaṇijjā (sī0 syā0 pī0)} iṇadānaṁ, uñchācariyā ca luddaka.

etena dāraṁ posehi, mā pāpaṁ akarī punāti {akarā punanti (ka0 sī0 pī0)}..

rohaṇamigajātakaṁ {rohantamigajātakaṁ (sī0 pī0)} pañcamaṁ.

502. cūḷahaṁsajātakaṁ (6)

133.

ete haṁsā pakkamanti, vakkaṅgā bhayameritā.

harittaca hemavaṇṇa, kāmaṁ sumukha pakkama..

134.

ohāya maṁ ñātigaṇā, ekaṁ pāsavasaṁ gataṁ.

anapekkhamānā {nāpekkhamānā (ka0)} gacchanti, kiṁ eso avahiyyasi..

135.

pateva patataṁ seṭṭha, natthi baddhe sahāyatā {sahāyakā (syā0)}.

mā anīghāya hāpesi, kāmaṁ sumukha pakkama..

136.

nāhaṁ “dukkhapareto” ti {dukkhaparetopi (ka0)}, dhataraṭṭha tuvaṁ {tavaṁ (sī0 pī0)} jahe.

jīvitaṁ maraṇaṁ vā me, tayā saddhiṁ bhavissati..

137.

etadariyassa kalyāṇaṁ, yaṁ tvaṁ sumukha bhāsasi.

tañca vīmaṁsamānohaṁ, “patatetaṁ” avassajiṁ..

138.

apadena padaṁ yāti, antalikkhacaro {antalikkhe caro (sī0 pī0)} dijo.

ārā pāsaṁ na bujjhi tvaṁ, haṁsānaṁ pavaruttama {pavaruttamo (ka0 sī0 pī0)}..

139.

yadā parābhavo hoti, poso jīvitasaṅkhaye.

atha jālañca pāsañca, āsajjāpi na bujjhati..

140.

ete haṁsā pakkamanti, vakkaṅgā bhayameritā.

harittaca hemavaṇṇa, tvaññeva {tvañca taṁ (sī0), tvañca (pī0)} avahiyyasi..

141.

ete bhutvā ca pitvā ca, pakkamanti vihaṅgamā.

anapekkhamānā vakkaṅgā, tvaññeveko upāsasi..

142.

kinnu tyāyaṁ {tāyaṁ (sī0 syā0 pī0)} dijo hoti, mutto baddhaṁ upāsasi.

ohāya sakuṇā yanti, kiṁ eko avahiyyasi..

143.

rājā me so dijo mitto, sakhā pāṇasamo ca me.

neva naṁ vijahissāmi, yāva kālassa pariyāyaṁ..

144.

yo ca tvaṁ sakhino hetu, pāṇaṁ cajitumicchasi.

so te sahāyaṁ muñcāmi, hotu rājā tavānugo..

145.

evaṁ luddaka nandassu, saha sabbehi ñātibhi.

yathāhamajja nandāmi, disvā muttaṁ dijādhipaṁ..

146.

kaccinnu bhoto kusalaṁ, kacci bhoto anāmayaṁ.

kacci raṭṭhamidaṁ phītaṁ, dhammena manusāsasi..

147.

kusalañceva me haṁsa, atho haṁsa anāmayaṁ.

atho raṭṭhamidaṁ phītaṁ, dhammena manusāsahaṁ..

148.

kacci bhoto amaccesu, doso koci na vijjati.

kacci ārā amittā te, chāyā dakkhiṇatoriva..

149.

athopi me amaccesu, doso koci na vijjati.

atho ārā amittā me, chāyā dakkhiṇatoriva..

150.

kacci te sādisī bhariyā, assavā piyabhāṇinī.

puttarūpayasūpetā, tava chandavasānugā..

151.

atho me sādisī bhariyā, assavā piyabhāṇinī.

puttarūpayasūpetā, mama chandavasānugā..

152.

kacci te bahavo puttā, sujātā raṭṭhavaḍḍhana.

paññājavena sampannā, sammodanti tato tato..

153.

satameko ca me puttā, dhataraṭṭha mayā sutā.

tesaṁ tvaṁ kiccamakkhāhi, nāvarujjhanti {nāvarajjhanti (ka0 sī0 pī0)} te vaco..

154.

upapannopi ce hoti, jātiyā vinayena vā.

atha pacchā kurute yogaṁ, kicche {kicce (sī0 syā0 pī0)} āpāsu {āvāsu (syā0), āpadāsu (ka0)} sīdati..

155.

tassa saṁhīrapaññassa, vivaro jāyate mahā.

rattimandhova {nattamandhova (sī0 pī0)} rūpāni, thūlāni manupassati..

156.

asāre sārayogaññū, matiṁ na tveva vindati.

sarabhova giriduggasmiṁ, antarāyeva sīdati..

157.

hīnajaccopi ce hoti, uṭṭhātā dhitimā naro.

ācārasīlasampanno, nise aggīva bhāsati..

158.

etaṁ me upamaṁ katvā, putte vijjāsu vācaya {ṭhāpasa (syā0 ka0)}.

saṁvirūḷhetha medhāvī, khette bījaṁva {khettabījaṁva (sī0 pī0)} vuṭṭhiyāti..

cūḷahaṁsajātakaṁ chaṭṭhaṁ.

503. sattigumbajātakaṁ (7)

159.

migaluddo mahārājā, pañcālānaṁ rathesabho.

nikkhanto saha senāya, ogaṇo vanamāgamā..

160.

tatthaddasā araññasmiṁ, takkarānaṁ kuṭiṁ kataṁ.

tassā {tasmā (syā0 pī0 ka0)} kuṭiyā nikkhamma, suvo luddāni bhāsati..

161.

sampannavāhano poso, yuvā sammaṭṭhakuṇḍalo {kuṇḍalī (syā0 ka0)}.

sobhati lohituṇhīso, divā sūriyova bhāsati..

162.

majjhanhike {majjhantike (sabbattha)} sampatike, sutto rājā sasārathi.

handassābharaṇaṁ sabbaṁ, gaṇhāma sāhasā {sahasā (sī0 syā0 pī0)} mayaṁ..

163.

nisīthepi raho dāni, sutto rājā sasārathi.

ādāya vatthaṁ maṇikuṇḍalañca, hantvāna sākhāhi avattharāma..

164.

kinnu ummattarūpova, sattigumba pabhāsasi.

durāsadā hi rājāno, aggi pajjalito yathā..

165.

atha tvaṁ patikolamba, matto thullāni gajjasi.

mātari mayhaṁ naggāya, kinnu tvaṁ vijigucchase..

166.

uṭṭhehi samma taramāno, rathaṁ yojehi sārathi.

sakuṇo me na ruccati, aññaṁ gacchāma assamaṁ..

167.

yutto ratho mahārāja, yutto ca balavāhano.

adhitiṭṭha mahārāja, aññaṁ gacchāma assamaṁ..

168.

ko numeva gatā {kva nu'me'pagatā (?)} sabbe, ye asmiṁ paricārakā.

esa gacchati pañcālo, mutto tesaṁ adassanā..

169.

kodaṇḍakāni gaṇhatha, sattiyo tomarāni ca.

esa gacchati pañcālo, mā vo muñcittha jīvataṁ {jīvitaṁ (bahūsu)}..

170.

athāparo paṭinandittha, suvo lohitatuṇḍako.

svāgataṁ te mahārāja, atho te adurāgataṁ.

issarosi anuppatto, yaṁ idhatthi pavedaya..

171.

tindukāni piyālāni, madhuke kāsumāriyo.

phalāni khuddakappāni, bhuñja rāja varaṁ varaṁ..

172.

idampi pānīyaṁ sītaṁ, ābhataṁ girigabbharā.

tato piva mahārāja, sace tvaṁ abhikaṅkhasi..

173.

araññaṁ uñchāya gatā, ye asmiṁ paricārakā.

sayaṁ uṭṭhāya gaṇhavho, hatthā me natthi dātave..

174.

bhaddako vatayaṁ pakkhī, dijo paramadhammiko.

atheso itaro pakkhī, suvo luddāni bhāsati..

175.

“etaṁ hanatha bandhatha, mā vo muñcittha jīvataṁ”.

iccevaṁ vilapantassa, sotthiṁ {sotthī (syā0)} pattosmi assamaṁ..

176.

bhātarosma mahārāja, sodariyā ekamātukā.

ekarukkhasmiṁ saṁvaḍḍhā, nānākhettagatā ubho..

177.

sattigumbo ca corānaṁ, ahañca isīnaṁ idha.

asataṁ so, sataṁ ahaṁ, tena dhammena no vinā..

178.

tattha vadho ca bandho ca, nikatī vañcanāni ca.

ālopā sāhasākārā, tāni so tattha sikkhati..

179.

idha saccañca dhammo ca, ahiṁsā saṁyamo damo.

āsanūdakadāyīnaṁ, aṅke vaddhosmi bhāradha {bhārata (sī0 syā0 pī0)}..

180.

yaṁ yañhi rāja bhajati, santaṁ vā yadi vā asaṁ.

sīlavantaṁ visīlaṁ vā, vasaṁ tasseva gacchati..

181.

yādisaṁ kurute mittaṁ, yādisaṁ cūpasevati.

sopi tādisako hoti, sahavāso hi {sahavāsopi (syā0 ka0)} tādiso..

182.

sevamāno sevamānaṁ, samphuṭṭho samphusaṁ paraṁ.

saro diddho kalāpaṁva, alittamupalimpati.

upalepabhayā {upalimpabhayā (syā0 ka0)} dhīro, neva pāpasakhā siyā..

183.

pūtimacchaṁ kusaggena, yo naro upanayhati.

kusāpi pūti {pūtī (sī0 pī0)} vāyanti, evaṁ bālūpasevanā..

184.

tagarañca palāsena, yo naro upanayhati.

pattāpi surabhi {surabhī (sī0 syā0 pī0)} vāyanti, evaṁ dhīrūpasevanā..

185.

tasmā pattapuṭasseva {phalapuṭasseva (sī0 pī0), palapuṭasseva (ka0 aṭṭha0), palāsapuṭasseva (syā0 ka0)}, ñatvā sampākamattano.

asante nopaseveyya, sante seveyya paṇḍito.

asanto nirayaṁ nenti, santo pāpenti suggatinti..

sattigumbajātakaṁ sattamaṁ.

504. bhallātiyajātakaṁ (8)

186.

bhallātiyo {bhallāṭiyo (sī0 pī0)} nāma ahosi rājā, raṭṭhaṁ pahāya migavaṁ acāri so.

agamā girivaraṁ gandhamādanaṁ, supupphitaṁ {sampupphitaṁ (sī0 pī0)} kimpurisānuciṇṇaṁ..

187.

sāḷūrasaṅghañca nisedhayitvā, dhanuṁ {dhanu (sī0 syā0 pī0)} kalāpañca so nikkhipitvā.

upāgami vacanaṁ vattukāmo, yatthaṭṭhitā kimpurisā ahesuṁ..

188.

himaccaye hemavatāya tīre, kimidhaṭṭhitā mantayavho abhiṇhaṁ.

pucchāmi vo mānusadehavaṇṇe, kathaṁ nu {kathaṁ vo (sī0 syā0 pī0)} jānanti manussaloke..

189.

mallaṁ giriṁ paṇḍarakaṁ tikūṭaṁ, sītodakā {sītodiyā (sī0 pī0), sītodikā (?)} anuvicarāma najjo.

migā manussāva nibhāsavaṇṇā, jānanti no kimpurisāti ludda..

190.

sukiccharūpaṁ paridevayavho {paridevathavho (?) moggallānabyākaraṇe 6.38 suttaṁ}, āliṅgito cāsi piyo piyāya.

pucchāmi vo mānusadehavaṇṇe, kimidha vane rodatha appatītā..

191.

sukiccharūpaṁ paridevayavho, āliṅgito cāsi piyo piyāya.

pucchāmi vo mānusadehavaṇṇe, kimidha vane vilapatha appatītā..

192.

sukiccharūpaṁ paridevayavho, āliṅgito cāsi piyo piyāya.

pucchāmi vo mānusadehavaṇṇe, kimidha vane socatha appatītā..

193.

mayekarattaṁ {rattiṁ (pī0)} vippavasimha ludda, akāmakā aññamaññaṁ sarantā.

tamekarattaṁ anutappamānā, socāma “sā ratti punaṁ na hessati”..

194.

yamekarattaṁ anutappathetaṁ, dhanaṁ va naṭṭhaṁ pitaraṁ va petaṁ.

pucchāmi vo mānusadehavaṇṇe, kathaṁ vinā vāsamakappayittha..

195.

yamimaṁ {yayimaṁ (ka0 sī0)} nadiṁ passasi sīghasotaṁ, nānādumacchādanaṁ selakūlaṁ {dumacchadanaṁ selakūṭaṁ (sī0 pī0), dumasañchannaṁ selakūlaṁ (ka0)}.

taṁ me piyo uttari vassakāle, mamañca maññaṁ anubandhatīti..

196.

ahañca aṅkolakamocināmi, atimuttakaṁ sattaliyothikañca.

“piyo ca me hehiti mālabhārī, ahañca naṁ mālinī ajjhupessaṁ”..

197.

ahañcidaṁ kuravakamocināmi, uddālakā pāṭalisindhuvārakā {sindhuvāritā (syā0 pī0 ka0)}.

“piyo ca me hehiti mālabhārī, ahañca naṁ mālinī ajjhupessaṁ”..

198.

ahañca sālassa supupphitassa, oceyya pupphāni karomi mālaṁ.

“piyo ca me hehiti mālabhārī, ahañca naṁ mālinī ajjhupessaṁ”..

199.

ahañca sālassa supupphitassa, oceyya pupphāni karomi bhāraṁ.

idañca no hehiti santharatthaṁ, yatthajjimaṁ {yatthajjamaṁ (sī0 pī0)} viharissāma {viharissāmu (pī0)} rattiṁ..

200.

ahañca kho agaḷuṁ {aggalu (syā0 ka0), akaluṁ (pī0)} candanañca, silāya piṁsāmi pamattarūpā.

“piyo ca me hehiti rositaṅgo, ahañca naṁ rositā ajjhupessaṁ”..

201.

athāgamā salilaṁ sīghasotaṁ, nudaṁ sāle salaḷe kaṇṇikāre.

āpūratha {apūratha (sī0 pī0), āpūrathe (syā0)} tena muhuttakena, sāyaṁ nadī āsi mayā suduttarā..

202.

ubhosu tīresu mayaṁ tadā ṭhitā, sampassantā ubhayo aññamaññaṁ.

sakimpi rodāma sakiṁ hasāma, kicchena no āgamā {agamā (sī0 syā0 pī0)} saṁvarī sā..

203.

pātova {pāto ca (sī0 syā0 pī0)} kho uggate sūriyamhi, catukkaṁ nadiṁ uttariyāna ludda.

āliṅgiyā aññamaññaṁ mayaṁ ubho, sakimpi rodāma sakiṁ hasāma..

204.

tīhūnakaṁ sattasatāni ludda, yamidha mayaṁ vippavasimha pubbe.

vassekimaṁ {vāsekimaṁ (sī0 pī0)} jīvitaṁ bhūmipāla, ko nīdha kantāya vinā vaseyya..

205.

āyuñca vo kīvatako nu samma, sacepi jānātha vadetha āyuṁ.

anussavā vuḍḍhato āgamā vā, akkhātha me taṁ avikampamānā..

206.

āyuñca no vassasahassaṁ ludda, na cantarā pāpako atthi rogo.

appañca {appaṁva (syā0 ka0)} dukkhaṁ sukhameva bhiyyo, avītarāgā vijahāma jīvitaṁ..

207.

idañca sutvāna amānusānaṁ, bhallātiyo ittara jīvitanti.

nivattatha na migavaṁ acari, adāsi dānāni abhuñji bhoge..

208.

idañca sutvāna amānusānaṁ, sammodatha mā kalahaṁ akattha.

mā vo tapī attakammāparādho, yathāpi te kimpurisekarattaṁ..

209.

idañca sutvāna amānusānaṁ, sammodatha mā vivādaṁ akattha.

mā vo tapī attakammāparādho, yathāpi te kimpurisekarattaṁ..

210.

vividhaṁ {vividha (sī0 syā0)} adhimanā suṇomahaṁ, vacanapathaṁ tava atthasaṁhitaṁ.

muñcaṁ {muñca (sī0 pī0)} giraṁ nudaseva me daraṁ, samaṇa sukhāvaha jīva me ciranti..

bhallātiyajātakaṁ aṭṭhamaṁ.

505. somanassajātakaṁ (9)

211.

ko taṁ hiṁsati heṭheti, kiṁ {kinnu (pī0 ka0)} dummano socasi appatīto.

kassajja mātāpitaro rudantu, kvajja setu {ko nvejja seti (ka0), ko ajja setu (?)} nihato pathabyā..

212.

tuṭṭhosmi deva tava dassanena, cirassaṁ passāmi taṁ bhūmipāla.

ahiṁsako reṇumanuppavissa, puttena te heṭhayitosmi {pothayitosmi (ka0)} deva..

213.

āyantu dovārikā khaggabandhā {khaggabaddhā (sī0 pī0)}, kāsāviyā yantu {hantu (ka0)} antepurantaṁ.

hantvāna taṁ somanassaṁ kumāraṁ, chetvāna sīsaṁ varamāharantu..

214.

pesitā rājino dūtā, kumāraṁ etadabravuṁ.

issarena vitiṇṇosi, vadhaṁ pattosi khattiya..

215.

sa rājaputto paridevayanto, dasaṅguliṁ añjaliṁ paggahetvā.

ahampi icchāmi janinda daṭṭhuṁ, jīvaṁ maṁ netvā {jīvaṁ panetvā (sī0 pī0)} paṭidassayetha..

216.

tassa taṁ vacanaṁ sutvā, rañño puttaṁ adassayuṁ.

putto ca pitaraṁ disvā, dūratovajjhabhāsatha..

217.

āgacchuṁ {āgañchuṁ (sī0), āgañchu (pī0)} dovārikā khaggabandhā, kāsāviyā hantu mamaṁ janinda.

akkhāhi me pucchito etamatthaṁ, aparādho ko nidha mamajja atthi..

218.

sāyañca pāto udakaṁ sajāti, aggiṁ sadā pāricaratappamatto.

taṁ tādisaṁ saṁyataṁ brahmacāriṁ, kasmā tuvaṁ brūsi gahappatīti..

219.

tālā ca mūlā ca phalā ca deva, pariggahā vividhā santimassa.

te rakkhati gopayatappamatto, {brāhmaṇo gahapati tena hoti (sī0 syā0 pī0)} tasmā ahaṁ brūmi gahappatīti {brāhmaṇo gahapati tena hoti (sī0 syā0 pī0)}..

220.

saccaṁ kho etaṁ vadasi kumāra, pariggahā vividhā santimassa.

te rakkhati gopayatappamatto, sa {natthi idaṁ sī0 syā0 pī0 potthakesu} brāhmaṇo gahapati tena hoti..

221.

suṇantu mayhaṁ parisā samāgatā, sanegamā jānapadā ca sabbe.

bālāyaṁ bālassa vaco nisamma, ahetunā ghātayate maṁ {ghātayate (sī0 pī0)} janindo..

222.

daḷhasmi mūle visaṭe virūḷhe, dunnikkayo veḷu pasākhajāto.

vandāmi pādāni tava {tavaṁ (sī0 pī0)} janinda, anujāna maṁ pabbajissāmi deva..

223.

bhuñjassu bhoge vipule kumāra, sabbañca te issariyaṁ dadāmi.

ajjeva tvaṁ kurūnaṁ hohi rājā, mā pabbajī pabbajjā hi dukkhā..

224.

kinnūdha deva tavamatthi bhogā, pubbevahaṁ {pubbe cahaṁ (ka0)} devaloke ramissaṁ.

rūpehi saddehi atho rasehi, gandhehi phassehi manoramehi..

225.

bhuttā ca me {bhuttā (sī0 pī0)} bhogā tidivasmiṁ deva, parivāritā {paricāritā (ka0)} accharānaṁ gaṇena {accharāsaṁgaṇena (syā0 pī0 ka0)}.

tuvañca {tavañca (sī0 pī0)} bālaṁ paraneyyaṁ viditvā, na tādise rājakule vaseyyaṁ..

226.

sacāhaṁ bālo paraneyyo asmi, ekāparādhaṁ {etāparādhaṁ (ka0)} khama putta mayhaṁ.

punapi ce edisakaṁ bhaveyya, yathāmatiṁ somanassa karohi..

227.

anisamma kataṁ kammaṁ, anavatthāya cintitaṁ.

bhesajjasseva vebhaṅgo, vipāko hoti pāpako..

228.

nisamma ca kataṁ kammaṁ, sammāvatthāya cintitaṁ.

bhesajjasseva sampatti, vipāko hoti bhadrako..

229.

alaso gihī kāmabhogī na sādhu, asaññato pabbajito na sādhu.

rājā na sādhu anisammakārī, yo paṇḍito kodhano taṁ na sādhu..

230.

nisamma khattiyo kayirā, nānisamma disampati.

nisammakārino rāja, yaso kitti ca vaḍḍhati..

231.

nisamma daṇḍaṁ paṇayeyya issaro, vegā kataṁ tappati bhūmipāla.

sammāpaṇīdhī ca narassa atthā, anānutappā te bhavanti pacchā..

232.

anānutappāni hi ye karonti, vibhajja kammāyatanāni loke.

viññuppasatthāni sukhudrayāni, bhavanti buddhānumatāni {vaddhānumatāni (sī0 pī0)} tāni..

233.

āgacchuṁ dovārikā khaggabandhā, kāsāviyā hantu mamaṁ janinda.

mātuñca {mātucca (pī0)} aṅkasmimahaṁ nisinno, ākaḍḍhito sahasā tehi deva..

234.

kaṭukañhi sambādhaṁ sukicchaṁ {sukiccha (sī0 pī0)} patto, madhurampi yaṁ jīvitaṁ laddha rāja.

kicchenahaṁ ajja vadhā pamutto, pabbajjamevābhimanohamasmi..

235.

putto tavāyaṁ taruṇo sudhamme, anukampako somanasso kumāro.

taṁ yācamāno na labhāmi svajja {sajja (sī0 pī0)}, arahasi naṁ yācitave {yācituye (ka0)} tuvampi..

236.

ramassu bhikkhācariyāya putta, nisamma dhammesu paribbajassu.

sabbesu bhūtesu nidhāya daṇḍaṁ, anindito brahmamupehi ṭhānaṁ..

237.

acchera {acchariya (sī0 syā0 pī0)} rūpaṁ vata yādisañca, dukkhitaṁ maṁ dukkhāpayase sudhamme.

yācassu puttaṁ iti vuccamānā, bhiyyova ussāhayase kumāraṁ..

238.

ye vippamuttā anavajjabhogino {bhojino (sī0 syā0 pī0)}, parinibbutā lokamimaṁ caranti.

tamariyamaggaṁ paṭipajjamānaṁ, na ussahe vārayituṁ kumāraṁ..

239.

addhā have sevitabbā sapaññā, bahussutā ye bahuṭhānacintino.

yesāyaṁ sutvāna subhāsitāni, appossukkā vītasokā sudhammāti..

somanassajātakaṁ navamaṁ.

506. campeyyajātakaṁ (10)

240.

kā nu vijjurivābhāsi, osadhī viya tārakā.

devatā nusi gandhabbī, na taṁ maññāmi mānusiṁ {mānusī (syā0 ka0)}..

241.

namhi devī na gandhabbī, na mahārāja mānusī.

nāgakaññāsmi bhaddante, atthenamhi idhāgatā..

242.

vibbhantacittā kupitindriyāsi, nettehi te vārigaṇā savanti.

kiṁ te naṭṭhaṁ kiṁ pana patthayānā, idhāgatā nāri tadiṅgha brūhi..

243.

yamuggatejo uragoti cāhu, nāgoti naṁ āhu janā janinda.

tamaggahī puriso jīvikattho, taṁ bandhanā muñca patī mameso..

244.

kathaṁ nvayaṁ balaviriyūpapanno, hatthatta {hatthattha (sī0 syā0 pī0)} māgacchi vanibbakassa.

akkhāhi me nāgakaññe tamatthaṁ, kathaṁ vijānemu gahītanāgaṁ..

245.

nagarampi nāgo bhasmaṁ kareyya, tathā hi so balaviriyūpapanno.

dhammañca nāgo apacāyamāno, tasmā parakkamma tapo karoti..

246.

cātuddasiṁ pañcadasiṁ {pannarasiṁ (sī0 syā0 pī0)} ca rāja, catuppathe sammati nāgarājā.

tamaggahī puriso jīvikattho, taṁ bandhanā muñca patī mameso..

247.

soḷasitthisahassāni, āmuttamaṇikuṇḍalā.

vārigehasayā nārī {nāriyo (pī0)}, tāpi taṁ saraṇaṁ gatā..

248.

dhammena mocehi asāhasena, gāmena nikkhena gavaṁ satena.

ossaṭṭhakāyo urago carātu, puññatthiko muñcatu bandhanasmā..

249.

dhammena mocemi asāhasena, gāmena nikkhena gavaṁ satena.

ossaṭṭhakāyo urago carātu, puññatthiko muñcatu bandhanasmā..

250.

dammi nikkhasataṁ ludda, thūlañca maṇikuṇḍalaṁ.

catussadañca pallaṅkaṁ, umāpupphasarinnibhaṁ..

251.

dve ca sādisiyo bhariyā, usabhañca gavaṁ sataṁ.

ossaṭṭhakāyo urago carātu, puññatthiko muñcatu bandhanasmā..

252.

vināpi dānā tava vacanaṁ janinda, muñcemu naṁ uragaṁ bandhanasmā.

ossaṭṭhakāyo urago carātu, puññatthiko muñcatu bandhanasmā..

253.

mutto campeyyako nāgo, rājānaṁ etadabravi.

namo te kāsirājatthu, namo te kāsivaḍḍhana.

añjaliṁ te paggaṇhāmi, passeyyaṁ me nivesanaṁ..

254.

addhā hi dubbissasametamāhu, yaṁ mānuso vissase amānusamhi.

sace ca maṁ yācasi etamatthaṁ, dakkhemu te nāga nivesanāni..

255.

sacepi {sace hi (sī0 pī0 aṭṭha0)} vāto girimāvaheyya, cando ca suriyo ca chamā pateyyuṁ.

sabbā ca najjo paṭisotaṁ vajeyyuṁ, na tvevahaṁ rāja musā bhaṇeyyaṁ..

256.

nabhaṁ phaleyya udadhīpi susse, saṁvaṭṭaye {saṁvaṭṭeyaṁ (sī0 pī0), saṁvaṭṭeyya (syā0 ka0)} bhūtadharā vasundharā.

siluccayo meru samūlamuppate {mubbahe (sī0 syā0 pī0 ka0 aṭṭha0), muṭṭhahe (ka0)}, na tvevahaṁ rāja musā bhaṇeyyaṁ..

257.

addhā hi dubbissasametamāhu, yaṁ mānuso vissase amānusamhi.

sace ca maṁ yācasi etamatthaṁ, dakkhemu te nāga nivesanāni..

258.

tumhe khottha ghoravisā uḷārā, mahātejā khippakopī ca hotha.

maṁkāraṇā {mama kāraṇā (sī0 syā0 pī0)} bandhanasmā pamutto, arahasi no jānituye {jānitāye (sī0), jānitave (syā0), jānitaye (pī0)} katāni..

259.

so paccataṁ niraye ghorarūpe, mā kāyikaṁ sātamalattha kiñci.

peḷāya baddho maraṇaṁ upetu, yo tādisaṁ kammakataṁ na jāne..

260.

saccappaṭiññā tavamesa hotu, akkodhano hohi anupanāhī.

sabbañca te nāgakulaṁ supaṇṇā, aggiṁva gimhesu {gimhāsu (sī0 syā0 pī0)} vivajjayantu..

261.

anukampasī nāgakulaṁ janinda, mātā yathā suppiyaṁ ekaputtaṁ.

ahañca te nāgakulena saddhiṁ, kāhāmi veyyāvaṭikaṁ uḷāraṁ..

262.

yojentu ve rājarathe sucitte, kambojake assatare sudante.

nāge ca yojentu suvaṇṇakappane, dakkhemu nāgassa nivesanāni..

263.

bherī mudiṅgā {mutiṅgā (sī0 pī0)} paṇavā ca saṅkhā, avajjayiṁsu uggasenassa rañño.

pāyāsi rājā bahusobhamāno, purakkhato nārigaṇassa majjhe..

264.

suvaṇṇacitakaṁ bhūmiṁ, addakkhi kāsivaḍḍhano.

sovaṇṇamayapāsāde, veḷuriyaphalakatthate..

265.

sa rājā pāvisi byamhaṁ, campeyyassa nivesanaṁ.

ādiccavaṇṇasannibhaṁ, kaṁsavijju pabhassaraṁ..

266.

nānārukkhehi sañchannaṁ, nānāgandhasamīritaṁ.

so pāvekkhi kāsirājā, campeyyassa nivesanaṁ..

267.

paviṭṭhasmiṁ kāsiraññe, campeyyassa nivesanaṁ.

dibbā tūriyā pavajjiṁsu, nāgakaññā ca naccisuṁ {naccayuṁ (sī0 pī0 ka0)}..

268.

taṁ nāgakaññā caritaṁ gaṇena, anvāruhī kāsirājā pasanno.

nisīdi sovaṇṇamayamhi pīṭhe, sāpassaye {sopassaye (ka0)} candanasāralitte..

269.

so tattha bhutvā ca atho ramitvā, campeyyakaṁ kāsirājā avoca.

vimānaseṭṭhāni imāni tuyhaṁ, ādiccavaṇṇāni pabhassarāni.

netādisaṁ atthi manussaloke, kiṁ patthayaṁ {kimatthiyaṁ (sī0 syā0 pī0)} nāga tapo karosi..

270.

tā kambukāyūradharā suvatthā, vaṭṭaṅgulī tambatalūpapannā.

paggayha pāyenti anomavaṇṇā, netādisaṁ atthi manussaloke.

kiṁ patthayaṁ nāga tapo karosi..

271.

najjo ca temā puthulomamacchā, āṭā {ādā (syā0), adā (pī0)} sakuntābhirudā sutitthā.

netādisaṁ atthi manussaloke, kiṁ patthayaṁ nāga tapo karosi..

272.

koñcā mayūrā diviyā ca haṁsā, vaggussarā kokilā sampatanti.

netādisaṁ atthi manussaloke, kiṁ patthayaṁ nāga tapo karosi..

273.

ambā ca sālā tilakā ca jambuyo, uddālakā pāṭaliyo ca phullā.

netādisaṁ atthi manussaloke, kiṁ patthayaṁ nāga tapo karosi..

274.

imā ca te pokkharañño samantato, dibbā {dibyā (syā0), diviyā (pī0)} ca gandhā satataṁ pavāyanti.

netādisaṁ atthi manussaloke, kiṁ patthayaṁ nāga tapo karosi..

275.

na puttahetu na dhanassa hetu, na āyuno cāpi {vāpi (sī0 pī0)} janinda hetu.

manussayoniṁ abhipatthayāno, tasmā parakkamma tapo karomi..

276.

tvaṁ lohitakkho vihatantaraṁso, alaṅkato kappitakesamassu.

surosito lohitacandanena, gandhabbarājāva disā pabhāsasi..

277.

deviddhipattosi mahānubhāvo, sabbehi kāmehi samaṅgibhūto.

pucchāmi taṁ nāgarājetamatthaṁ, seyyo ito kena manussaloko..

278.

janinda nāññatra manussalokā, suddhī va saṁvijjati saṁyamo vā.

ahañca laddhāna manussayoniṁ, kāhāmi jātimaraṇassa antaṁ..

279.

addhā have sevitabbā sapaññā, bahussutā ye bahuṭhānacintino.

nāriyo ca disvāna tuvañca nāga, kāhāmi puññāni anappakāni..

280.

addhā have sevitabbā sapaññā, bahussutā ye bahuṭhānacintino.

nāriyo ca disvāna mamañca rāja, karohi puññāni anappakāni..

281.

idañca me jātarūpaṁ pahūtaṁ, rāsī suvaṇṇassa ca tālamattā.

{ito haritvā sovaṇṇagharāni kāraya, rūpiyassa ca pākāraṁ karontu (sī0 syā0) ito haritvā sovaṇṇagharāni, [kāraya] rūpiyassa ca pākāraṁ karontu (pī0)} ito haritvāna suvaṇṇagharāni, karassu rūpiyapākāraṁ karontu {ito haritvā sovaṇṇagharāni kāraya, rūpiyassa ca pākāraṁ karontu (sī0 syā0) ito haritvā sovaṇṇagharāni, [kāraya] rūpiyassa ca pākāraṁ karontu (pī0)}..

282.

muttā ca {muttānañca (sī0 syā0)} vāhasahassāni pañca, veḷuriyamissāni ito haritvā.

antepure bhūmiyaṁ santharantu, nikkaddamā hehiti nīrajā ca..

283.

etādisaṁ āvasa rājaseṭṭha, vimānaseṭṭhaṁ bahu sobhamānaṁ.

bārāṇasiṁ nagaraṁ iddhaṁ phītaṁ, rajjañca kārehi anomapaññāti..

campeyyajātakaṁ dasamaṁ.

507. mahāpalobhanajātakaṁ (11)

284.

brahmalokā cavitvāna, devaputto mahiddhiko.

rañño putto udapādi, sabbakāmasamiddhisu..

285.

kāmā vā kāmasaññā vā, brahmaloke na vijjati.

svāssu {yvāssa (sī0)} tāyeva saññāya, kāmehi vijigucchatha..

286.

tassa cantepure āsi, jhānāgāraṁ sumāpitaṁ.

so tattha paṭisallīno {paṭisallāno (ka0)}, eko rahasi jhāyatha..

287.

sa rājā paridevesi, puttasokena aṭṭito.

ekaputto cayaṁ mayhaṁ, na ca kāmāni bhuñjati..

288.

ko nu khvettha {khettha (sī0 pī0)} upāyo so, ko vā jānāti kiñcanaṁ.

yo {ko (sī0 pī0)} me puttaṁ palobheyya, yathā kāmāni patthaye..

289.

ahu kumārī tattheva, vaṇṇarūpasamāhitā.

kusalā naccagītassa, vādite ca padakkhiṇā..

290.

sā tattha upasaṅkamma, rājānaṁ etadabravi.

ahaṁ kho naṁ palobheyyaṁ, sace bhattā bhavissati..

291.

taṁ tathāvādiniṁ rājā, kumāriṁ etadabravi.

tvaññeva naṁ palobhehi, tava bhattā bhavissati..

292.

sā ca antepuraṁ gantvā, bahuṁ kāmupasaṁhitaṁ.

hadayaṅgamā pemanīyā, citrā gāthā abhāsatha..

293.

tassā ca gāyamānāya, saddaṁ sutvāna nāriyā.

kāmacchandassa uppajji, janaṁ so paripucchatha..

294.

kasseso saddo ko vā so, bhaṇati uccāvacaṁ bahuṁ.

hadayaṅgamaṁ pemanīyaṁ, aho {atho (sī0 pī0)} kaṇṇasukhaṁ mama..

295.

esā kho pamadā deva, khiḍḍā esā anappikā {anappakā (ka0)}.

sace tvaṁ kāme bhuñjeyya, bhiyyo bhiyyo chādeyyu taṁ..

296.

iṅgha āgacchatorena {āgacchatorenaṁ (ka0) āgacchatu + orena}, avidūramhi gāyatu.

assamassa samīpamhi, santike mayhaṁ gāyatu..

297.

tirokuṭṭamhi gāyitvā, jhānāgāramhi pāvisi.

bandhi naṁ {bhandhituṁ (syā0 ka0)} anupubbena, āraññamiva kuñjaraṁ..

298.

tassa {tassā (syā0)} kāmarasaṁ ñatvā, issādhammo ajāyatha.

“ahameva kāme bhuñjeyyaṁ, mā añño puriso ahu”..

299.

tato asiṁ gahetvāna, purise hantuṁ upakkami.

ahameveko bhuñjissaṁ, mā añño puriso siyā..

300.

tato jānapadā sabbe, vikkandiṁsu samāgatā.

putto tyāyaṁ mahārāja, janaṁ heṭhetyadūsakaṁ..

301.

tañca rājā vivāhesi {nivāhesi (syā0), vihāhesi (pī0)}, samhā raṭṭhā ca {raṭṭhāto (sī0 pī0), raṭṭhato (ka0)} khattiyo.

yāvatā vijitaṁ mayhaṁ, na te vatthabba {vattabba (sī0 pī0)} tāvade..

302.

tato so bhariyamādāya, samuddaṁ upasaṅkami.

paṇṇasālaṁ karitvāna, vanamuñchāya pāvisi..

303.

athettha isi māgacchi, samuddaṁ uparūpari.

so tassa gehaṁ pāvekkhi, bhattakāle upaṭṭhite..

304.

tañca bhariyā palobhesi, passa yāva sudāruṇaṁ.

cuto so brahmacariyamhā, iddhiyā parihāyatha..

305.

rājaputto ca uñchāto, vanamūlaphalaṁ bahuṁ.

sāyaṁ kājena {kācena (pī0)} ādāya, assamaṁ upasaṅkami..

306.

isī ca khattiyaṁ disvā, samuddaṁ upasaṅkami.

“vehāyasaṁ gamissan”-ti, sīdate so mahaṇṇave..

307.

khattiyo ca isiṁ disvā, sīdamānaṁ mahaṇṇave.

tasseva anukampāya, imā gāthā abhāsatha..

308.

abhijjamāne vārismiṁ, sayaṁ āgamma iddhiyā.

missībhāvitthiyā gantvā, saṁsīdasi mahaṇṇave..

309.

āvaṭṭanī mahāmāyā, brahmacariyavikopanā.

sīdanti naṁ viditvāna, ārakā parivajjaye..

310.

analā mudusambhāsā, duppūrā tā nadīsamā.

sīdanti naṁ viditvāna, ārakā parivajjaye..

311.

yaṁ etā upasevanti, chandasā vā dhanena vā.

jātavedova saṁ ṭhānaṁ, khippaṁ anudahanti naṁ..

312.

khattiyassa vaco sutvā, isissa nibbidā ahu.

laddhā porāṇakaṁ maggaṁ, gacchate so vihāyasaṁ..

313.

khattiyo ca isiṁ disvā, gacchamānaṁ vihāyasaṁ.

saṁvegaṁ alabhī dhīro, pabbajjaṁ samarocayi..

314.

tato so pabbajitvāna, kāmarāgaṁ virājayi.

kāmarāgaṁ virājetvā, brahmalokūpago ahūti..

mahāpalobhanajātakaṁ ekādasamaṁ.

508. pañcapaṇḍitajātakaṁ (12)

315.

pañca paṇḍitā samāgatāttha, pañhā me paṭibhāti taṁ suṇātha.

nindiyamatthaṁ pasaṁsiyaṁ vā, kassevāvikareyya {kassa vāvīkareyya (ka0)} guyhamatthaṁ..

316.

tvaṁ āvikarohi bhūmipāla, bhattā bhārasaho tuvaṁ vade taṁ.

tava chandarucīni {chandañca ruciñca (sī0 pī0)} sammasitvā, atha vakkhanti janinda pañca dhīrā..

317.

yā sīlavatī anaññatheyyā {anaññadheyyā (sī0 pī0)}, bhattucchandavasānugā (piyā) {( ) natthi sī0 pī0 potthakesu} manāpā.

nindiyamatthaṁ pasaṁsiyaṁ vā, bhariyāyāvikareyya {bhariyāya vāvīkareyya (ka0)} guyhamatthaṁ..

318.

yo kicchagatassa āturassa, saraṇaṁ hoti gatī parāyanañca.

nindiyamatthaṁ pasaṁsiyaṁ vā, sakhino vāvikareyya guyhamatthaṁ..

319.

jeṭṭho {yo jeṭṭho (syā0)} atha majjhimo kaniṭṭho, yo {so (sī0 syā0 pī0)} ce sīlasamāhito ṭhitatto.

nindiyamatthaṁ pasaṁsiyaṁ vā, bhātu vāvīkareyya guyhamatthaṁ..

320.

yo ve pituhadayassa paddhagū {patthagū (syā0), pattagū (ka0)}, anujāto pitaraṁ anomapañño.

nindiyamatthaṁ pasaṁsiyaṁ vā, puttassāvikareyya {puttassa vāvīkareyya (ka0)} guyhamatthaṁ..

321.

mātā dvipadājanindaseṭṭha, yā naṁ {yo taṁ (sī0 pī0)} poseti chandasā piyena.

nindiyamatthaṁ pasaṁsiyaṁ vā, mātuyāvīkareyya {mātuyā vāvīkareyya (ka0)} guyhamatthaṁ..

322.

guyhassa hi guyhameva sādhu, na hi guyhassa pasatthamāvikammaṁ.

anipphannatā {anipphādāya (sī0 pī0), anipphannatāya (syā0), ā nipphādā (?)} saheyya dhīro, nipphannova {nipphannattho (sī0 pī0), nipphannatthova (syā0)} yathāsukhaṁ bhaṇeyya..

323.

kiṁ tvaṁ vimanosi rājaseṭṭha, dvipadajaninda {dipadinda (sī0 syā0 pī0)} vacanaṁ suṇoma metaṁ {netaṁ (sī0 pī0), tetaṁ (syā0)}.

kiṁ cintayamāno dummanosi, nūna deva aparādho atthi mayhaṁ..

324.

“paṇhe {pañño (sī0 pī0), pañhe (syā0), panhe (ka0)} vajjho mahosadho” ti, āṇatto me vadhāya bhūripañño.

taṁ cintayamāno dummanosmi, na hi devī aparādho atthi tuyhaṁ..

325.

abhidosagato dāni ehisi, kiṁ sutvā kiṁ saṅkate mano te.

ko te kimavoca bhūripañña, iṅgha vacanaṁ suṇoma brūhi metaṁ..

326.

“paṇhe vajjho mahosadho” ti, yadi te mantayitaṁ janinda dosaṁ.

bhariyāya rahogato asaṁsi, guyhaṁ pātukataṁ sutaṁ mametaṁ..

327.

yaṁ sālavanasmiṁ senako, pāpakammaṁ akāsi asabbhirūpaṁ.

sakhinova rahogato asaṁsi, guyhaṁ pātukataṁ sutaṁ mametaṁ..

328.

pukkusa {pakkusa (ka0) jā0 1.7.41 paṇṇajātake passitabbaṁ} purisassa te janinda, uppanno rogo arājayutto.

bhātuñca {bhātucca (sī0 pī0), bhātuva (syā0)} rahogato asaṁsi, guyhaṁ pātukataṁ sutaṁ mametaṁ..

329.

ābādhoyaṁ asabbhirūpo, kāmindo {kāvindo (sī0 pī0)} naradevena phuṭṭho.

puttassa rahogato asaṁsi, guyhaṁ pātukataṁ sutaṁ mametaṁ..

330.

aṭṭhavaṅkaṁ maṇiratanaṁ uḷāraṁ, sakko te adadā pitāmahassa.

devindassa gataṁ tadajja hatthaṁ {devindassa tadajja hatthagataṁ (ka0)}, mātuñca rahogato asaṁsi.

guyhaṁ pātukataṁ sutaṁ mametaṁ..

331.

guyhassa hi guyhameva sādhu, na hi guyhassa pasatthamāvikammaṁ.

anipphannatā saheyya dhīro, nipphannova yathāsukhaṁ bhaṇeyya..

332.

na guyhamatthaṁ vivareyya, rakkheyya naṁ yathā nidhiṁ.

na hi pātukato sādhu, guyho attho pajānatā..

333.

thiyā guyhaṁ na saṁseyya, amittassa ca paṇḍito.

yo cāmisena saṁhīro, hadayattheno ca yo naro..

334.

guyhamatthaṁ asambuddhaṁ, sambodhayati yo naro.

mantabhedabhayā tassa, dāsabhūto titikkhati..

335.

yāvanto purisassatthaṁ, guyhaṁ jānanti mantinaṁ.

tāvanto tassa ubbegā, tasmā guyhaṁ na vissaje..

336.

vivicca bhāseyya divā rahassaṁ, rattiṁ giraṁ nātivelaṁ pamuñce.

upassutikā hi suṇanti mantaṁ, tasmā manto khippamupeti bhedanti..

pañcapaṇḍitajātakaṁ dvādasamaṁ.

509. hatthipālajātakaṁ (13)

337.

cirassaṁ vata passāma, brāhmaṇaṁ devavaṇṇinaṁ.

mahājaṭaṁ khāridharaṁ {bhāradharaṁ (pī0)}, paṅkadantaṁ rajassiraṁ..

338.

cirassaṁ vata passāma, isiṁ dhammaguṇe rataṁ.

kāsāyavatthavasanaṁ, vākacīraṁ paṭicchadaṁ..

339.

āsanaṁ udakaṁ pajjaṁ, paṭigaṇhātu no bhavaṁ.

agghe bhavantaṁ pucchāma, agghaṁ kurutu no bhavaṁ..

340.

adhicca vede pariyesa vittaṁ, putte gahe {gehe (sī0 syā0 pī0)} tāta patiṭṭhapetvā.

gandhe rase paccanubhuyya {paccanubhotva (syā0), paccanubhutva (pī0)} sabbaṁ, araññaṁ sādhu muni so pasattho..

341.

vedā na saccā na ca vittalābho, na puttalābhena jaraṁ vihanti.

gandhe rase muccana {muñcana (sī0 ka0)} māhu santo, sakammunā {sakammanā (sī0 pī0)} hoti phalūpapatti..

342.

addhā hi saccaṁ vacanaṁ tavetaṁ, sakammunā hoti phalūpapatti.

jiṇṇā ca mātāpitaro tavīme {taveme (sī0), tava yime (syā0 pī0)}, passeyyuṁ taṁ vassasataṁ arogaṁ {arogyaṁ (syā0 ka0)}..

343.

yassassa sakkhī maraṇena rāja, jarāya mettī naravīraseṭṭha.

yo cāpi jaññā na marissaṁ kadāci, passeyyuṁ taṁ vassasataṁ arogaṁ..

344.

yathāpi nāvaṁ puriso dakamhi, ereti ce naṁ upaneti tīraṁ.

evampi byādhī satataṁ jarā ca, upaneti maccaṁ {maccu (syā0 pī0)} vasamantakassa..

345.

paṅko ca kāmā palipo ca kāmā, manoharā duttarā maccudheyyā.

etasmiṁ paṅke palipe byasannā {visannā (syā0 ka0)}, hīnattarūpā na taranti pāraṁ..

346.

ayaṁ pure luddamakāsi kammaṁ, svāyaṁ gahīto na hi mokkhito me.

orundhiyā naṁ parirakkhissāmi, māyaṁ puna luddamakāsi kammaṁ..

347.

gavaṁva {gāvaṁva (sī0)} naṭṭhaṁ puriso yathā vane, anvesatī {pariyesatī (sī0 pī0)} rāja apassamāno.

evaṁ naṭṭho esukārī mamattho, sohaṁ kathaṁ na gaveseyyaṁ rāja..

348.

hiyyoti hiyyati {hīyoti hīyati (sī0)} poso, pareti parihāyati.

anāgataṁ netamatthīti ñatvā, uppannachandaṁ ko panudeyya dhīro..

349.

passāmi vohaṁ daharaṁ {daharī (syā0 pī0 ka0)} kumāriṁ, mattūpamaṁ ketakapupphanettaṁ.

abhuttabhoge {abhutva bhoge (syā0 ka0 aṭṭha0), abhutva bhoge (pī0), bhoge atutvā (ka0)} paṭhame vayasmiṁ, ādāya maccu vajate kumāriṁ..

350.

yuvā sujāto sumukho sudassano, sāmo kusumbhaparikiṇṇamassu.

hitvāna kāme paṭikacca {paṭigacca (sī0), paṭigaccha (syā0 pī0)} gehaṁ, anujāna maṁ pabbajissāmi deva..

351.

sākhāhi rukkho labhate samaññaṁ, pahīnasākhaṁ pana khāṇumāhu.

pahīnaputtassa mamajja bhoti, vāseṭṭhi bhikkhācariyāya kālo..

352.

aghasmi koñcāva yathā himaccaye, katāni {tantāni (sī0 pī0)} jālāni padāliya {padāleyya (sī0)} haṁsā.

gacchanti puttā ca patī ca mayhaṁ, sāhaṁ kathaṁ nānuvaje pajānaṁ..

353.

ete bhutvā vamitvā ca, pakkamanti vihaṅgamā.

ye ca bhutvāna vamiṁsu, te me hatthatta {hatthattha (sī0 syā0 pī0)} māgatā..

354.

avamī brāhmaṇo kāme, so {te (sī0 pī0)} tvaṁ paccāvamissasi.

vantādo puriso rāja, na so hoti pasaṁsiyo..

355.

paṅke ca {paṅkeva (sī0 pī0)} posaṁ palipe byasannaṁ, balī yathā dubbalamuddhareyya.

evampi maṁ tvaṁ udatāri bhoti, pañcāli gāthāhi subhāsitāhi..

356.

idaṁ vatvā mahārājā, esukārī disampati.

raṭṭhaṁ hitvāna pabbaji, nāgo chetvāva bandhanaṁ..

357.

rājā ca pabbajjamarocayittha, raṭṭhaṁ pahāya naravīraseṭṭho.

tuvampi no hoti yatheva rājā, amhehi guttā anusāsa rajjaṁ..

358.

rājā ca pabbajjamarocayittha, raṭṭhaṁ pahāya naravīraseṭṭho.

ahampi ekā {ekāva (sī0)} carissāmi loke, hitvāna kāmāni manoramāni..

359.

rājā ca pabbajjamarocayittha, raṭṭhaṁ pahāya naravīraseṭṭho.

ahampi ekā carissāmi loke, hitvāna kāmāni yathodhikāni..

360.

accenti kālā tarayanti rattiyo, vayoguṇā anupubbaṁ jahanti.

ahampi ekā carissāmi loke, hitvāna kāmāni manoramāni..

361.

accenti kālā tarayanti rattiyo, vayoguṇā anupubbaṁ jahanti.

ahampi ekā carissāmi loke, hitvāna kāmāni yathodhikāni..

362.

accenti kālā tarayanti rattiyo, vayoguṇā anupubbaṁ jahanti.

ahampi ekā carissāmi loke, sītibhūtā {sītībhūtā (sī0)} sabbamaticca saṅganti..

hatthipālajātakaṁ terasamaṁ.

510. ayogharajātakaṁ (14)

363.

yamekarattiṁ paṭhamaṁ, gabbhe vasati māṇavo.

abbhuṭṭhitova so yāti {sayati (sī0 pī0), sa yāti (katthaci)}, sagacchaṁ na nivattati..

364.

na yujjhamānā na balenavassitā, narā na jīranti na cāpi miyyare.

sabbaṁ hidaṁ {hi taṁ (sī0 pī0)} jātijarāyupaddutaṁ, taṁ me matī hoti carāmi dhammaṁ..

365.

caturaṅginiṁ senaṁ subhiṁsarūpaṁ, jayanti raṭṭhādhipatī pasayha.

na maccuno jayitumussahanti, taṁ me matī hoti carāmi dhammaṁ..

366.

hatthīhi assehi rathehi pattibhi, parivāritā muccare ekacceyyā {ekaceyyā (sī0 pī0)}.

na maccuno {na maccuto (sī0)} muccitumussahanti, taṁ me matī hoti carāmi dhammaṁ..

367.

hatthīhi assehi rathehi pattibhi, sūrā {purā (ka0)} pabhañjanti padhaṁsayanti.

na maccuno bhañjitumussahanti, taṁ me matī hoti carāmi dhammaṁ..

368.

mattā gajā bhinnagaḷā {pabhinnagalā (sī0)} pabhinnā, nagarāni maddanti janaṁ hananti.

na maccuno madditumussahanti, taṁ me matī hoti carāmi dhammaṁ..

369.

issāsino katahatthāpi vīrā {vīrā (sī0 pī0)}, dūrepātī {patī (ka0)} akkhaṇavedhinopi.

na maccuno vijjhitumussahanti, taṁ me matī hoti carāmi dhammaṁ..

370.

sarāni khīyanti saselakānanā, sabbaṁ hidaṁ {hi taṁ (sī0 pī0), pitaṁ (syā0)} khīyati dīghamantaraṁ.

sabbaṁ hidaṁ {hi taṁ (sī0 pī0), pitaṁ (syā0)} bhañjare kālapariyāyaṁ, taṁ me matī hoti carāmi dhammaṁ..

371.

sabbe samevaṁ hi narānanārinaṁ {narānarīnaṁ (pī0), nārī narānaṁ (syā0), naranārīnaṁ (ka0)}, calācalaṁ pāṇabhunodha jīvitaṁ.

paṭova dhuttassa dumova kūlajo, taṁ me matī hoti carāmi dhammaṁ..

372.

dumapphalāneva patanti māṇavā, daharā ca vuddhā ca sarīrabhedā.

nāriyo narā majjhimaporisā ca, taṁ me matī hoti carāmi dhammaṁ..

373.

nāyaṁ vayo tārakarājasannibho, yadabbhatītaṁ gatameva dāni taṁ.

jiṇṇassa hī natthi ratī kuto sukhaṁ, taṁ me matī hoti carāmi dhammaṁ..

374.

yakkhā pisācā athavāpi petā, kupitāte {kupitāpi te (sī0 pī0)} assasanti manusse.

na maccuno assasitussahanti, taṁ me matī hoti carāmi dhammaṁ..

375.

yakkhe pisāce athavāpi pete, kupitepi te nijjhapanaṁ karonti.

na maccuno nijjhapanaṁ karonti, taṁ me matī hoti carāmi dhammaṁ..

376.

aparādhake dūsake heṭhake ca, rājāno daṇḍenti viditvāna dosaṁ.

na maccuno daṇḍayitussahanti, taṁ me matī hoti carāmi dhammaṁ..

377.

aparādhakā dūsakā heṭṭhakā ca, labhanti te rājino nijjhapetuṁ.

na maccuno nijjhapanaṁ karonti, taṁ me matī hoti carāmi dhammaṁ..

378.

na khattiyoti na ca brāhmaṇoti, na aḍḍhakā balavā tejavāpi.

na maccurājassa apekkhamatthi, taṁ me matī hoti carāmi dhammaṁ..

379.

sīhā ca byagghā ca athopi dīpiyo, pasayha khādanti vipphandamānaṁ.

na maccuno khāditumussahanti, taṁ me matī hoti carāmi dhammaṁ..

380.

māyākārā raṅgamajjhe karontā, mohenti cakkhūni janassa tāvade.

na maccuno mohayitussahanti, taṁ me matī hoti carāmi dhammaṁ..

381.

āsīvisā kupitā uggatejā, ḍaṁsanti mārentipi te manusse.

na maccuno ḍaṁsitumussahanti, taṁ me matī hoti carāmi dhammaṁ..

382.

āsīvisā kupitā yaṁ ḍaṁsanti, tikicchakā tesa visaṁ hananti.

na maccuno daṭṭhavisaṁ {daṭṭhassa visaṁ (ka0)} hananti, taṁ me matī hoti carāmi dhammaṁ..

383.

dhammantarī vettaraṇī {vetaraṇī (sī0 pī0)} ca bhojo, visāni hantvāna bhujaṅgamānaṁ.

suyyanti te kālakatā tatheva, taṁ me matī hoti carāmi dhammaṁ..

384.

vijjādharā ghoramadhīyamānā, adassanaṁ osadhehi vajanti.

na maccurājassa vajantadassanaṁ {vajanti adassanaṁ (syā0 ka0)}, taṁ me matī hoti carāmi dhammaṁ..

385.

dhammo have rakkhati dhammacāriṁ, dhammo suciṇṇo sukhamāvahāti.

esānisaṁso dhamme suciṇṇe, na duggatiṁ gacchati dhammacārī..

386.

na hi dhammo adhammo ca, ubho samavipākino.

adhammo nirayaṁ neti, dhammo pāpeti suggatinti..

ayogharajātakaṁ cuddasamaṁ.

tassuddānaṁ --

mātaṅga sambhūta sivi sirimanto, rohaṇa haṁsa sattigumbo bhallātiya.

somanassa campeyya brahma pañca-paṇḍita cirassaṁvata ayogharāti..

vīsatinipātaṁ niṭṭhitaṁ.

16. tiṁsanipāto

511. kiṁchandajātakaṁ (1)

1.

kiṁchando kimadhippāyo, eko sammasi ghammani.

kiṁ patthayāno kiṁ esaṁ, kena atthena brāhmaṇa..

2.

yathā mahā vāridharo, kumbho supariṇāhavā {supariṇāmavā (ka0)}.

tathūpamaṁ ambapakkaṁ, vaṇṇagandharasuttamaṁ..

3.

taṁ vuyhamānaṁ sotena, disvānāmalamajjhime.

pāṇīhi naṁ gahetvāna, agyāyatanamāhariṁ..

4.

tato kadalipattesu, nikkhipitvā sayaṁ ahaṁ.

satthena naṁ vikappetvā, khuppipāsaṁ ahāsi me..

5.

sohaṁ apetadaratho, byantībhūto {byantibhūto (sī0 pī0 ka0)} dukhakkhamo.

assādaṁ nādhigacchāmi, phalesvaññesu kesuci {kesupi (ka0 sī0)}..

6.

sosetvā nūna maraṇaṁ, taṁ mamaṁ āvahissati.

ambaṁ yassa phalaṁ sādu, madhuraggaṁ manoramaṁ.

yamuddhariṁ vuyhamānaṁ, udadhismā mahaṇṇave..

7.

akkhātaṁ te mayā sabbaṁ, yasmā upavasāmahaṁ.

rammaṁ pati nisinnosmi, puthulomāyutā puthu..

8.

tvañca kho meva {me (sī0), mama (?)} akkhāhi, attānamapalāyini.

kā vā tvamasi kalyāṇi, kissa vā tvaṁ sumajjhime..

9.

ruppapaṭṭapalimaṭṭhīva {ruppapaṭṭaplamaṭṭhīva (syā0), rūpapaṭṭapamaṭṭhīva (ka0)}, byagghīva girisānujā.

yā santi nāriyo devesu, devānaṁ paricārikā..

10.

yā ca manussalokasmiṁ, rūpenānvāgatitthiyo.

rūpena te sadisī natthi, devesu gandhabbamanussaloke {devagandhabbamānuse (syā0)}.

puṭṭhāsi me cārupubbaṅgi, brūhi nāmañca bandhave..

11.

yaṁ tvaṁ pati nisinnosi, rammaṁ brāhmaṇa kosikiṁ.

sāhaṁ bhusālayā vutthā, varavārivahoghasā..

12.

nānādumagaṇākiṇṇā, bahukā girikandarā.

mameva pamukhā honti, abhisandanti pāvuse..

13.

atho bahū vanatodā, nīlavārivahindharā.

bahukā nāgavittodā, abhisandanti vārinā..

14.

tā ambajambulabujā, nīpā tālā cudumbarā {tālamudumbarā (syā0 ka0)}.

bahūni phalajātāni, āvahanti abhiṇhaso..

15.

yaṁ kiñci ubhato tīre, phalaṁ patati ambuni.

asaṁsayaṁ taṁ sotassa, phalaṁ hoti vasānugaṁ..

16.

etadaññāya medhāvi, puthupañña suṇohi me.

mā rocaya mabhisaṅgaṁ, paṭisedha janādhipa..

17.

na vāhaṁ vaḍḍhavaṁ {vaddhavaṁ (sī0 pī0)} maññe, yaṁ tvaṁ raṭṭhābhivaḍḍhana.

āceyyamāno rājisi, maraṇaṁ abhikaṅkhasi..

18.

tassa jānanti pitaro, gandhabbā ca sadevakā.

ye cāpi isayo loke, saññatattā tapassino.

asaṁsayaṁ tepi {te (sī0 pī0)} jānanti, paṭṭhabhūtā {vaddhabhūtā (sī0 pī0)} yasassino..

19.

evaṁ viditvā vidū sabbadhammaṁ, viddhaṁsanaṁ cavanaṁ jīvitassa.

na cīyatī tassa narassa pāpaṁ, sace na ceteti vadhāya tassa..

20.

isipūgasamaññāte, evaṁ lokyā viditā sati {pati (ka0 syā0 ka0)}.

anariyaparisambhāse, pāpakammaṁ jigīsasi {jigiṁsasi (sī0 syā0 pī0)}..

21.

sace ahaṁ marissāmi, tīre te puthusussoṇi.

asaṁsayaṁ taṁ asiloko, mayi pete āgamissati..

22.

tasmā hi pāpakaṁ kammaṁ, rakkhasseva {rakkhassu ca (syā0)} sumajjhime.

mā taṁ sabbo jano pacchā, pakuṭṭhāyi {pakatthāsi (sī0 pī0), patvakkhāsi (syā0)} mayi mate..

23.

aññātametaṁ avisayhasāhi, attānamambañca dadāmi te taṁ.

so duccaje kāmaguṇe pahāya, santiñca dhammañca adhiṭṭhitosi..

24.

yo hitvā pubbasaññogaṁ, pacchā saṁyojane ṭhito.

adhammañceva carati, pāpañcassa pavaḍḍhati..

25.

ehi taṁ pāpayissāmi, kāmaṁ appossuko bhava.

upānayāmi sītasmiṁ, viharāhi anussuko..

26.

taṁ puppharasamattebhi, vakkaṅgehi arindama.

koñcā mayūrā diviyā, kolaṭṭhimadhusāḷikā.

kūjitā haṁsapūgehi, kokilettha pabodhare..

27.

ambettha vippasākhaggā {vippasūnaggā (sī0 syā0 pī0), vippaonaggā (ka0)}, palālakhalasannibhā.

kosambasaḷalā {kosumbhasalalā (sī0 syā0 pī0)} nīpā, pakkatālavilambino..

28.

mālī tiriṭī kāyūrī, aṅgadī candanussado {candanassado (sī0)}.

rattiṁ tvaṁ paricāresi, divā vedesi vedanaṁ..

29.

soḷasitthisahassāni, yā temā paricārikā.

evaṁ mahānubhāvosi, abbhuto lomahaṁsano..

30.

kiṁ kammamakarī pubbe, pāpaṁ attadukhāvahaṁ.

yaṁ karitvā manussesu, piṭṭhimaṁsāni khādasi..

31.

ajjhenāni paṭiggayha, kāmesu gadhito {gathito (sī0 pī0), giddhito (syā0 ka0), giddhiko (ka0 aṭṭha0)} ahaṁ.

acariṁ dīghamaddhānaṁ, paresaṁ ahitāyahaṁ..

32.

yo piṭṭhimaṁsiko hoti, evaṁ ukkacca khādati.

yathāhaṁ ajja khādāmi, piṭṭhimaṁsāni attanoti..

kiṁchandajātakaṁ paṭhamaṁ.

512. kumbhajātakaṁ (2)

33.

ko pāturāsī tidivā nabhamhi, obhāsayaṁ saṁvariṁ candimāva.

gattehi te rasmiyo niccharanti, sateratā {sateritā (sī0 syā0 ka0)} vijjurivantalikkhe..

34.

so chinnavātaṁ kamasī aghamhi, vehāyasaṁ gacchasi tiṭṭhasī ca.

iddhī nu te vatthukatā subhāvitā, anaddhagūnaṁ api devatānaṁ..

35.

vehāyasaṁ gammamāgamma {kamamāgamma (sī0 syā0)} tiṭṭhasi, kumbhaṁ kiṇāthāti yametamatthaṁ.

ko vā tuvaṁ kissa vā tāya kumbho, akkhāhi me brāhmaṇa etamatthaṁ..

36.

na sappikumbho napi telakumbho, na phāṇitassa na madhussa kumbho.

kumbhassa vajjāni anappakāni, dose bahū kumbhagate suṇātha..

37.

gaḷeyya yaṁ pitvā {pītvā (sī0 pī0)} pate papātaṁ, sobbhaṁ guhaṁ candaniyoḷigallaṁ.

bahumpi bhuñjeyya abhojaneyyaṁ, tassā puṇṇaṁ kumbhamimaṁ kiṇātha..

38.

yaṁ pitvā {yaṁ ve pītvā (sī0)} cittasmimanesamāno, āhiṇḍatī goriva bhakkhasārī {bhakkhasādī (sī0 syā0 aṭṭha0)}.

anāthamāno upagāyati naccati ca, tassā puṇṇaṁ kumbhamimaṁ kiṇātha..

39.

yaṁ ve pivitvā acelova naggo, careyya gāme visikhantarāni.

sammūḷhacitto ativelasāyī, tassā puṇṇaṁ kumbhamimaṁ kiṇātha..

40.

yaṁ pitvā uṭṭhāya pavedhamāno, sīsañca bāhuñca {bāhañca (pī0)} pacālayanto.

so naccatī dārukaṭallakova, tassā puṇṇaṁ kumbhamimaṁ kiṇātha..

41.

yaṁ ve pivitvā aggidaḍḍhā sayanti, atho sigālehipi khāditāse.

bandhaṁ vadhaṁ bhogajāniñcupenti, tassā puṇṇaṁ kumbhamimaṁ kiṇātha..

42.

yaṁ pitvā bhāseyya ābhāsaneyyaṁ, sabhāyamāsīno apetavattho.

sammakkhito {samakkhito (sī0)} vantagato byasanno, tassā puṇṇaṁ kumbhamimaṁ kiṇātha..

43.

yaṁ ve pivitvā ukkaṭṭho āvilakkho, mameva sabbā pathavīti maññe {maññati (sī0)}.

na me samo cāturantopi rājā, tassā puṇṇaṁ kumbhamimaṁ kiṇātha..

44.

mānātimānā kalahāni pesuṇī, dubbaṇṇinī naggayinī palāyinī.

corāna dhuttāna gatī niketo, tassā puṇṇaṁ kumbhamimaṁ kiṇātha..

45.

iddhāni phītāni kulāni assu, anekasāhassadhanāni loke.

ucchinnadāyajjakatānimāya, tassā puṇṇaṁ kumbhamimaṁ kiṇātha..

46.

dhaññaṁ dhanaṁ rajataṁ jātarūpaṁ, khettaṁ gavaṁ yattha vināsayanti.

ucchedanī vittavataṁ {ucchedanī vittagataṁ (syā0), ucchedanivittagataṁ (ka0)} kulānaṁ, tassā puṇṇaṁ kumbhamimaṁ kiṇātha..

47.

yaṁ ve pitvā dittarūpova {duṭṭharūpova (sī0)} poso, akkosati mātaraṁ pitarañca.

sassumpi gaṇheyya athopi suṇhaṁ, tassā puṇṇaṁ kumbhamimaṁ kiṇātha..

48.

yaṁ ve pitvā dittarūpāva nārī, akkosati sasuraṁ sāmikañca.

dāsampi gaṇhe paricārakampi, tassā puṇṇaṁ kumbhamimaṁ kiṇātha..

49.

yaṁ ve pivitvāna {yañce pītvāna (pī0)} haneyya poso, dhamme ṭhitaṁ samaṇaṁ brāhmaṇaṁ vā.

gacche apāyampi tatonidānaṁ, tassā puṇṇaṁ kumbhamimaṁ kiṇātha..

50.

yaṁ ve pivitvā duccaritaṁ caranti, kāyena vācāya ca cetasā ca.

nirayaṁ vajanti duccaritaṁ caritvā, tassā puṇṇaṁ kumbhamimaṁ kiṇātha..

51.

yaṁ yācamānā na labhanti pubbe, bahuṁ hiraññampi pariccajantā.

so taṁ pivitvā alikaṁ bhaṇāti, tassā puṇṇaṁ kumbhamimaṁ kiṇātha..

52.

yaṁ ve pitvā pesane pesiyanto, accāyike karaṇīyamhi jāte.

atthampi so nappajānāti vutto, tassā puṇṇaṁ kumbhamimaṁ kiṇātha..

53.

hirīmanāpi ahirīkabhāvaṁ, pātuṁ karonti madanāya {madirāya (pī0)} mattā.

dhīrāpi santā bahukaṁ bhaṇanti, tassā puṇṇaṁ kumbhamimaṁ kiṇātha..

54.

yaṁ ve pitvā ekathūpā sayanti, anāsakā thaṇḍiladukkhaseyyaṁ.

dubbaṇṇiyaṁ āyasakyañcupenti, tassā puṇṇaṁ kumbhamimaṁ kiṇātha..

55.

yaṁ ve pitvā pattakhandhā sayanti, gāvo kuṭahatāva na hi vāruṇiyā.

{yaṁ ve pitvā pattakkhandhā, sayanti gāvo kūṭahatāriva. na hi vāruṇiyā vego, narena sussahoriva. (sī0)} vego narena susahoriva {yaṁ ve pitvā pattakkhandhā, sayanti gāvo kūṭahatāriva. na hi vāruṇiyā vego, narena sussahoriva. (sī0)}, tassā puṇṇaṁ kumbhamimaṁ kiṇātha..

56.

yaṁ manussā vivajjenti, sappaṁ ghoravisaṁ miva {visamiva (syā0), visaṁ iva (ka0), visāmiva (?)}.

taṁ loke visasamānaṁ, ko naro pātumarahati..

57.

yaṁ ve pitvā andhakaveṇḍaputtā, samuddatīre paricārayantā {andhakaveṇhuputtā (sī0 pī0), aṇḍakaveṇḍaputtā (ka0)}.

upakkamuṁ musalehaññamaññaṁ, tassā puṇṇaṁ kumbhamimaṁ kiṇātha..

58.

yaṁ ve pitvā pubbadevā pamattā, tidivā cutā sassatiyā samāya.

taṁ tādisaṁ majjamimaṁ niratthakaṁ, jānaṁ mahārāja kathaṁ piveyya..

59.

nayimasmiṁ kumbhasmiṁ dadhi vā madhu vā, evaṁ abhiññāya kiṇāhi rāja.

evañhimaṁ kumbhagatā mayā te, akkhātarūpaṁ tava sabbamitta..

60.

na me pitā vā athavāpi mātā, etādisā yādisako tuvaṁsi.

hitānukampī paramatthakāmo, sohaṁ karissaṁ vacanaṁ tavajja..

61.

dadāmi te gāmavarāni pañca, dāsīsataṁ satta gavaṁ satāni.

ājaññayutte ca rathe dasa ime, ācariyo hosi mamatthakāmo..

62.

taveva dāsīsatamatthu rāja, gāmā ca gāvo ca taveva hontu.

ājaññayuttā ca rathā taveva, sakkohamasmī tidasānamindo..

63.

maṁsodanaṁ sappipāyāsaṁ {sappipāyañca (sī0)} bhuñja, khādassu ca tvaṁ madhumāsapūve.

evaṁ tuvaṁ dhammarato janinda, anindito saggamupehi ṭhānanti..

kumbhajātakaṁ dutiyaṁ.

513. jayaddisajātakaṁ (3)

64.

cirassaṁ vata me udapādi ajja, bhakkho mahā sattamibhattakāle.

kutosi ko vāsi tadiṅgha brūhi, ācikkha jātiṁ vidito yathāsi..

65.

pañcālarājā migavaṁ paviṭṭho, jayaddiso nāma yadissuto te.

carāmi kacchāni vanāni cāhaṁ, pasadaṁ imaṁ khāda mamajja muñca..

66.

seneva tvaṁ paṇasi sassamāno {sayhamāno (syā0 ka0)}, mamesa bhakkho pasado yaṁ vadesi.

taṁ khādiyāna pasadaṁ jighaññaṁ {jighacchaṁ (?)}, khādissaṁ pacchā na vilāpakālo..

67.

na catthi mokkho mama nikkayena {vikkayena (sī0)}, gantvāna paccāgamanāya paṇhe.

taṁ saṅkaraṁ {saṅgaraṁ (sī0 syā0 pī0)} brāhmaṇassappadāya, saccānurakkhī punarāvajissaṁ..

68.

kiṁ kammajātaṁ anutappate tvaṁ {anutappatī taṁ (sī0 pī0)}, pattaṁ samīpaṁ maraṇassa rāja.

ācikkha me taṁ api sakkuṇemu, anujānituṁ āgamanāya paṇhe..

69.

katā mayā brāhmaṇassa dhanāsā, taṁ saṅkaraṁ paṭimukkaṁ na muttaṁ.

taṁ saṅkaraṁ brāhmaṇassappadāya, saccānurakkhī punarāvajissaṁ..

70.

yā te katā brāhmaṇassa dhanāsā, taṁ saṅkaraṁ paṭimukkaṁ na muttaṁ.

taṁ saṅkaraṁ brāhmaṇassappadāya, saccānurakkhī punarāvajassu..

71.

mutto ca so porisādassa {purisādassa (pī0)} hatthā, gantvā sakaṁ mandiraṁ kāmakāmī.

taṁ saṅkaraṁ brāhmaṇassappadāya, āmantayī puttamalīnasattaṁ {sattuṁ (syā0 pī0 ka0)}..

72.

ajjeva rajjaṁ abhisiñcayassu, dhammaṁ cara sesu paresu cāpi.

adhammakāro ca te māhu raṭṭhe, gacchāmahaṁ porisādassa ñatte {ñante (syā0)}..

73.

kiṁ kamma kubbaṁ tava deva pāva {devapāde (sī0 syā0 pī0)}, nārādhayī taṁ tadicchāmi sotuṁ.

yamajja rajjamhi udassaye tuvaṁ, rajjampi niccheyyaṁ tayā vināhaṁ..

74.

na kammunā vā vacasā va tāta, aparādhitohaṁ tuviyaṁ sarāmi.

sandhiñca {saddhiṁ ca (ka0)} katvā purisādakena, saccānurakkhī punāhaṁ gamissaṁ..

75.

ahaṁ gamissāmi idheva hohi, natthi tato jīvato vippamokkho.

sace tuvaṁ gacchasiyeva rāja, ahampi gacchāmi ubho na homa..

76.

addhā hi tāta satānesa dhammo, maraṇā ca me dukkhataraṁ tadassa.

kammāsapādo taṁ yadā pacitvā, pasayha khāde bhidā rukkhasūle..

77.

pāṇena te pāṇamahaṁ nimissaṁ, mā tvaṁ agā porisādassa ñatte.

etañca te pāṇamahaṁ nimissaṁ, tasmā mataṁ jīvitassa vaṇṇemi {varemi (sī0)}..

78.

tato have dhitimā rājaputto, vanditvā mātu ca pitu ca {vandittha mātucca pitucca (sī0 pī0)} pāde.

dukhinissa mātā nipatā {nipatī (sī0 pī0)} pathabyā, pitāssa paggayha bhujāni kandati..

79.

taṁ gacchantaṁ tāva pitā viditvā, parammukho vandati pañjalīko.

somo ca rājā varuṇo ca rājā, pajāpatī candimā sūriyo ca.

etehi gutto purisādakamhā, anuññāto sotthi paccehi tāta..

80.

yaṁ daṇḍakirañño gatassa {yaṁ daṇḍakāraññagatassa (pī0)} mātā, rāmassakāsi sotthānaṁ suguttā.

taṁ te ahaṁ sotthānaṁ karomi, etena saccena sarantu devā.

anuññāto sotthi paccehi putta..

81.

āvī raho vāpī manopadosaṁ, nāhaṁ sare jātu malīnasatte.

etena saccena sarantu devā, anuññāto sotthi paccehi bhātika {bhāta (sī0), bhātā (syā0 pī0)}..

82.

yasmā ca me anadhimanosi sāmi, na cāpi me manasā appiyosi.

etena saccena sarantu devā, anuññāto sotthi paccehi sāmi..

83.

brahā ujū cārumukho kutosi, na maṁ pajānāsi vane vasantaṁ.

luddaṁ maṁ ñatvā “purisādako” ti, ko sotthi mājānamidhā'vajeyya..

84.

jānāmi ludda purisādako tvaṁ, na taṁ na jānāmi vane vasantaṁ.

ahañca puttosmi jayaddisassa, mamajja khāda pituno pamokkhā..

85.

jānāmi puttoti {puttosi (syā0 ka0)} jayaddisassa, tathā hi vo mukhavaṇṇo ubhinnaṁ.

sudukkaraññeva {sudukkarañceva (syā0 pī0 ka0)} kataṁ tavedaṁ, yo mattumicche pituno pamokkhā..

86.

na dukkaraṁ kiñci mahettha maññe, yo mattumicche pituno pamokkhā.

mātu ca {mātucca (sī0)} hetu paraloka gantvā {gamyā (sī0 syā0), gamya (pī0)}, sukhena saggena ca sampayutto..

87.

ahañca kho attano pāpakiriyaṁ, āvī raho vāpi sare na jātu.

saṅkhātajātīmaraṇohamasmi, yatheva me idha tathā parattha..

88.

khādajja maṁ dāni mahānubhāva, karassu kiccāni imaṁ sarīraṁ.

rukkhassa vā te papatāmi aggā, chādayamāno mayhaṁ tvamadesi maṁsaṁ..

89.

idañca te ruccati rājaputta, cajesi {cajāsi (sī0 pī0)} pāṇaṁ pituno pamokkhā.

tasmā hi so {tasmātiha (sī0 syā0)} tvaṁ taramānarūpo, sambhañja kaṭṭhāni jalehi aggiṁ..

90.

tato have dhitimā rājaputto, dāruṁ samāhatvā mahantamaggiṁ.

sandīpayitvā paṭivedayittha, ādīpito dāni mahāyamaggi {mayā yakkhamaggi (ka0)}..

91.

khādajja maṁ dāni pasayhakārī, kiṁ maṁ muhuṁ pekkhasi haṭṭhalomo.

tathā tathā tuyhamahaṁ karomi, yathā yathā maṁ chādayamāno adesi..

92.

ko tādisaṁ arahati khāditāye, dhamme ṭhitaṁ saccavādiṁ vadaññuṁ.

muddhāpi tassa viphaleyya sattadhā, yo tādisaṁ saccavādiṁ adeyya..

93.

idañhi so brāhmaṇaṁ maññamāno, saso avāsesi sake sarīre.

teneva so candimā devaputto, sasatthuto {sasaṭṭhako (syā0)} kāmaduhajja {kāmaruhajja (ka0)} yakkha..

94.

cando yathā rāhumukhā pamutto, virocate pannaraseva bhāṇumā {bhānumā (sī0 pī0)}.

evaṁ tuvaṁ porisādā pamutto, viroca kapile {kampilla (sī0 pī0), kapille (syā0)} mahānubhāva.

āmodayaṁ pitaraṁ mātarañca, sabbo ca te nandatu ñātipakkho..

95.

tato have dhitimā rājaputto, katañjalī pariyāya {pariyagā (sī0), paggayha (syā0 pī0)} porisādaṁ.

anuññāto sotthi sukhī arogo, paccāgamā {paccāga (pī0)} kapilamalīnasattā {kampilla'malīnasatto (sī0 pī0), kapila'malīnasattā (ka0)}..

96.

taṁ negamā jānapadā ca sabbe, hatthārohā rathikā pattikā ca.

namassamānā pañjalikā upāgamuṁ, namatthu te dukkarakārakosīti..

jayaddisajātakaṁ {jayadisajātakaṁ (ka0)} tatiyaṁ.

514. chaddantajātakaṁ (4)

97.

kiṁ nu socasinuccaṅgi, paṇḍūsi varavaṇṇini.

milāyasi visālakkhi, mālāva parimadditā..

98.

dohaḷo me mahārāja, supinantenupajjhagā {nu'paccagā (sī0 syā0 pī0)}.

na so sulabharūpova, yādiso mama dohaḷo..

99.

ye keci mānusā kāmā, idha lokasmi nandane.

sabbe te pacurā mayhaṁ, ahaṁ te dammi dohaḷaṁ..

100.

luddā deva samāyantu, ye keci vijite tava.

etesaṁ ahamakkhissaṁ, yādiso mama dohaḷo..

101.

ime te luddakā devi, katahatthā visāradā.

vanaññū ca migaññū ca, mamatthe {mama te (pī0)} cattajīvitā..

102.

luddaputtā nisāmetha, yāvantettha samāgatā.

chabbisāṇaṁ gajaṁ setaṁ, addasaṁ supine ahaṁ.

tassa dantehi me attho, alābhe natthi jīvitaṁ..

103.

na no pitūnaṁ na pitāmahānaṁ, diṭṭho suto kuñjaro chabbisāṇo.

yamaddasā supine rājaputtī, akkhāhi no yādiso hatthināgo..

104.

disā catasso vidisā catasso, uddhaṁ adho dasa disā imāyo.

katamaṁ disaṁ tiṭṭhati nāgarājā, yamaddasā supine chabbisāṇaṁ..

105.

ito ujuṁ uttariyaṁ disāyaṁ, atikkamma so sattagirī brahante.

suvaṇṇapasso nāma girī uḷāro, supupphito {sampupphito (syā0)} kimpurisānuciṇṇo..

106.

āruyha selaṁ bhavanaṁ kinnarānaṁ, olokaya pabbatapādamūlaṁ.

atha dakkhasī meghasamānavaṇṇaṁ, nigrodharājaṁ atha sahassapādaṁ {poraṁ (ka0)}..

107.

tatthacchatī kuñjaro chabbisāṇo, sabbaseto duppasaho parebhi.

rakkhanti naṁ aṭṭhasahassanāgā, īsādantā vātajavappahārino..

108.

tiṭṭhanti te tumūlaṁ {tumūla (syā0), bhimūla (pī0 ka0)} passasantā, kuppanti vātassapi eritassa.

manussabhūtaṁ pana tattha disvā, bhasmaṁ kareyyuṁ nāssa rajopi tassa..

109.

bahū hime rājakulamhi santi, piḷandhanā jātarūpassa devī.

muttāmaṇīveḷuriyāmayā ca, kiṁ kāhasi dantapiḷandhanena.

māretukāmā kuñjaraṁ chabbisāṇaṁ, udāhu ghātessasi luddaputte..

110.

sā issitā dukkhitā casmi ludda, uddhañca sussāmi anussarantī.

karohi me luddaka etamatthaṁ, dassāmi te gāmavarāni pañca..

111.

katthacchatī katthamupeti ṭhānaṁ, vīthissa kā nhāna {nahāna (sī0 pī0)} gatassa hoti.

kathañhi so nhāyati {nahāyati (sī0 pī0)} nāgarājā, kathaṁ vijānemu gatiṁ gajassa..

112.

tattheva sā pokkharaṇī adūre {avidūre (syā0 ka0)}, rammā sutitthā ca mahodikā {mahodakā (syā0 ka0)} ca.

sampupphitā bhamaragaṇānuciṇṇā {kiṇṇā (katthaci)}, ettha hi so nhāyati nāgarājā..

113.

sīsaṁ nahātuppala {nahāto uppala (sī0 syā0 pī0)} mālabhārī, sabbaseto puṇḍarīkattacaṅgī.

āmodamāno gacchati sanniketaṁ, purakkhatvā mahesiṁ sabbabhaddaṁ..

114.

tattheva so uggahetvāna vākyaṁ, ādāya tūṇiñca dhanuñca luddo.

vituriyati {vituriya so (sī0 aṭṭha0)} sattagirī brahante, suvaṇṇapassaṁ nāma giriṁ uḷāraṁ..

115.

āruyha selaṁ bhavanaṁ kinnarānaṁ, olokayī pabbatapādamūlaṁ.

tatthaddasā meghasamānavaṇṇaṁ, nigrodharājaṁ aṭṭhasahassapādaṁ..

116.

tatthaddasā kuñjaraṁ chabbisāṇaṁ, sabbasetaṁ duppasahaṁ parebhi.

rakkhanti naṁ aṭṭhasahassanāgā, īsādantā vātajavappahārino..

117.

tatthaddasā pokkharaṇiṁ adūre, rammaṁ sutitthañca mahodikañca.

sampupphitaṁ bhamaragaṇānuciṇṇaṁ, yattha hi so nhāyati nāgarājā..

118.

disvāna nāgassa gatiṁ ṭhitiñca, vīthissa yā nhānagatassa hoti.

opātamāgacchi anariyarūpo, payojito cittavasānugāya..

119.

khaṇitvāna kāsuṁ phalakehi chādayi, attānamodhāya dhanuñca luddo.

passāgataṁ puthusallena nāgaṁ, samappayī dukkaṭakammakārī..

120.

viddho ca nāgo koñcamanādi ghoraṁ, sabbe ca {sabbeva (sī0 syā0 pī0)} nāgā ninnaduṁ {ninnādu (syā0), ninnādaṁ (ka0)} ghorarūpaṁ.

tiṇañca kaṭṭhañca raṇaṁ {cuṇṇaṁ (ka0 sī0 pī0)} karontā, dhāviṁsu te aṭṭhadisā samantato..

121.

vadhissametanti {vadhissamenanti (syā0)} parāmasanto, kāsāvamaddakkhi dhajaṁ isīnaṁ.

dukkhena phuṭṭhassudapādi saññā, arahaddhajo sabbhi avajjharūpo..

122.

anikkasāvo kāsāvaṁ, yo vatthaṁ paridahissati {paridahessati (sī0 pī0), paridhassati (katthaci)}.

apeto damasaccena, na so kāsāvamarahati..

123.

yo ca vantakasāvassa, sīlesu susamāhito.

upeto damasaccena, sa ve kāsāvamarahati..

124.

samappito puthusallena nāgo, aduṭṭhacitto luddakamajjhabhāsi.

kimatthayaṁ kissa vā samma hetu, mamaṁ vadhī kassa vāyaṁ payogo..

125.

kāsissa rañño mahesī bhadante, sā pūjitā rājakule subhaddā.

taṁ addasā sā ca mamaṁ asaṁsi, dantehi atthoti ca maṁ {atthoti mamaṁ (syā0 ka0)} avoca..

126.

bahū hi me dantayugā uḷārā, ye me pitūnañca {pitunnampi (pī0)} pitāmahānaṁ.

jānāti sā kodhanā rājaputtī, vadhatthikā veramakāsi bālā..

127.

uṭṭhehi tvaṁ ludda kharaṁ gahetvā, dante ime chinda purā marāmi.

vajjāsi taṁ kodhanaṁ rājaputtiṁ, “nāgo hato handa imassa dantā”..

128.

uṭṭhāya so luddo kharaṁ gahetvā, chetvāna dantāni gajuttamassa.

vaggū subhe appaṭime pathabyā, ādāya pakkāmi tato hi khippaṁ..

129.

bhayaṭṭitā {bhayadditā (sī0 pī0)} nāgavadhena aṭṭā, ye te nāgā aṭṭha disā vidhāvuṁ.

adisvāna {adisva (sī0 pī0)} posaṁ gajapaccamittaṁ, paccāgamuṁ yena so nāgarājā..

130.

te tattha kanditvā roditvāna {roditva (sī0 pī0)} nāgā, sīse sake paṁsukaṁ okiritvā.

agamaṁsu te sabbe sakaṁ niketaṁ, purakkhatvā mahesiṁ sabbabhaddaṁ..

131.

ādāya dantāni gajuttamassa, vaggū subhe appaṭime pathabyā.

suvaṇṇarājīhi samantamodare, so luddako kāsipuraṁ upāgami.

upanesi so rājakaññāya dante, nāgo hato handa imassa dantā..

132.

disvāna dantāni gajuttamassa, bhattuppiyassa purimāya jātiyā.

tattheva tassā hadayaṁ aphāli, teneva sā kālamakāsi bālā..

133.

sambodhipatto sa {ca (sī0 syā0), va (pī0)} mahānubhāvo, sitaṁ akāsi parisāya majjhe.

pucchiṁsu bhikkhū suvimuttacittā, nākāraṇe pātukaronti buddhā..

134.

yamaddasātha dahariṁ kumāriṁ, kāsāyavatthaṁ anagāriyaṁ carantiṁ.

sā kho tadā rājakaññā ahosi, ahaṁ tadā nāgarājā ahosiṁ..

135.

ādāya dantāni gajuttamassa, vaggū subhe appaṭime pathabyā.

yo luddako kāsipuraṁ upāgami, so kho tadā devadatto ahosi..

136.

anāvasūraṁ cirarattasaṁsitaṁ, uccāvacaṁ {ucaṁ nīcaṁ (sī0 syā0 pī0)} caritamidaṁ purāṇaṁ.

vītaddaro vītasoko visallo, sayaṁ abhiññāya abhāsi buddho..

137.

ahaṁ vo tena kālena, ahosiṁ tattha bhikkhavo.

nāgarājā tadā homi {hosiṁ (sī0 syā0 pī0)}, evaṁ dhāretha jātakanti..

chaddantajātakaṁ catutthaṁ.

515. sambhavajātakaṁ (5)

138.

rajjañca paṭipannāsma, ādhipaccaṁ sucīrata.

mahattaṁ pattumicchāmi, vijetuṁ pathaviṁ imaṁ..

139.

dhammena no adhammena, adhammo me na ruccati.

kiccova dhammo carito, rañño hoti sucīrata..

140.

idha cevāninditā yena, pecca yena aninditā.

yasaṁ devamanussesu, yena pappomu {pappemu (sī0 aṭṭha0)} brāhmaṇa..

141.

yohaṁ atthañca dhammañca, kattumicchāmi brāhmaṇa.

taṁ tvaṁ atthañca dhammañca, brāhmaṇakkhāhi pucchito..

142.

nāññatra vidhurā rāja, etadakkhātumarahati.

yaṁ tvaṁ atthañca dhammañca, kattumicchasi khattiya..

143.

ehi kho pahito gaccha, vidhurassa upantikaṁ.

nikkhañcimaṁ {nikkhaṁ ratta (sī0), nikkhamimaṁ (pī0)} suvaṇṇassa, haraṁ gaccha sucīrata.

abhihāraṁ imaṁ dajjā, atthadhammānusiṭṭhiyā..

144.

svādhippāgā bhāradvājo, vidhurassa upantikaṁ.

tamaddasa mahābrahmā, asamānaṁ sake ghare..

145.

raññohaṁ pahito dūto, korabyassa yasassino.

“atthaṁ dhammañca pucchesi”, iccabravi yudhiṭṭhilo.

taṁ tvaṁ atthañca dhammañca, vidhurakkhāhi pucchito..

146.

gaṅgaṁ me pidahissanti, na taṁ sakkomi brāhmaṇa.

apidhetuṁ mahāsindhuṁ, taṁ kathaṁ so bhavissati..

147.

na te sakkomi akkhātuṁ, atthaṁ dhammañca pucchito.

bhadrakāro ca me putto, oraso mama atrajo.

taṁ tvaṁ atthañca dhammañca, gantvā pucchassu brāhmaṇa..

148.

svādhippāgā bhāradvājo, bhadrakārassupantikaṁ {bhadrakārassa santikaṁ (sī0 syā0)}.

tamaddasa mahābrahmā, nisinnaṁ samhi vesmani..

149.

raññohaṁ pahito dūto, korabyassa yasassino.

“atthaṁ dhammañca pucchesi”, iccabravi yudhiṭṭhilo.

taṁ tvaṁ atthañca dhammañca, bhadrakāra pabrūhi {bravīhi (sī0 pī0)} me..

150.

maṁsakājaṁ {maṁsakācaṁ (pī0)} avahāya, godhaṁ anupatāmahaṁ.

na te sakkomi akkhātuṁ, atthaṁ dhammañca pucchito..

151.

sañcayo {sañjayo (sī0 syā0 pī0)} nāma me bhātā, kaniṭṭho me sucīrata.

taṁ tvaṁ atthañca dhammañca, gantvā pucchassu brāhmaṇa..

152.

svādhippāgā bhāradvājo, sañcayassa upantikaṁ.

tamaddasa mahābrahmā, nisinnaṁ samhi vesmani {parisati (syā0), parīsati (pī0)}..

153.

raññohaṁ pahito dūto, korabyassa yasassino.

“atthaṁ dhammañca pucchesi”, iccabravi yudhiṭṭhilo.

taṁ tvaṁ atthañca dhammañca, sañcayakkhāhi pucchito..

154.

sadā maṁ gilate {gilatī (sī0), gilati (pī0)} maccu, sāyaṁ pāto sucīrata.

na te sakkomi akkhātuṁ, atthaṁ dhammañca pucchito..

155.

sambhavo nāma me bhātā, kaniṭṭho me sucīrata.

taṁ tvaṁ atthañca dhammañca, gantvā pucchassu brāhmaṇa..

156.

abbhuto vata bho dhammo, nāyaṁ asmāka ruccati.

tayo janā pitāputtā, tesu paññāya no vidū..

157.

na taṁ sakkotha akkhātuṁ, atthaṁ dhammañca pucchitā.

kathaṁ nu daharo jaññā, atthaṁ dhammañca pucchito..

158.

mā naṁ daharoti uññāsi {maññāsi (syā0 ka0)}, apucchitvāna sambhavaṁ.

pucchitvā sambhavaṁ jaññā, atthaṁ dhammañca brāhmaṇa..

159.

yathāpi cando vimalo, gacchaṁ ākāsadhātuyā.

sabbe tārāgaṇe loke, ābhāya atirocati..

160.

evampi daharūpeto, paññāyogena sambhavo.

mā naṁ daharoti uññāsi, apucchitvāna sambhavaṁ.

pucchitvā sambhavaṁ jaññā, atthaṁ dhammañca brāhmaṇa..

161.

yathāpi rammako māso, gimhānaṁ hoti brāhmaṇa.

atevaññehi māsehi, dumapupphehi sobhati..

162.

evampi daharūpeto, paññāyogena sambhavo.

mā naṁ daharoti uññāsi, apucchitvāna sambhavaṁ.

pucchitvā sambhavaṁ jaññā, atthaṁ dhammañca brāhmaṇa..

163.

yathāpi himavā brahme, pabbato gandhamādano.

nānārukkhehi sañchanno, mahābhūtagaṇālayo.

osadhehi ca dibbehi, disā bhāti pavāti ca..

164.

evampi daharūpeto, paññāyogena sambhavo.

mā naṁ daharoti uññāsi, apucchitvāna sambhavaṁ.

pucchitvā sambhavaṁ jaññā, atthaṁ dhammañca brāhmaṇa..

165.

yathāpi pāvako brahme, accimālī yasassimā.

jalamāno vane gacche {caraṁ kacche (pī0)}, analo kaṇhavattanī..

166.

ghatāsano dhūmaketu, uttamāhevanandaho.

nisīthe {nissīve (syā0), nisive (ka0)} pabbataggasmiṁ, pahūtedho {bahutejo (syā0 ka0)} virocati..

167.

evampi daharūpeto, paññāyogena sambhavo.

mā naṁ daharoti uññāsi, apucchitvāna sambhavaṁ.

pucchitvā sambhavaṁ jaññā, atthaṁ dhammañca brāhmaṇa..

168.

javena bhadraṁ jānanti, balibaddañca {balivaddañca (sī0 pī0)} vāhiye.

dohena dhenuṁ jānanti, bhāsamānañca paṇḍitaṁ..

169.

evampi daharūpeto, paññāyogena sambhavo.

mā naṁ daharoti uññāsi, apucchitvāna sambhavaṁ.

pucchitvā sambhavaṁ jaññā, atthaṁ dhammañca brāhmaṇa..

170.

svādhippāgā bhāradvājo, sambhavassa upantikaṁ.

tamaddasa mahābrahmā, kīḷamānaṁ bahīpure..

171.

raññohaṁ pahito dūto, korabyassa yasassino.

“atthaṁ dhammañca pucchesi”, iccabravi yudhiṭṭhilo.

taṁ tvaṁ atthañca dhammañca, sambhavakkhāhi pucchito..

172.

taggha te ahamakkhissaṁ, yathāpi kusalo tathā.

rājā ca kho taṁ jānāti, yadi kāhati vā na vā..

173.

“ajja suve” ti saṁseyya, raññā puṭṭho sucīrata.

mā katvā avasī rājā, atthe jāte yudhiṭṭhilo..

174.

ajjhattaññeva saṁseyya, raññā puṭṭho sucīrata.

kummaggaṁ na niveseyya, yathā mūḷho acetaso {acetano (ka0)}..

175.

attānaṁ nātivatteyya, adhammaṁ na samācare.

atitthe nappatāreyya, anatthe na yuto siyā..

176.

yo ca etāni ṭhānāni, kattuṁ jānāti khattiyo.

sadā so vaḍḍhate rājā, sukkapakkheva candimā..

177.

ñātīnañca piyo hoti, mittesu ca virocati.

kāyassa bhedā sappañño, saggaṁ so upapajjatīti..

sambhavajātakaṁ pañcamaṁ.

516. mahākapijātakaṁ (6)

178.

bārāṇasyaṁ {bārāṇassaṁ (sī0 pī0)} ahū rājā, kāsīnaṁ raṭṭhavaḍḍhano.

mittāmaccaparibyūḷho, agamāsi migājinaṁ {migājiraṁ (sī0), migāciraṁ (pī0)}..

179.

tattha brāhmaṇamaddakkhi, setaṁ citraṁ kilāsinaṁ.

viddhastaṁ koviḷāraṁva, kisaṁ dhamanisanthataṁ..

180.

paramakāruññataṁ pattaṁ, disvā kicchagataṁ naraṁ.

avaca byamhito rājā, “yakkhānaṁ katamo nusi..

181.

“hatthapādā ca te setā, tato setataraṁ {setataro (pī0)} siro.

gattaṁ kammāsavaṇṇaṁ te, kilāsabahulo casi..

182.

“vaṭṭanāvaḷi {vaṭṭhanāvali (pī0)} saṅkāsā, piṭṭhi te ninnatunnatā.

kāḷapabbāva {kāḷapabbā ca (syā0), kāḷā pabbā ca (pī0)} te aṅgā, nāññaṁ passāmi edisaṁ..

183.

“ugghaṭṭapādo tasito, kiso dhamanisanthato.

chāto ātattarūposi {ādittarūposi (ka0), atittarūposi (syā0 ka0 aṭṭha0)}, kutosi kattha gacchasi..

184.

“duddasī appakārosi, dubbaṇṇo bhīmadassano.

janetti yāpi te mātā, na taṁ iccheyya passituṁ..

185.

“kiṁ kammamakaraṁ {kammamakarā (sī0 syā0 pī0)} pubbe, kaṁ avajjhaṁ aghātayi.

kibbisaṁ yaṁ karitvāna, idaṁ dukkhaṁ upāgami”..

186.

taggha te ahamakkhissaṁ, yathāpi kusalo tathā.

saccavādiñhi lokasmiṁ, pasaṁsantīdha paṇḍitā..

187.

eko caraṁ gogaveso, mūḷho accasariṁ vane.

araññe irīṇe {īriṇe (sī0 syā0 pī0)} vivane, nānākuñjarasevite..

188.

vāḷamigānucarite, vippanaṭṭhosmi kānane.

acariṁ tattha sattāhaṁ, khuppipāsa {khuppipāsā (sī0 pī0)} samappito..

189.

tattha tindukamaddakkhiṁ, visamaṭṭhaṁ bubhukkhito.

papātamabhilambantaṁ, sampannaphaladhārinaṁ..

190.

vātassitāni bhakkhesiṁ, tāni rucciṁsu me bhusaṁ.

atitto rukkhamārūhiṁ {māruyha (sī0 syā0)}, tattha hessāmi āsito..

191.

ekaṁ me bhakkhitaṁ āsi, dutiyaṁ abhipatthitaṁ.

tato sā bhañjatha sākhā, chinnā pharasunā viya..

192.

sohaṁ sahāva sākhāhi, uddhaṁpādo avaṁsiro.

appatiṭṭhe anālambe, giriduggasmi pāpataṁ..

193.

yasmā ca vāri gambhīraṁ, tasmā na samapajjisaṁ {samapajjasiṁ (sī0), samabhajjisaṁ (pī0)}.

tattha sesiṁ nirānando, anūnā {anātho (sī0)} dasa rattiyo..

194.

athettha kapi māgañchi {māgacchi (syā0 ka0)}, gonaṅgulo darīcaro.

sākhāhi sākhaṁ vicaranto, khādamāno dumapphalaṁ..

195.

so maṁ disvā kisaṁ paṇḍuṁ, kāruññamakaraṁ mayi.

ambho ko nāma so ettha, evaṁ dukkhena aṭṭito..

196.

manusso amanusso vā, attānaṁ me pavedaya.

tassañjaliṁ paṇāmetvā, idaṁ vacanamabraviṁ..

197.

manussohaṁ byasampatto {vasampatto (syā0 ka0)}, sā me natthi ito gati.

taṁ vo vadāmi bhaddaṁ vo, tvañca me saraṇaṁ bhava..

198.

garuṁ {garu (sī0 pī0)} silaṁ gahetvāna, vicarī {vicari (pī0)} pabbate kapi.

silāya yoggaṁ katvāna, nisabho etadabravi..

199.

ehi me piṭṭhimāruyha, gīvaṁ gaṇhāhi bāhubhi.

ahaṁ taṁ uddharissāmi, giriduggata vegasā..

200.

tassa taṁ vacanaṁ sutvā, vānarindassa sirīmato.

piṭṭhimāruyha dhīrassa, gīvaṁ bāhāhi aggahiṁ..

201.

so maṁ tato samuṭṭhāsi, tejassī {tejasī (syā0 pī0 ka0)} balavā kapi.

vihaññamāno kicchena, giriduggata vegasā..

202.

uddharitvāna maṁ santo, nisabho etadabravi.

iṅgha maṁ samma rakkhassu, passupissaṁ muhuttakaṁ..

203.

sīhā byagghā ca dīpī ca, acchakokataracchayo.

te maṁ pamattaṁ hiṁseyyuṁ, te tvaṁ disvā nivāraya {disvāna vāraya (pī0)}..

204.

evaṁ me parittātūna {parittātuna (ka0)}, passupi so muhuttakaṁ.

tadāhaṁ pāpikaṁ diṭṭhiṁ, paṭilacchiṁ ayoniso..

205.

bhakkho ayaṁ manussānaṁ, yathā caññe vane migā.

yaṁ nūnimaṁ vadhitvāna, chāto khādeyya vānaraṁ..

206.

asito {āsiko (pī0)} ca gamissāmi, maṁsamādāya sambalaṁ.

kantāraṁ nittharissāmi, pātheyyaṁ me bhavissati..

207.

tato silaṁ gahetvāna, matthakaṁ sannitāḷayiṁ.

mama gatta {bhatta (sī0 syā0), hattha (pī0)} kilantassa, pahāro dubbalo ahu..

208.

so ca vegenudappatto, kapi ruhira {rudhira (sī0)} makkhito.

assupuṇṇehi nettehi, rodanto maṁ udikkhati..

209.

māyyomaṁ kari bhaddante, tvañca nāmedisaṁ kari.

tvañca kho nāma dīghāvu {dīghāyu (pī0)}, aññe {aññaṁ (pī0)} vāretumarahasi..

210.

aho vata re purisa, tāva dukkarakāraka.

edisā visamā duggā, papātā uddhato {uddhaṭo (pī0)} mayā..

211.

ānīto paralokāva, dubbheyyaṁ maṁ amaññatha.

taṁ tena pāpadhammena, pāpaṁ pāpena cintitaṁ..

212.

mā heva tvaṁ adhammaṭṭha, vedanaṁ kaṭukaṁ phusi.

mā heva pāpakammaṁ taṁ, phalaṁ veḷuṁva taṁ vadhi..

213.

tayime natthi vissāso, pāpadhamma asaññata {pāpadhammaṁ amaññatha (pī0)}.

ehi me piṭṭhito gaccha, dissamānova santike..

214.

muttosi hatthā vāḷānaṁ, pattosi mānusiṁ padaṁ.

esa maggo adhammaṭṭha, tena gaccha yathāsukhaṁ..

215.

idaṁ vatvā giricaro, rahade {ruhiraṁ (syā0 ka0)} pakkhalya matthakaṁ.

assūni sampamajjitvā, tato pabbatamāruhi..

216.

sohaṁ tenābhisattosmi, pariḷāhena aṭṭito.

ḍayhamānena gattena, vāriṁ pātuṁ upāgamiṁ..

217.

agginā viya santatto, rahado ruhiramakkhito.

pubbalohitasaṅkāso, sabbo me samapajjatha..

218.

yāvanto udabindūni, kāyasmiṁ nipatiṁsu me.

tāvanto gaṇḍa {gaṇḍū (sī0 pī0), gaṇḍu (syā0)} jāyetha, addhabeluvasādisā..

219.

pabhinnā pagghariṁsu me, kuṇapā pubbalohitā.

yena yeneva gacchāmi, gāmesu nigamesu ca..

220.

daṇḍahatthā nivārenti, itthiyo purisā ca maṁ.

okkitā {okiṇṇā (sī0)} pūtigandhena, māssu orena āgamā {māgamā (sī0 pī0)}..

221.

etādisaṁ idaṁ dukkhaṁ, satta vassāni dāni me.

anubhomi sakaṁ kammaṁ, pubbe dukkaṭamattano..

222.

taṁ vo vadāmi bhaddante {bhaddaṁ vo (sī0 pī0)}, yāvantettha samāgatā.

māssu mittāna {mittānaṁ (sī0 pī0)} dubbhittho, mittadubbho hi pāpako..

223.

kuṭṭhī kilāsī bhavati, yo mittānidha dubbhati {yo mittānaṁ idhaddubhi (sī0 aṭṭha0), yo mittānaṁ idha dubbhati (pī0)}.

kāyassa bhedā mittaddu {mittadubbhī (syā0 ka0)}, nirayaṁ sopapajjatīti {so upapajjatīti (sī0 syā0 pī0)}..

mahākapijātakaṁ chaṭṭhaṁ.

517. dakarakkhasajātakaṁ (7)

224.

sace vo vuyhamānānaṁ, sattannaṁ udakaṇṇave.

manussabalimesāno, nāvaṁ gaṇheyya rakkhaso.

anupubbaṁ kathaṁ datvā, muñcesi dakarakkhasā {dakarakkhato (pī0)}..

225.

mātaraṁ paṭhamaṁ dajjaṁ, bhariyaṁ datvāna bhātaraṁ.

tato sahāyaṁ datvāna, pañcamaṁ dajjaṁ {dajja (syā0)} brāhmaṇaṁ.

chaṭṭhāhaṁ dajjamattānaṁ, neva dajjaṁ mahosadhaṁ..

226.

posetā te janettī ca, dīgharattānukampikā.

chabbhī tayi padussati {paduṭṭhasmiṁ (sī0 syā0)}, paṇḍitā atthadassinī.

aññaṁ upanisaṁ katvā, vadhā taṁ parimocayi..

227.

taṁ tādisiṁ {tādisaṁ (ka0)} pāṇadadiṁ, orasaṁ gabbhadhāriniṁ {gabbhadhāriṇiṁ (sī0 syā0)}.

mātaraṁ kena dosena, dajjāsi dakarakkhino {dakarakkhato (pī0)}..

228.

daharā viyalaṅkāraṁ, dhāreti apiḷandhanaṁ.

dovārike anīkaṭṭhe, ativelaṁ pajagghati {sañjagghati (ka0)}..

229.

athopi paṭirājūnaṁ, sayaṁ dūtāni sāsati.

mātaraṁ tena dosena, dajjāhaṁ dakarakkhino..

230.

itthigumbassa pavarā, accantaṁ piyabhāṇinī {accantapiyavādinī (sī0 pī0)}.

anuggatā {anubbatā (syā0), anupubbatā (ka0)} sīlavatī, chāyāva anapāyinī..

231.

akkodhanā puññavatī {paññavatī (sī0 pī0)}, paṇḍitā atthadassinī.

ubbariṁ {uppariṁ (sī0)} kena dosena, dajjāsi dakarakkhino..

232.

khiḍḍāratisamāpannaṁ, anatthavasamāgataṁ.

sā maṁ sakāna puttānaṁ, ayācaṁ yācate dhanaṁ..

233.

sohaṁ dadāmi sāratto {sārato (syā0)}, bahuṁ uccāvacaṁ dhanaṁ.

suduccajaṁ cajitvāna, pacchā socāmi dummano.

ubbariṁ tena dosena, dajjāhaṁ dakarakkhino..

234.

yenocitā janapadā {jānapadā (sī0 syā0 pī0)}, ānītā ca paṭiggahaṁ.

ābhataṁ pararajjebhi, abhiṭṭhāya bahuṁ dhanaṁ..

235.

dhanuggahānaṁ pavaraṁ, sūraṁ tikhiṇamantinaṁ.

bhātaraṁ kena dosena, dajjāsi dakarakkhino..

236.

yenocitā {mayocitā (sī0), mayācitā (pī0)} janapadā, ānītā ca paṭiggahaṁ.

ābhataṁ pararajjebhi, abhiṭṭhāya bahuṁ dhanaṁ..

237.

dhanuggahānaṁ pavaro, sūro tikhiṇamanti ca {tikhiṇamantino (ka0)}.

mayāyaṁ {mayā so (sī0 pī0)} sukhito rājā, atimaññati dārako..

238.

upaṭṭhānampi me ayye, na so eti yathā pure.

bhātaraṁ tena dosena, dajjāhaṁ dakarakkhino..

239.

ekarattena ubhayo, tvañceva dhanusekha ca {dhanusekhavā (sī0 syā0 pī0)}.

ubho jātettha pañcālā, sahāyā susamāvayā..

240.

cariyā taṁ anubandhittho {anubandho (ka0)}, ekadukkhasukho tava.

ussukko te divārattiṁ, sabbakiccesu byāvaṭo.

sahāyaṁ kena dosena, dajjāsi dakarakkhino..

241.

cariyā maṁ ayaṁ {cariyāya ayaṁ (sī0 pī0)} ayye, pajagghittho {sañjagghittho (syā0)} mayā saha.

ajjāpi tena vaṇṇena, ativelaṁ pajagghati..

242.

ubbariyāpihaṁ ayye, mantayāmi rahogato.

anāmanto {anāmantā (sī0)} pavisati, pubbe appaṭivedito..

243.

laddhadvāro {laddhavāro (sī0 pī0)} katokāso, ahirikaṁ anādaraṁ.

sahāyaṁ tena dosena, dajjāhaṁ dakarakkhino..

244.

kusalo sabbanimittānaṁ, rutaññū {rudaññū (sī0 syā0 pī0)} āgatāgamo.

uppāte supine yutto, niyyāne ca pavesane..

245.

paṭṭho {paddho (sī0 pī0)} bhūmantalikkhasmiṁ, nakkhattapadakovido.

brāhmaṇaṁ kena dosena, dajjāsi dakarakkhino..

246.

parisāyampi me ayye, ummīlitvā udikkhati.

tasmā accabhamuṁ luddaṁ, dajjāhaṁ dakarakkhino..

247.

sasamuddapariyāyaṁ, mahiṁ sāgarakuṇḍalaṁ.

vasundharaṁ āvasasi, amaccaparivārito..

248.

cāturanto mahāraṭṭho, vijitāvī mahabbalo.

pathabyā ekarājāsi, yaso te vipulaṁ gato..

249.

soḷasitthisahassāni, āmuttamaṇikuṇḍalā.

nānājanapadā nārī, devakaññūpamā subhā..

250.

evaṁ sabbaṅgasampannaṁ, sabbakāmasamiddhinaṁ.

sukhitānaṁ piyaṁ dīghaṁ, jīvitaṁ āhu khattiya..

251.

atha tvaṁ kena vaṇṇena, kena vā pana hetunā.

paṇḍitaṁ anurakkhanto, pāṇaṁ cajasi duccajaṁ..

252.

yatopi āgato ayye, mama hatthaṁ mahosadho.

nābhijānāmi dhīrassa, anumattampi dukkaṭaṁ..

253.

sace ca kismici kāle, maraṇaṁ me pure siyā.

so me putte {putte ca me (sī0 syā0 pī0} paputte ca, sukhāpeyya mahosadho..

254.

anāgataṁ paccuppannaṁ, sabbamatthampi passati {sabbamatthaṁ vipassati (sī0 syā0 pī0)}.

anāparādhakammantaṁ, na dajjaṁ dakarakkhino..

255.

idaṁ suṇātha pañcālā, cūḷaneyyassa {cūḷanīyassa (sī0)} bhāsitaṁ.

paṇḍitaṁ anurakkhanto, pāṇaṁ cajati duccajaṁ..

256.

mātu bhariyāya bhātucca, sakhino brāhmaṇassa ca.

attano cāpi pañcālo, channaṁ cajati jīvitaṁ..

257.

evaṁ mahatthikā {khahiddhiyā (syā0), mahiddhikā (ka0)} paññā, nipuṇā sādhucintinī.

diṭṭhadhammahitatthāya, samparāyasukhāya cāti..

dakarakkhasajātakaṁ sattamaṁ.

518. paṇḍaranāgarājajātakaṁ (8)

258.

vikiṇṇavācaṁ aniguyha {anigūḷha (pī0)} mantaṁ, asaññataṁ aparicakkhitāraṁ {aparirakkhitāraṁ (ka0)}.

bhayaṁ tamanveti sayaṁ abodhaṁ, nāgaṁ yathā paṇḍarakaṁ supaṇṇo {suvaṇṇo (ka0)}..

259.

yo guyhamantaṁ parirakkhaneyyaṁ, mohā naro saṁsati hāsamāno {bhāsamāno (pī0)}.

taṁ bhinnamantaṁ bhayamanveti khippaṁ, nāgaṁ yathā paṇḍarakaṁ supaṇṇo..

260.

nānumitto garuṁ atthaṁ, guyhaṁ veditumarahati.

sumitto ca asambuddhaṁ, sambuddhaṁ vā anattha vā..

261.

vissāsamāpajjimahaṁ acelaṁ {acelo (sī0 pī0)}, samaṇo ayaṁ sammato bhāvitatto.

tassāhamakkhiṁ vivariṁ {vivaraṁ (sī0)} guyhamatthaṁ, atītamattho kapaṇaṁ {kapaṇo (pī0)} rudāmi..

262.

tassāhaṁ paramaṁ {purimaṁ (sī0)} brahme guyhaṁ, vācañhi maṁ nāsakkhiṁ {nāsakkhi (pī0)} saṁyametuṁ.

tappakkhato hi bhayamāgataṁ mamaṁ, atītamattho kapaṇaṁ rudāmi..

263.

yo ve naro suhadaṁ maññamāno, guyhamatthaṁ saṁsati dukkulīne.

dosā bhayā athavā rāgarattā {rāgaratto (sī0 syā0 pī0)}, pallatthito {pallittho (pī0), pallattito (ka0)} bālo asaṁsayaṁ so..

264.

tirokkhavāco asataṁ paviṭṭho, yo saṅgatīsu mudīreti vākyaṁ.

āsīviso dummukhotyāhu taṁ naraṁ, ārā ārā {ārā arā (pī0)} saṁyame tādisamhā..

265.

annaṁ pānaṁ kāsika {kāsikaṁ (pī0)} candanañca, manāpitthiyo mālamucchādanañca.

ohāya gacchāmase sabbakāme, supaṇṇa pāṇūpagatāva tyamhā..

266.

ko nīdha tiṇṇaṁ garahaṁ upeti, asmiṁdha loke pāṇabhū nāgarāja.

samaṇo supaṇṇo atha vā tvameva, kiṁ kāraṇā paṇḍarakaggahīto..

267.

samaṇoti me sammatatto ahosi, piyo ca me manasā bhāvitatto.

tassāhamakkhiṁ vivariṁ guyhamatthaṁ, atītamattho kapaṇaṁ rudāmi..

268.

na catthi satto amaro pathabyā, paññāvidhā natthi na ninditabbā.

saccena dhammena dhitiyā {dhiyā (sī0 pī0)} damena, alabbhamabyāharatī naro idha..

269.

mātāpitā paramā bandhavānaṁ, nāssa tatiyo anukampakatthi.

tesampi guyhaṁ paramaṁ na saṁse, mantassa bhedaṁ parisaṅkamāno..

270.

mātāpitā bhaginī bhātaro ca, sahāyā vā yassa honti sapakkhā.

tesampi guyhaṁ paramaṁ na saṁse, mantassa bhedaṁ parisaṅkamāno..

271.

bhariyā ce purisaṁ vajjā, komārī piyabhāṇinī.

puttarūpayasūpetā, ñātisaṅghapurakkhatā, tassāpi guyhaṁ paramaṁ na saṁse.

mantassa bhedaṁ parisaṅkamāno..

272.

na guyhamatthaṁ {guyhatthaṁ (ka0)} vivareyya, rakkheyya naṁ yathā nidhiṁ.

na hi pātukato sādhu, guyho attho pajānatā..

273.

thiyā guyhaṁ na saṁseyya, amittassa ca paṇḍito.

yo cāmisena saṁhīro, hadayattheno ca yo naro..

274.

guyhamatthaṁ asambuddhaṁ, sambodhayati yo naro.

mantabhedabhayā tassa, dāsabhūto titikkhati..

275.

yāvanto purisassatthaṁ, guyhaṁ jānanti mantinaṁ.

tāvanto tassa ubbegā, tasmā guyhaṁ na vissaje..

276.

vivicca bhāseyya divā rahassaṁ, rattiṁ giraṁ nātivelaṁ pamuñce.

upassutikā hi suṇanti mantaṁ, tasmā manto khippamupeti bhedaṁ..

277.

yathāpi assa {ayo (syā0), aya (ka0)} nagaraṁ mahantaṁ, advārakaṁ {āḷārakaṁ (pī0)} āyasaṁ bhaddasālaṁ.

samantakhātāparikhāupetaṁ, evampi me te idha guyhamantā..

278.

ye guyhamantā avikiṇṇavācā, daḷhā sadatthesu narā dujivha {dujivhā (syā0 pī0)}.

ārā amittā byavajanti tehi, āsīvisā vā riva sattusaṅghā {sattasaṅghā (sī0 syā0)}..

279.

hitvā gharaṁ pabbajito acelo, naggo muṇḍo carati ghāsahetu.

tamhi {tamhī (pī0)} nu kho vivariṁ guyhamatthaṁ, atthā ca dhammā ca apaggatamhā {apāgatamhā (sī0), apagatamhā (syā0), avāgatamhā (pī0)}..

280.

kathaṁkaro hoti supaṇṇarāja, kiṁsīlo kena vatena vattaṁ.

samaṇo caraṁ hitvā mamāyitāni, kathaṁkaro saggamupeti ṭhānaṁ..

281.

hiriyā titikkhāya damenupeto {damena khantiyā (sī0 syā0 pī0)}, akkodhano pesuṇiyaṁ pahāya.

samaṇo caraṁ hitvā mamāyitāni, evaṁkaro saggamupeti ṭhānaṁ..

282.

mātāva puttaṁ taruṇaṁ tanujjaṁ {tanūjaṁ (sī0)}, samphassatā {sampassa taṁ (sī0 pī0)} sabbagattaṁ phareti.

evampi me tvaṁ pāturahu dijinda, mātāva puttaṁ anukampamāno..

283.

handajja tvaṁ muñca {mucca (sī0)} vadhā dujivha, tayo hi puttā na hi añño atthi.

antevāsī dinnako atrajo ca, rajjassu {rajassu (sī0 syā0 pī0)} puttaññataro me ahosi..

284.

icceva vākyaṁ visajjī supaṇṇo, bhumyaṁ patiṭṭhāya dijo dujivhaṁ.

muttajja tvaṁ sabbabhayātivatto, thalūdake hohi mayābhigutto..

285.

ātaṅkinaṁ yathā kusalo bhisakko, pipāsitānaṁ rahadova sīto.

vesmaṁ yathā himasītaṭṭitānaṁ {himasisiraṭṭitānaṁ (pī0)}, evampi te saraṇamahaṁ bhavāmi..

286.

sandhiṁ katvā amittena, aṇḍajena jalābuja.

vivariya dāṭhaṁ sesi, kuto taṁ bhayamāgataṁ..

287.

saṅketheva amittasmiṁ, mittasmimpi na vissase.

abhayā bhayamuppannaṁ, api mūlāni kantati..

288.

kathaṁ nu vissase tyamhi, yenāsi kalaho kato.

niccayattena ṭhātabbaṁ, so disabbhi {so disamhi (pī0)} na rajjati..

289.

vissāsaye na ca taṁ {naṁ (sī0 syā0 pī0)} vissayeyya, asaṅkito saṅkito ca {asaṅkito ca saṅkito (sī0 pī0)} bhaveyya.

tathā tathā viññū parakkameyya, yathā yathā bhāvaṁ paro na jaññā..

290.

te devavaṇṇā {devavaṇṇī (pī0)} sukhumālarūpā, ubho samā sujayā {sujayo (sī0 syā0 pī0)} puññakhandhā {puññagandhā (pī0)}.

upāgamuṁ karampiyaṁ {kādambiyaṁ (sī0), kārambiyaṁ (pī0)} acelaṁ, missībhūtā assavāhāva nāgā..

291.

tato have paṇḍarako acelaṁ, sayamevupāgamma idaṁ avoca.

muttajjahaṁ sabbabhayātivatto, na hi {ha (pī0)} nūna tuyhaṁ manaso piyamhā..

292.

piyo hi me āsi supaṇṇarājā, asaṁsayaṁ paṇḍarakena saccaṁ.

so rāgarattova akāsimetaṁ, pāpakammaṁ {pāpaṁ kammaṁ (sī0 pī0)} sampajāno na mohā..

293.

na me piyaṁ appiyaṁ vāpi hoti, sampassato lokamimaṁ parañca.

susaññatānañhi viyañjanena, asaññato lokamimaṁ carāsi..

294.

ariyāvakāsosi anariyovāsi {anariyo cāsi (sī0 pī0)}, asaññato saññatasannikāso.

kaṇhābhijātikosi anariyarūpo, pāpaṁ bahuṁ duccaritaṁ acāri..

295.

aduṭṭhassa tuvaṁ dubbhi, dubbhī {dūbhi, dūbhī (pī0)} ca pisuṇo casi.

etena saccavajjena, muddhā te phalatu sattadhā..

296.

tasmā hi mittānaṁ na dubbhitabbaṁ, mittadubbhā {mittadubbhā hi (syā0)} pāpiyo natthi añño.

āsittasatto nihato pathabyā, indassa vākyena hi saṁvaro hatoti..

paṇḍaranāgarājajātakaṁ {paṇḍarakajātakaṁ (sī0 syā0 pī0)} aṭṭhamaṁ.

519. sambulājātakaṁ (9)

297.

kā vedhamānā girikandarāyaṁ, ekā tuvaṁ tiṭṭhasi saṁhitūru {saññatūra (sī0 pī0), sañcitūru (syā0)}.

puṭṭhāsi me pāṇipameyyamajjhe, akkhāhi me nāmañca bandhave ca..

298.

obhāsayaṁ vanaṁ rammaṁ, sīhabyagghanisevitaṁ.

kā vā tvamasi kalyāṇi, kassa vā tvaṁ sumajjhime.

abhivādemi taṁ bhadde, dānavāhaṁ namatthu te..

299.

yo putto kāsirājassa, sotthisenoti taṁ vidū.

tassāhaṁ sambulā bhariyā, evaṁ jānāhi dānava.

abhivādemi taṁ bhante {bhaddante (sī0 syā0)}, sambulāhaṁ namatthu te..

300.

vedehaputto bhaddante, vane vasati āturo.

tamahaṁ rogasammattaṁ, ekā ekaṁ upaṭṭhahaṁ {upaṭṭhahiṁ (sī0)}..

301.

ahañca vanamuñchāya, madhumaṁsaṁ migābilaṁ {migāvilaṁ (sī0)}.

yadā harāmi taṁ bhakkho, tassa nūnajja nādhati {nāthati (ka0)}..

302.

kiṁ vane rājaputtena, āturena karissasi.

sambule pariciṇṇena, ahaṁ bhattā bhavāmi te..

303.

sokaṭṭāya durattāya, kiṁ rūpaṁ vijjate mama.

aññaṁ pariyesa bhaddante, abhirūpataraṁ mayā..

304.

ehimaṁ girimāruyha, bhariyā me {mayhaṁ (sī0 syā0 pī0)} catussatā.

tāsaṁ tvaṁ pavarā hohi, sabbakāmasamiddhinī..

305.

nūna {nanu (sī0 syā0 pī0 ka0)} tārakavaṇṇābhe {hāṭakavaṇṇābhe (pī0)}, yaṁ kiñci manasicchasi.

sabbaṁ taṁ pacuraṁ mayhaṁ, ramassvajja {ramasujja (sī0 syā0)} mayā saha..

306.

no ce tuvaṁ maheseyyaṁ, sambule kārayissasi.

alaṁ tvaṁ pātarāsāya, paṇhe {maññe (sī0 pī0)} bhakkhā bhavissasi..

307.

tañca sattajaṭo luddo, kaḷāro purisādako.

vane nāthaṁ apassantiṁ, sambulaṁ aggahī bhuje..

308.

adhipannā pisācena, luddenāmisacakkhunā.

sā ca sattuvasampattā, patimevānusocati..

309.

na me idaṁ tathā dukkhaṁ, yaṁ maṁ khādeyya rakkhaso.

yañca me ayyaputtassa, mano hessati aññathā..

310.

na santi devā pavasanti nūna, na hi nūna santi idha lokapālā.

sahasā karontānamasaññatānaṁ, na hi nūna santi paṭisedhitāro..

311.

itthīnamesā pavarā yasassinī, santā samā aggirivuggatejā.

tañce tuvaṁ rakkhasādesi kaññaṁ, muddhā ca hi sattadhā te phaleyya.

mā tvaṁ dahī {jahī (pī0)} muñca patibbatāya {patibbatā sā (sī0), patibbatā yā (pī0)}..

312.

sā ca assamamāgacchi, pamuttā purisādakā.

nīḷaṁ {niḍḍaṁ (syā0 ka0)} paḷinaṁ sakuṇīva {phalinasakuṇīva (sī0 syā0 pī0)}, gatasiṅgaṁva ālayaṁ..

313.

sā tattha paridevesi, rājaputtī yasassinī.

sambulā utumattakkhā, vane nāthaṁ apassantī {apassatī (sī0)}..

314.

samaṇe brāhmaṇe vande, sampannacaraṇe ise.

rājaputtaṁ apassantī, tumhaṁmhi {tumhaṁ hi (pī0)} saraṇaṁ gatā..

315.

vande sīhe ca byagghe ca, ye ca aññe vane migā.

rājaputtaṁ apassantī, tumhaṁmhi saraṇaṁ gatā..

316.

tiṇā {tiṇa (pī0)} latāni osadhyo, pabbatāni vanāni ca.

rājaputtaṁ apassantī, tumhaṁmhi saraṇaṁ gatā..

317.

vande indīvarīsāmaṁ, rattiṁ nakkhattamāliniṁ.

rājaputtaṁ apassantī, tumhaṁmhi saraṇaṁ gatā..

318.

vande bhāgīrathiṁ gaṅgaṁ, savantīnaṁ paṭiggahaṁ.

rājaputtaṁ apassantī, tumhaṁmhi saraṇaṁ gatā..

319.

vande ahaṁ pabbatarājaseṭṭhaṁ, himavantaṁ siluccayaṁ.

rājaputtaṁ apassantī, tumhaṁmhi saraṇaṁ gatā..

320.

atisāyaṁ vatāgacchi, rājaputti yasassini.

kena nujja samāgacchi {samāgacchi (sī0 pī0)}, ko te piyataro mayā..

321.

idaṁ khohaṁ tadāvocaṁ {tadavocaṁ (sī0 syā0)}, gahitā tena sattunā.

na me idaṁ tathā dukkhaṁ, yaṁ maṁ khādeyya rakkhaso.

yañca me ayyaputtassa, mano hessati aññathā..

322.

corīnaṁ bahubuddhīnaṁ, yāsu saccaṁ sudullabhaṁ.

thīnaṁ bhāvo durājāno, macchassevodake gataṁ..

323.

tathā maṁ saccaṁ pāletu, pālayissati ce mamaṁ.

yathāhaṁ nābhijānāmi, aññaṁ piyataraṁ tayā.

etena saccavajjena, byādhi te vūpasammatu..

324.

ye kuñjarā sattasatā uḷārā, rakkhanti rattindivamuyyutāvudhā.

dhanuggahānañca satāni soḷasa, kathaṁvidhe passasi bhadde sattavo..

325.

alaṅkatāyo padumuttarattacā, virāgitā passati haṁsagaggarā.

tāsaṁ suṇitvā mitagītavāditaṁ {mitagītavādinaṁ (pī0)}, na dāni me tāta tathā yathā pure..

326.

suvaṇṇasaṁkaccadharā suviggahā, alaṅkatā mānusiyaccharūpamā.

senopiyā {senūpiyā (pī0)} tāta aninditaṅgiyo, khattiyakaññā paṭilobhayanti {paṭilābhayanti (pī0)} naṁ..

327.

sace ahaṁ tāta tathā yathā pure, patiṁ tamuñchāya punā vane bhare.

sammānaye maṁ na ca maṁ vimānaye, itopi me tāta tato varaṁ siyā..

328.

yamannapāne vipulasmi ohite, nārī vimaṭṭhābharaṇā alaṅkatā.

sabbaṅgupetā {pañcaṅgupetā (sī0 syā0 pī0)} patino ca appiyā, abajjha {avajjha (syā0), ābajjha (pī0)} tassā maraṇaṁ tato varaṁ..

329.

api ce daliddā kapaṇā anāḷhiyā, kaṭādutīyā patino ca sā piyā.

sabbaṅgupetāyapi appiyāya, ayameva seyyā {seyyo (syā0 ka0)} kapaṇāpi yā piyā {kapaṇāpi yā (ka0)}..

330.

sudullabhitthī purisassa yā hitā, bhattitthiyā dullabho yo hito ca.

hitā ca te sīlavatī ca bhariyā, janinda dhammaṁ cara sambulāya..

331.

sace tuvaṁ vipule laddhabhoge, issāvatiṇṇā maraṇaṁ upesi.

ahañca te bhadde imā rājakaññā {imā ca kaññā (pī0)}, sabbe {sabbeva (sī0 syā0 pī0)} te vacanakarā bhavāmāti..

sambulājātakaṁ navamaṁ.

520. gandhatindukajātakaṁ (10)

332.

appamādo amataṁ padaṁ {amatapadaṁ (sī0 pī0)}, pamādo maccuno padaṁ.

appamattā na mīyanti, ye pamattā yathā matā..

333.

madā pamādo jāyetha, pamādā jāyate khayo.

khayā padosā {khayā ca dosā (sī0)} jāyanti, mā pamādo {mā mado (sī0 syā0 pī0)} bharatūsabha {bhāradhūsabha (ka0)}..

334.

bahū hi khattiyā jīnā, atthaṁ raṭṭhaṁ pamādino.

athopi gāmino gāmā, anagārā agārino..

335.

khattiyassa pamattassa, raṭṭhasmiṁ raṭṭhavaḍḍhana.

sabbe bhogā vinassanti, rañño taṁ vuccate aghaṁ..

336.

nesa dhammo mahārāja, ativelaṁ pamajjasi.

iddhaṁ phītaṁ janapadaṁ, corā viddhaṁsayanti naṁ..

337.

na te puttā bhavissanti, na hiraññaṁ na dhāniyaṁ {na hiraññanidhāniyā (ka0)}.

raṭṭhe viluppamānamhi, sabbabhogehi jiyyasi..

338.

sabbabhogā parijiṇṇaṁ, rājānaṁ vāpi khattiyaṁ {khattiya (ka0)}.

ñātimittā suhajjā ca, na taṁ maññanti māniyaṁ {mantiyaṁ (syā0)}..

339.

hatthārohā anīkaṭṭhā, rathikā pattikārakā.

tamevamupajīvantā, na taṁ maññanti māniyaṁ..

340.

asaṁvihitakammantaṁ, bālaṁ dummantimantinaṁ.

sirī jahati dummedhaṁ, jiṇṇaṁva urago tacaṁ..

341.

susaṁvihitakammantaṁ, kāluṭṭhāyiṁ atanditaṁ.

sabbe bhogābhivaḍḍhanti, gāvo sausabhāmiva..

342.

upassutiṁ mahārāja, raṭṭhe janapade cara.

tattha disvā ca sutvā ca, tato taṁ {tvaṁ (ka0)} paṭipajjasi..

343.

evaṁ vedetu pañcālo, saṅgāme saramappito {samappito (sī0 pī0)}.

yathāhamajja vedemi, kaṇṭakena samappito..

344.

jiṇṇo dubbalacakkhūsi, na rūpaṁ sādhu passasi.

kiṁ tattha brahmadattassa, yaṁ taṁ maggeyya {maggheyya (pī0)} kaṇṭako {kaṇḍako (sī0 syā0 pī0)}..

345.

bahvettha brahmadattassa, sohaṁ {yohaṁ (sī0 syā0 pī0)} maggasmi {maggosmi (pī0)} brāhmaṇa.

arakkhitā jānapadā, adhammabalinā hatā..

346.

rattiñhi {rattiñca (sī0)} corā khādanti, divā khādanti tuṇḍiyā.

raṭṭhasmiṁ kūṭarājassa, bahu adhammiko jano..

347.

etādise bhaye jāte {tāta (sī0 pī0)}, bhayaṭṭā tāta {tāva (sī0 pī0)} māṇavā.

nillenakāni kubbanti, vane āhatva kaṇṭakaṁ..

348.

kadāssu nāmayaṁ rājā, brahmadatto marissati.

yassa raṭṭhamhi jiyyanti, appatikā kumārikā..

349.

dubbhāsitañhi te jammi, anatthapadakovide.

kuhiṁ rājā kumārīnaṁ, bhattāraṁ pariyesati..

350.

na me dubbhāsitaṁ brahme, kovidatthapadā ahaṁ.

arakkhitā jānapadā, adhammabalinā hatā..

351.

rattiñhi corā khādanti, divā khādanti tuṇḍiyā.

raṭṭhasmiṁ kūṭarājassa, bahu adhammiko jano.

dujjīve dubbhare dāre, kuto bhattā kumāriyo..

352.

evaṁ sayatu pañcālo, saṅgāme sattiyā hato.

yathāyaṁ kapaṇo seti, hato phālena sāliyo..

353.

adhammena tuvaṁ jamma, brahmadattassa kujjhasi.

yo tvaṁ sapasi rājānaṁ, aparajjhitvāna attano {attanā (pī0)}..

354.

dhammena brahmadattassa, ahaṁ kujjhāmi brāhmaṇa.

arakkhitā jānapadā, adhammabalinā hatā..

355.

rattiñhi corā khādanti, divā khādanti tuṇḍiyā.

raṭṭhasmiṁ kūṭarājassa, bahu adhammiko jano..

356.

sā nūna puna re pakkā, vikāle bhattamāhari.

bhattahāriṁ apekkhanto, hato phālena sāliyo..

357.

evaṁ haññatu pañcālo, saṅgāme asinā hato {daḷhaṁ (pī0)}.

yathāhamajja pahato, khīrañca me pavaṭṭitaṁ..

358.

yaṁ pasu khīraṁ chaḍḍeti, pasupālaṁ vihiṁsati {pasupālañca hiṁsati (sī0), pasu phālañca hiṁsati (pī0)}.

kiṁ tattha brahmadattassa, yaṁ no garahate {garahato (pī0)} bhavaṁ..

359.

gārayho brahme pañcālo, brahmadattassa rājino.

arakkhitā jānapadā, adhammabalinā hatā..

360.

rattiñhi corā khādanti, divā khādanti tuṇḍiyā.

raṭṭhasmiṁ kūṭarājassa, bahu adhammiko jano..

361.

caṇḍā aṭanakā {aṭanaka (pī0), akaṭanā (ka0)} gāvī, yaṁ pure na duhāmase.

taṁ dāni ajja dohāma, khīrakāmehupaddutā..

362.

evaṁ kandatu pañcālo, viputto vippasukkhatu.

yathāyaṁ kapaṇā gāvī, viputtā paridhāvati..

363.

yaṁ pasu pasupālassa, sambhameyya {pabbhameyya (sī0 pī0)} raveyya vā.

ko nīdha aparādhatthi, brahmadattassa rājino..

364.

aparādho mahābrahme, brahmadattassa rājino.

arakkhitā jānapadā, adhammabalinā hatā..

365.

rattiñhi corā khādanti, divā khādanti tuṇḍiyā.

raṭṭhasmiṁ kūṭarājassa, bahu adhammiko jano.

kathaṁ no asikosatthā, khīrapā haññate pajā..

366.

evaṁ khajjatu pañcālo, hato yuddhe saputtako.

yathāhamajja khajjāmi, gāmikehi {gāmakehi (sī0 pī0)} araññajo..

367.

na sabbabhūtesu vidhenti {vidhanti (ka0)} rakkhaṁ, rājāno maṇḍūka manussaloke.

nettāvatā rājā adhammacārī, yaṁ tādisaṁ jīvamadeyyu dhaṅkā..

368.

adhammarūpo vata brahmacārī, anuppiyaṁ bhāsasi khattiyassa.

viluppamānāya puthuppajāya, pūjesi rājaṁ paramappamādaṁ {rājaṁ paramappavādaṁ (sī0), rājā paramappavādiṁ (syā0)}..

369.

sace imaṁ brahme surajjakaṁ siyā, phītaṁ raṭṭhaṁ muditaṁ {pūritaṁ (ka0)} vippasannaṁ.

bhutvā baliṁ aggapiṇḍañca kākā, na mādisaṁ jīvamadeyyu dhaṅkāti..

gandhatindukajātakaṁ dasamaṁ.

tassuddānaṁ --

kiṁchanda kumbha jayaddisa chaddanta, atha paṇḍitasambhava sirakapi.

dakarakkhasa paṇḍaranāgavaro, atha sambula tindukadevasutoti..

tiṁsanipātaṁ niṭṭhitaṁ.

jātakapāḷiyā paṭhamo bhāgo niṭṭhito. 