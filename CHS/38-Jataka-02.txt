.. namo tassa bhagavato arahato sammāsambuddhassa..

khuddakanikāye

jātakapāḷi

(dutiyo bhāgo)

17. cattālīsanipāto

521. tesakuṇajātakaṁ (1)

1.

“vessantaraṁ taṁ pucchāmi, sakuṇa bhaddamatthu te.

rajjaṁ kāretukāmena, kiṁ su kiccaṁ kataṁ varaṁ”..

2.

“cirassaṁ vata maṁ tāto, kaṁso bārāṇasiggaho.

pamatto appamattaṁ maṁ, pitā puttaṁ acodayi..

3.

“paṭhameneva vitathaṁ, kodhaṁ hāsaṁ nivāraye.

tato kiccāni kāreyya, taṁ vataṁ āhu khattiya..

4.

“yaṁ tvaṁ tāta tapokammaṁ {tape kammaṁ (sī0 syā0 pī0)}, pubbe katamasaṁsayaṁ.

ratto duṭṭho ca yaṁ kayirā, na taṁ kayirā tato puna {punaṁ (pī0)}..

5.

“khattiyassa pamattassa, raṭṭhasmiṁ raṭṭhavaḍḍhana.

sabbe bhogā vinassanti, rañño taṁ vuccate aghaṁ..

6.

“sirī tāta alakkhī ca {sirī ca tāta lakkhī ca (syā0 pī0)}, pucchitā etadabravuṁ.

uṭṭhāna {uṭṭhāne (syā0)} vīriye pose, ramāhaṁ anusūyake..

7.

“usūyake duhadaye, purise kammadussake.

kālakaṇṇī mahārāja, ramati {ramāti (ka0)} cakkabhañjanī..

8.

“so tvaṁ sabbesu suhadayo {so tvaṁ sabbesaṁ suhadayo (syā0 pī0), so tvaṁ sabbe suhadayo (ka0)}, sabbesaṁ rakkhito bhava.

alakkhiṁ nuda mahārāja, lakkhyā bhava nivesanaṁ..

9.

“sa lakkhīdhitisampanno, puriso hi mahaggato.

amittānaṁ kāsipati, mūlaṁ aggañca chindati..

10.

“sakkopi hi bhūtapati, uṭṭhāne nappamajjati.

sa kalyāṇe dhitiṁ katvā, uṭṭhāne kurute mano..

11.

“gandhabbā pitaro devā, sājīvā {sañjīvā (pī0)} honti tādino.

uṭṭhāhato {uṭṭhahato (syā0 pī0)} appamajjato {mappamajjato (ka0)}, anutiṭṭhanti devatā..

12.

“so appamatto akkuddho {akkuṭṭho (pī0)}, tāta kiccāni kāraya.

vāyamassu ca kiccesu, nālaso vindate sukhaṁ..

13.

“tattheva te vattapadā, esāva {esā ca (pī0)} anusāsanī.

alaṁ mitte sukhāpetuṁ, amittānaṁ dukhāya {dukkhāya (pī0)} ca”..

14.

“sakkhisi tvaṁ {sakkhī tuvaṁ (sī0 syā0 pī0)} kuṇḍalini, maññasi khattabandhuni {khattiyabandhunī (pī0)}.

rajjaṁ kāretukāmena, kiṁ su kiccaṁ kataṁ varaṁ”..

15.

“dveva tāta padakāni, yattha {yesu (pī0)} sabbaṁ patiṭṭhitaṁ.

aladdhassa ca yo lābho, laddhassa cānurakkhaṇā..

16.

“amacce tāta jānāhi, dhīre atthassa kovide.

anakkhā kitave tāta, asoṇḍe avināsake..

17.

“yo ca taṁ tāta rakkheyya, dhanaṁ yañceva te siyā.

sūtova rathaṁ saṅgaṇhe, so te kiccāni kāraye..

18.

“susaṅgahitantajano, sayaṁ vittaṁ avekkhiya.

nidhiñca iṇadānañca, na kare parapattiyā..

19.

“sayaṁ āyaṁ vayaṁ {āyavayaṁ (pī0)} jaññā, sayaṁ jaññā katākataṁ.

niggaṇhe niggahārahaṁ, paggaṇhe paggahārahaṁ..

20.

“sayaṁ jānapadaṁ atthaṁ, anusāsa rathesabha.

mā te adhammikā yuttā, dhanaṁ raṭṭhañca nāsayuṁ..

21.

“mā ca vegena kiccāni, karosi {kāresi (sī0 syā0 pī0)} kārayesi vā.

vegasā hi kataṁ kammaṁ, mando pacchānutappati..

22.

“mā te adhisare muñca, subāḷhamadhikodhitaṁ {kopitaṁ (sī0 syā0)}.

kodhasā hi bahū phītā, kulā akulataṁ gatā..

23.

“mā tāta issaromhīti, anatthāya patārayi.

itthīnaṁ purisānañca, mā te āsi dukhudrayo..

24.

“apetalomahaṁsassa, rañño kāmānusārino.

sabbe bhogā vinassanti, rañño taṁ vuccate aghaṁ..

25.

“tattheva te vattapadā, esāva anusāsanī.

dakkhassudāni puññakaro, asoṇḍo avināsako.

sīlavāssu {sīlavāssa (ṭīkā)} mahārāja, dussīlo vinipātiko” {vinipātako (pī0)}..

26.

“apucchimha kosiyagottaṁ {apucchimhā kosiyagottaṁ (syā0), apucchamhāpi kosikaṁ (pī0)}, kuṇḍaliniṁ tatheva ca.

tvaṁ dāni vadehi jambuka {jambuka tvaṁ dāni vadehi (syā0 pī0)}, balānaṁ balamuttamaṁ”..

27.

“balaṁ pañcavidhaṁ loke, purisasmiṁ mahaggate.

tattha bāhubalaṁ nāma, carimaṁ vuccate balaṁ..

28.

“bhogabalañca dīghāvu, dutiyaṁ vuccate balaṁ.

amaccabalañca dīghāvu, tatiyaṁ vuccate balaṁ..

29.

“abhijaccabalaṁ ceva, taṁ catutthaṁ asaṁsayaṁ.

yāni cetāni sabbāni, adhigaṇhāti paṇḍito..

30.

“taṁ balānaṁ balaṁ seṭṭhaṁ, aggaṁ paññābaṁ balaṁ {varaṁ (sī0)}.

paññābalenupatthaddho, atthaṁ vindati paṇḍito..

31.

“api ce labhati mando, phītaṁ dharaṇimuttamaṁ.

akāmassa pasayhaṁ vā, añño taṁ paṭipajjati..

32.

“abhijātopi ce hoti, rajjaṁ laddhāna khattiyo.

duppañño hi kāsipati, sabbenapi na jīvati..

33.

“paññāva sutaṁ vinicchinī {paññā sutavinicchinī (syā0 pī0)}, paññā kitti silokavaḍḍhanī {vaddhanī (pī0)}.

paññāsahito naro idha, api dukkhe sukhāni vindati..

34.

“paññañca kho asussūsaṁ, na koci adhigacchati.

bahussutaṁ anāgamma, dhammaṭṭhaṁ avinibbhujaṁ..

35.

“yo ca dhammavibhaṅgaññū {yo dhammañca vibhāgaññū (pī0)}, kāluṭṭhāyī matandito.

anuṭṭhahati kālena, kammaphalaṁ tassa ijjhati {kammaphalaṁ tassijjhati, phalaṁ tassa samijjhati (ka0)}..

36.

“anāyatana {nā'nāyatana (pī0)} sīlassa, anāyatana {nā'nāyatana (pī0)} sevino.

na nibbindiyakārissa, sammadattho vipaccati..

37.

“ajjhattañca payuttassa, tathāyatanasevino.

anibbindiyakārissa, sammadattho vipaccati..

38.

“yogappayogasaṅkhātaṁ, sambhatassānurakkhaṇaṁ.

tāni tvaṁ tāta sevassu, mā akammāya randhayi.

akammunā hi dummedho, naḷāgāraṁva sīdati”..

39.

“dhammaṁ cara mahārāja, mātāpitūsu khattiya.

idha dhammaṁ caritvāna, rāja saggaṁ gamissasi..

40.

“dhammaṁ cara mahārāja, puttadāresu khattiya.

idha dhammaṁ caritvāna, rāja saggaṁ gamissasi..

41.

“dhammaṁ cara mahārāja, mittāmaccesu khattiya.

idha dhammaṁ caritvāna, rāja saggaṁ gamissasi..

42.

“dhammaṁ cara mahārāja, vāhanesu balesu ca.

idha dhammaṁ caritvāna, rāja saggaṁ gamissasi..

43.

“dhammaṁ cara mahārāja, gāmesu nigamesu ca ...pe0 .....

44.

“dhammaṁ cara mahārāja, raṭṭhesu {raṭṭhe (pī0)} janapadesu ca ...pe0 .....

45.

“dhammaṁ cara mahārāja, samaṇa {samaṇe (syā0 ka0)} brāhmaṇesu ca ...pe0 .....

46.

“dhammaṁ cara mahārāja, migapakkhīsu khattiya.

idha dhammaṁ caritvāna, rāja saggaṁ gamissasi..

47.

“dhammaṁ cara mahārāja, dhammo ciṇṇo sukhāvaho {dhammo suciṇṇo sukhamāvahati (ka0)}.

idha dhammaṁ caritvāna, rāja saggaṁ gamissasi..

48.

“dhammaṁ cara mahārāja, saindā {indo (pī0), sindā (ka0)} devā sabrahmakā.

suciṇṇena divaṁ pattā, mā dhammaṁ rāja pāmado {pamādo (pī0 ka0)}..

49.

“tattheva te {vete (pī0)} vattapadā, esāva {esā ca (pī0)} anusāsanī.

sappaññasevī kalyāṇī, samattaṁ sāma {sāmaṁ (ka0)} taṁ vidū” ti..

tesakuṇajātakaṁ paṭhamaṁ.

522. sarabhaṅgajātakaṁ (2)

50.

“alaṅkatā kuṇḍalino suvatthā, veḷuriyamuttātharukhaggabandhā {baddhā (pī0)}.

rathesabhā tiṭṭhatha ke nu tumhe, kathaṁ vo jānanti manussaloke”..

51.

“ahamaṭṭhako bhīmaratho panāyaṁ, kāliṅgarājā pana uggatoyaṁ {uggato ayaṁ (pī0), uggatāyaṁ (ka0)}.

susaññatānaṁ isīnaṁ {susaññatānisinaṁ (pī0)} dassanāya, idhāgatā pucchitāyemha pañhe”..

52.

“vehāyasaṁ tiṭṭhasi {tiṭṭhati (pī0)} antalikkhe, pathaddhuno pannaraseva cando.

pucchāmi taṁ yakkha mahānubhāva, kathaṁ taṁ jānanti manussaloke”..

53.

“yamāhu devesu sujampatīti, maghavāti taṁ āhu manussaloke.

sa devarājā idamajja patto, susaññatānaṁ isīnaṁ dassanāya”..

54.

“dūre sutā no isayo samāgatā, mahiddhikā iddhiguṇūpapannā.

vandāmi te ayire pasannacitto, ye jīvalokettha manussaseṭṭhā”..

55.

gandho isīnaṁ ciradikkhitānaṁ {dakkhitānaṁ (syā0 pī0)}, kāyā cuto gacchati mālutena.

ito paṭikkamma sahassanetta, gandho isīnaṁ asuci devarāja”..

56.

“gandho isīnaṁ ciradikkhitānaṁ, kāyā cuto gacchatu mālutena.

vicitrapupphaṁ surabhiṁva mālaṁ, gandhañca etaṁ pāṭikaṅkhāma bhante.

na hettha devā paṭikkūlasaññino”..

57.

“purindado bhūtapatī yasassī, devānamindo sakko {idaṁ padaṁ natthi (sī0 syā0 pī0 potthakesu)} maghavā sujampati.

sa devarājā asuragaṇappamaddano, okāsamākaṅkhati pañha pucchituṁ..

58.

“ko nevimesaṁ idha paṇḍitānaṁ, pañhe puṭṭho nipuṇe byākarissati.

tiṇṇañca raññaṁ manujādhipānaṁ, devānamindassa ca vāsavassa”..

59.

“ayaṁ isi {isī (sī0 pī0)} sarabhaṅgo tapassī {yasassī (sī0)}, yato jāto virato methunasmā.

āceraputto {ācariyaputto (pī0 ka0)} suvinītarūpo, so nesaṁ pañhāni viyākarissati”..

60.

“koṇḍañña pañhāni viyākarohi, yācanti taṁ isayo sādhurūpā.

koṇḍañña eso manujesu dhammo, yaṁ vuddha {vaddha (pī0), buddha (ka0)} māgacchati esa bhāro”..

61.

“katāvakāsā pucchantu bhonto, yaṁ kiñci pañhaṁ manasābhipatthitaṁ.

ahañhi taṁ taṁ vo viyākarissaṁ, ñatvā sayaṁ lokamimaṁ parañca”..

62.

“tato ca maghavā sakko, atthadassī purindado.

apucchi paṭhamaṁ pañhaṁ, yañcāsi abhipatthitaṁ”..

63.

“kiṁ sū vadhitvā na kadāci socati, kissappahānaṁ isayo vaṇṇayanti.

kassīdha vuttaṁ pharusaṁ khametha, akkhāhi me koṇḍañña etamatthaṁ”..

64.

“kodhaṁ vadhitvā na kadāci socati, makkhappahānaṁ isayo vaṇṇayanti.

sabbesaṁ vuttaṁ pharusaṁ khametha, etaṁ khantiṁ uttamamāhu santo”..

65.

“sakkā ubhinnaṁ {hi dvinnaṁ (pī0)} vacanaṁ titikkhituṁ, sadisassa vā seṭṭhatarassa {seṭṭhanarassa (pī0)} vāpi.

kathaṁ nu hīnassa vaco khametha, akkhāhi me koṇḍañña etamatthaṁ”..

66.

“bhayā hi seṭṭhassa vaco khametha, sārambhahetū pana sādisassa.

yo cīdha hīnassa vaco khametha, etaṁ khantiṁ uttamamāhu santo”..

67.

“kathaṁ vijaññā catupattharūpaṁ {catumaṭṭharūpaṁ (syā0 pī0)}, seṭṭhaṁ sarikkhaṁ athavāpi hīnaṁ.

virūparūpena caranti santo, tasmā hi sabbesaṁ vaco khametha”..

68.

“na hetamatthaṁ mahatīpi senā, sarājikā yujjhamānā labhetha.

yaṁ khantimā sappuriso labhetha, khantī balassūpasamanti verā”..

69.

“subhāsitaṁ te anumodiyāna, aññaṁ taṁ pucchāmi tadiṅgha brūhi.

yathā ahuṁ {ahū (sī0 syā0 pī0)} daṇḍakī nāḷikero {nāḷikīro (sī0 syā0 pī0)}, athajjuno kalābu cāpi rājā.

tesaṁ gatiṁ brūhi supāpakamminaṁ, katthūpapannā isinaṁ viheṭhakā”..

70.

“kisañhi {kisaṁpi (pī0)} vacchaṁ avakiriya daṇḍakī, ucchinnamūlo sajano saraṭṭho.

kukkuḷanāme nirayamhi paccati, tassa phuliṅgāni patanti kāye..

71.

“yo saññate pabbajite aheṭhayi {avañcasi (pī0)}, dhammaṁ bhaṇante samaṇe adūsake.

taṁ nāḷikeraṁ sunakhā parattha, saṅgamma khādanti viphandamānaṁ..

72.

“athajjuno niraye sattisūle, avaṁsiro patito uddhaṁpādo {uddhapādo (syā0), addhapādo (pī0)}.

aṅgīrasaṁ gotamaṁ heṭhayitvā, khantiṁ tapassiṁ cirabrahmacāriṁ..

73.

“yo khaṇḍaso pabbajitaṁ achedayi, khantiṁ vadantaṁ samaṇaṁ adūsakaṁ.

kalābuvīciṁ upapajja paccati, mahāpatāpaṁ {mahābhitāpaṁ (pī0)} kaṭukaṁ bhayānakaṁ..

74.

“etāni sutvā nirayāni paṇḍito, aññāni pāpiṭṭhatarāni cettha.

dhammaṁ care samaṇabrāhmaṇesu, evaṅkaro saggamupeti ṭhānaṁ”..

75.

“subhāsitaṁ te anumodiyāna, aññaṁ taṁ pucchāmi tadiṅgha brūhi.

kathaṁvidhaṁ sīlavantaṁ vadanti, kathaṁvidhaṁ paññavantaṁ vadanti.

kathaṁvidhaṁ sappurisaṁ vadanti, kathaṁvidhaṁ no siri no jahāti”..

76.

“kāyena vācāya ca yo'dha {yo ca (pī0)} saññato, manasā ca kiñci na karoti pāpaṁ.

na attahetū alikaṁ bhaṇeti {bhaṇāti (sī0 syā0 pī0)}, tathāvidhaṁ sīlavantaṁ vadanti..

77.

“gambhīrapañhaṁ manasābhicintayaṁ {manasā vicintayaṁ (sī0)}, nāccāhitaṁ kamma karoti luddaṁ.

kālāgataṁ {kālābhataṁ (pī0)} atthapadaṁ na riñcati, tathāvidhaṁ paññavantaṁ vadanti..

78.

“yo ve kataññū katavedi dhīro, kalyāṇamitto daḷhabhatti ca hoti.

dukhitassa sakkacca karoti kiccaṁ, tathāvidhaṁ sappurisaṁ vadanti..

79.

“etehi sabbehi guṇehupeto, saddho mudū saṁvibhāgī vadaññū.

saṅgāhakaṁ sakhilaṁ saṇhavācaṁ, tathāvidhaṁ no siri no jahāti”..

80.

“subhāsitaṁ te anumodiyāna, aññaṁ taṁ pucchāmi tadiṅgha brūhi.

sīlaṁ siriñcāpi satañca dhammaṁ, paññañca kaṁ seṭṭhataraṁ vadanti”..

81.

“paññā hi seṭṭhā kusalā vadanti, nakkhattarājāriva tārakānaṁ.

sīlaṁ sīrī cāpi satañca dhammo {dhammā (pī0)}, anvāyikā paññavato bhavanti”..

82.

“subhāsitaṁ te anumodiyāna, aññaṁ taṁ pucchāmi tadiṅgha brūhi.

kathaṁkaro kintikaro kimācaraṁ, kiṁ sevamāno labhatīdha paññaṁ.

paññāya dānippaṭipaṁ {dāni paṭipadaṁ (sī0 syā0 pī0)} vadehi, kathaṁkaro paññavā hoti macco”..

83.

“sevetha vuddhe nipuṇe bahussute, uggāhako ca paripucchako siyā.

suṇeyya sakkacca subhāsitāni, evaṁkaro paññavā hoti macco..

84.

“ paññavā kāmaguṇe avekkhati, aniccato dukkhato rogato ca.

evaṁ vipassī pajahāti chandaṁ, dukkhesu kāmesu mahabbhayesu..

85.

“sa vītarāgo pavineyya dosaṁ, mettaṁ {metta (syā0 ka0)} cittaṁ bhāvaye {bhāveyya (sī0 syā0 ka0)} appamāṇaṁ.

sabbesu bhūtesu nidhāya daṇḍaṁ, anindito brahmamupeti ṭhānaṁ”..

86.

“mahatthiyaṁ {mahiddhiyaṁ (sī0 syā0 pī0)} āgamanaṁ ahosi, tavamaṭṭhakā {maṭṭhaka (sī0 syā0 ka0)} bhīmarathassa cāpi.

kāliṅgarājassa ca uggatassa, sabbesa vo kāmarāgo pahīno”..

87.

“evametaṁ paracittavedi, sabbesa no kāmarāgo pahīno.

karohi okāsamanuggahāya, yathā gatiṁ te abhisambhavema”..

88.

“karomi okāsamanuggahāya, tathā hi vo kāmarāgo pahīno.

pharātha kāyaṁ vipulāya pītiyā, yathā gatiṁ me abhisambhavetha”..

89.

“sabbaṁ karissāma tavānusāsaniṁ, yaṁ yaṁ tuvaṁ vakkhasi bhūripañña.

pharāma kāyaṁ vipulāya pītiyā, yathā gatiṁ te abhisambhavema”..

90.

“katāya {katāyaṁ (sī0 pī0)} vacchassa kisassa pūjā, gacchantu bhonto isayo sādhurūpā.

jhāne ratā hotha sadā samāhitā, esā ratī pabbajitassa seṭṭhā”..

91.

“sutvāna gāthā paramatthasaṁhitā, subhāsitā isinā paṇḍitena.

te vedajātā anumodamānā, pakkāmu {pakkamu (ka0)} devā devapuraṁ yasassino..

92.

“gāthā imā atthavatī subyañjanā, subhāsitā isinā paṇḍitena.

yo kocimā aṭṭhikatvā {aṭṭhiṁ katvā (ka0)} suṇeyya, labhetha pubbāpariyaṁ visesaṁ.

laddhāna pubbāpariyaṁ visesaṁ, adassanaṁ maccurājassa gacche”..

93.

“sālissaro sāriputto, meṇḍissaro ca kassapo.

pabbato anuruddho ca, kaccāyano ca devalo {devilo (syā0 ka0)}..

94.

“anusisso ca ānando, kisavaccho ca kolito.

nārado udāyī thero {nārado puṇṇo mantānīputto (sī0)}, parisā buddhaparisā.

sarabhaṅgo lokanātho, evaṁ dhāretha jātakan”-ti..

sarabhaṅgajātakaṁ dutiyaṁ.

523. alambusājātakaṁ (3)

95.

“atha bravi brahā indo, vatrabhū jayataṁ pitā.

devakaññaṁ parābhetvā, sudhammāyaṁ alambusaṁ..

96.

“misse devā taṁ yācanti, tāvatiṁsā saindakā.

isippalobhane {isipalobhike (sī0 syā0), isiṁ palobhike (pī0)} gaccha, isisiṅgaṁ alambuse..

97.

“purāyaṁ amhe acceti {nācceti (syā0 ka0)}, vattavā {vatavā (sī0 syā0 pī0)} brahmacariyavā.

nibbānābhirato vuddho {vaddho (pī0), buddho (syā0 ka0)}, tassa maggāni āvara”..

98.

“devarāja kimeva tvaṁ, mameva tuvaṁ sikkhasi.

isippalobhane {isipalobhike (sī0 syā0), isiṁ palobhike (pī0)} gaccha, santi aññāpi accharā..

99.

“mādisiyo pavarā ceva, asoke nandane vane.

tāsampi hotu pariyāyo, tāpi yantu palobhanā” {palobhikā (syā0 pī0)}..

100.

“addhā hi saccaṁ bhaṇasi, santi aññāpi accharā.

tādisiyo pavarā ceva, asoke nandane vane..

101.

“na tā evaṁ pajānanti, pāricariyaṁ pumaṁ gatā.

yādisaṁ tvaṁ pajānāsi, nāri sabbaṅgasobhane..

102.

“tvameva gaccha kalyāṇi, itthīnaṁ pavarā casi.

taveva vaṇṇarūpena, savasamānayissasi” {vasamānāpayissasi (syā0), vasamānāmayissasi (pī0), taṁ vasamānayissasi (ka0)}..

103.

“na vāhaṁ na gamissāmi, devarājena pesitā.

vibhemi cetaṁ āsāduṁ, uggatejo hi brāhmaṇo..

104.

“aneke nirayaṁ pattā, isimāsādiyā janā.

āpannā mohasaṁsāraṁ, tasmā lomāni haṁsaye”..

105.

“idaṁ vatvāna pakkāmi, accharā kāmavaṇṇinī.

missā missitu {missetu (sī0 syā0 pī0)} micchantī, isisiṅgaṁ alambusā..

106.

“sā ca taṁ vanamogayha, isisiṅgena rakkhitaṁ.

bimbajālakasañchannaṁ, samantā aḍḍhayojanaṁ..

107.

“pātova pātarāsamhi, udaṇhasamayaṁ {udayasamayaṁ (syā0), udantasamayaṁ (ka0)} pati.

aggiṭṭhaṁ parimajjantaṁ, isisiṅgaṁ upāgami”..

108.

“kā nu vijjurivābhāsi, osadhī viya tārakā.

vicittahatthābharaṇā {vicittavatthābharaṇā (sī0)}, āmuttamaṇikuṇḍalā {āmukkamaṇikuṇḍalā (?)}..

109.

“ādiccavaṇṇasaṅkāsā, hemacandanagandhinī.

saññatūrū mahāmāyā, kumārī cārudassanā..

110.

“vilaggā {vilākā (sī0 syā0 pī0)} mudukā suddhā, pādā te suppatiṭṭhitā.

gamanā kāmanīyā {kamanā kamanīyā (sī0 pī0)} te, harantiyeva me mano..

111.

“anupubbāva te ūrū, nāganāsasamūpamā.

vimaṭṭhā tuyhaṁ sussoṇī, akkhassa phalakaṁ yathā..

112.

“uppalasseva kiñjakkhā, nābhi te sādhu saṇṭhitā.

pūrā kaṇhañjanasseva, dūrato paṭidissati..

113.

“duvidhā jātā urajā, avaṇṭā sādhu paccudā.

payodharā apatitā {appatītā (sī0 syā0 pī0)}, aḍḍhalābusamā thanā..

114.

“dīghā kambutalābhāsā, gīvā eṇeyyakā yathā.

paṇḍarāvaraṇā vaggu, catutthamanasannibhā..

115.

“uddhaggā ca adhaggā ca, dumaggaparimajjitā.

duvijā nelasambhūtā, dantā tava sudassanā..

116.

“apaṇḍarā lohitantā, jiñjūka {jiñjuka (sī0 syā0 pī0)} phalasannibhā.

āyatā ca visālā ca, nettā tava sudassanā..

117.

“nātidīghā susammaṭṭhā, kanakabyā {kanakaggā (pī0)} samocitā.

uttamaṅgaruhā tuyhaṁ, kesā candanagandhikā..

118.

“yāvatā kasigorakkhā, vāṇijānaṁ {vaṇijānaṁ (pī0)} ca yā gati.

isīnañca parakkantaṁ, saññatānaṁ tapassinaṁ..

119.

“na te samasamaṁ passe, asmiṁ pathavi {puthuvi (pī0)} maṇḍale.

ko vā tvaṁ kassa vā putto, kathaṁ jānemu taṁ mayaṁ”..

120.

“na pañhakālo bhaddante, kassapevaṁ gate sati.

ehi samma ramissāma, ubho asmākamassame.

ehi taṁ upagūhissaṁ {upaguyhissaṁ (syā0)}, ratīnaṁ kusalo bhava”..

121.

“idaṁ vatvāna pakkāmi, accharā kāmavaṇṇinī.

missā missitumicchantī, isisiṅgaṁ alambusā”..

122.

“so ca vegena nikkhamma, chetvā dandhaparakkamaṁ {dandhapadakkamaṁ (ka0)}.

tamuttamāsu veṇīsu, ajjhappatto {ajjhāpatto (pī0)} parāmasi.

123.

“tamudāvatta kalyāṇī, palissaji susobhanā {susobhaṇī (syā0 ka0)}.

cavitamhi {cavi tamhā (syā0 ka0)} brahmacariyā, yathā taṁ atha tositā..

124.

“manasā agamā indaṁ, vasantaṁ nandane vane.

tassā saṅkappamaññāya, maghavā devakuñjaro..

125.

“pallaṅkaṁ pahiṇī khippaṁ, sovaṇṇaṁ sopavāhanaṁ.

sauttaracchadapaññāsaṁ, sahassapaṭiyatthataṁ {paṭikatthataṁ (sī0)}..

126.

“tamenaṁ tattha dhāresi, ure katvāna sobhanā.

yathā ekamuhuttaṁva, tīṇi vassāni dhārayi..

127.

“vimado tīhi vassehi, pabujjhitvāna brāhmaṇo.

addasāsi harita {harī (pī0)} rukkhe, samantā aggiyāyanaṁ..

128.

“navapattavanaṁ phullaṁ, kokilaggaṇaghositaṁ.

samantā paviloketvā, rudaṁ assūni vattayi..

129.

“na juhe na jape {jappe (ka0)} mante, aggihuttaṁ pahāpitaṁ.

ko nu me pāricariyāya, pubbe cittaṁ palobhayi..

130.

“araññe me viharato, yo me tejā ha sambhutaṁ {sambhataṁ (pī0)}.

nānāratnaparipūraṁ, nāvaṁva gaṇhi aṇṇave”..

131.

“ahaṁ te pāricariyāya, devarājena pesitā.

avadhiṁ {avadhī (syā0 pī0 ka0)} cittaṁ cittena, pamādo {pamādā (syā0 pī0)} tvaṁ na bujjhasi”..

132.

“imāni kira maṁ tāto, kassapo anusāsati.

kamalāsadisitthiyo {sarisitthiyo (syā0 pī0)}, tāyo bujjhesi māṇava..

133.

“ure gaṇḍāyo bujjhesi, tāyo bujjhesi māṇava.

iccānusāsi maṁ tāto, yathā maṁ anukampako..

134.

“tassāhaṁ vacanaṁ nākaṁ, pitu vuddhassa sāsanaṁ.

araññe nimmanussamhi, svajja jhāyāmi {svājjajjhāyāmi (sī0 pī0)} ekako..

135.

“sohaṁ tathā karissāmi, dhiratthu jīvitena me.

puna vā tādiso hessaṁ, maraṇaṁ me bhavissati”..

136.

“tassa tejaṁ {tejañca (sī0 pī0)} vīriyañca, dhitiṁ {dhitiñca (pī0)} ñatvā avaṭṭhitaṁ {suvaḍḍhitaṁ (sī0)}.

sirasā aggahī pāde, isisiṅgaṁ alambusā..

137.

“mā me kujjha {kujjhi (pī0)} mahāvīra, mā me kujjha {kujjhi (pī0)} mahāise.

mahā attho mayā ciṇṇo, tidasānaṁ yasassinaṁ.

tayā saṁkampitaṁ āsi, sabbaṁ devapuraṁ tadā”..

138.

“tāvatiṁsā ca ye devā, tidasānañca vāsavo.

tvañca bhadde sukhī hohi, gaccha kaññe yathāsukhaṁ”..

139.

“tassa pāde gahetvāna, katvā ca naṁ padakkhiṇaṁ.

añjaliṁ paggahetvāna, tamhā ṭhānā apakkami..

140.

“yo ca tassāsi pallaṅko, sovaṇṇo sopavāhano.

sauttaracchadapaññāso, sahassapaṭiyatthato.

tameva pallaṅkamāruyha, agā devāna santike..

141.

“tamokkamiva āyantiṁ, jalantiṁ vijjutaṁ yathā.

patīto sumano vitto, devindo adadā varaṁ”..

142.

“varañce me ado sakka, sabbabhūtānamissara.

nisippalobhikā {na isipalobhikā (syā0), na isipalobhiyaṁ (pī0)} gacche, etaṁ sakka varaṁ vare” ti..

alambusājātakaṁ tatiyaṁ.

524. saṅkhapālajātakaṁ (4)

143.

“ariyāvakāsosi pasannanetto, maññe bhavaṁ pabbajito kulamhā.

kathaṁ nu vittāni pahāya bhoge, pabbaji nikkhamma gharā sapañña” {sapañño (syā0), sapaññā (pī0)}..

144.

“sayaṁ vimānaṁ naradeva disvā, mahānubhāvassa mahoragassa.

disvāna puññāna mahāvipākaṁ, saddhāyahaṁ pabbajitomhi rāja”..

145.

“na kāmakāmā na bhayā na dosā, vācaṁ musā pabbajitā bhaṇanti.

akkhāhi me pucchito etamatthaṁ, sutvāna me jāyihitippasādo”..

146.

“vāṇijja {vaṇijja (pī0)} raṭṭhādhipa gacchamāno, pathe addasāsimhi bhojaputte {milācaputte (sī0 pī0)}.

pavaddhakāyaṁ uragaṁ mahantaṁ, ādāya gacchante pamodamāne”..

147.

“sohaṁ samāgamma janinda tehi, pahaṭṭhalomo avacamhi bhīto.

kuhiṁ ayaṁ nīyati {niyyati (ka0)} bhīmakāyo, nāgena kiṁ kāhatha bhojaputtā..

148.

“nāgo ayaṁ nīyati bhojanatthā {bhojanatthaṁ (sī0 syā0 pī0)}, pavaddhakāyo urago mahanto.

sāduñca thūlañca muduñca maṁsaṁ, na tvaṁ rasaññāsi videhaputta..

149.

“ito mayaṁ gantvā sakaṁ niketaṁ {niketanaṁ (pī0)}, ādāya satthāni vikopayitvā.

maṁsāni bhokkhāma {bhakkhāma (syā0)} pamodamānā, mayañhi ve sattavo pannagānaṁ..

150.

“sace ayaṁ nīyati bhojanatthā, pavaddhakāyo urago mahanto.

dadāmi vo balibaddāni {balivaddāni (pī0)} soḷasa, nāgaṁ imaṁ muñcatha bandhanasmā..

151.

“addhā hi no bhakkho ayaṁ manāpo, bahū ca no uragā bhuttapubbā {bahuṁ ca no urago bhuttapubbo (ka0)}.

karoma te taṁ vacanaṁ aḷāra {āḷāra (ka0) evamuparipi}, mittañca no hohi videhaputta..

152.

“tadassu te bandhanā mocayiṁsu, yaṁ natthuto paṭimokkassa pāse.

mutto ca so bandhanā nāgarājā, pakkāmi pācīnamukho muhuttaṁ..

153.

“gantvāna pācīnamukho muhuttaṁ, puṇṇehi nettehi palokayī maṁ.

tadāssahaṁ piṭṭhito anvagacchiṁ, dasaṅguliṁ añjaliṁ paggahetvā..

154.

“gaccheva kho tvaṁ taramānarūpo, mā taṁ amittā punaraggahesuṁ.

dukkho hi luddehi punā samāgamo, adassanaṁ bhojaputtāna gaccha..

155.

“agamāsi so rahadaṁ vippasannaṁ, nīlobhāsaṁ ramaṇīyaṁ sutitthaṁ.

samotataṁ {samonataṁ (syā0 ka0)} jambuhi vetasāhi, pāvekkhi nittiṇṇabhayo patīto..

156.

“so taṁ pavissa na cirassa nāgo, dibbena me pāturahuṁ janinda.

upaṭṭhahī maṁ pitaraṁva putto, hadayaṅgamaṁ kaṇṇasukhaṁ bhaṇanto..

157.

“tvaṁ mesi mātā ca pitā {pitā ca (pī0)} aḷāra, abbhantaro pāṇadado sahāyo.

sakañca iddhiṁ paṭilābhakosmi {paṭilābhitosmi (pī0)}, aḷāra passa me nivesanāni.

pahūtabhakkhaṁ bahuannapānaṁ, masakkasāraṁ viya vāsavassa”..

158.

“taṁ bhūmibhāgehi upetarūpaṁ, asakkharā ceva mudū subhā ca.

nīcattiṇā {nīcā tiṇā (syā0 pī0)} apparajā ca bhūmi, pāsādikā yattha jahanti sokaṁ..

159.

“anāvakulā veḷuriyūpanīlā, catuddisaṁ ambavanaṁ surammaṁ.

pakkā ca pesī ca phalā suphullā, niccotukā dhārayantī phalāni..

160.

“tesaṁ vanānaṁ naradeva majjhe, nivesanaṁ bhassarasannikāsaṁ.

rajataggaḷaṁ sovaṇṇamayaṁ uḷāraṁ, obhāsatī vijjurivantalikkhe..

161.

“maṇīmayā soṇṇamayā {sovaṇṇamayā (sī0 syā0 pī0)} uḷārā, anekacittā satataṁ sunimmitā.

paripūrā kaññāhi alaṅkatābhi, suvaṇṇakāyūradharāhi rāja..

162.

“so saṅkhapālo taramānarūpo, pāsādamāruyha anomavaṇṇo.

sahassathambhaṁ atulānubhāvaṁ, yatthassa bhariyā mahesī ahosi..

163.

“ekā ca nārī taramānarūpā, ādāya veḷuriyamayaṁ mahagghaṁ.

subhaṁ maṇiṁ jātimantūpapannaṁ, acoditā āsanamabbhihāsi..

164.

“tato maṁ urago hatthe gahetvā, nisīdayī pāmukhaāsanasmiṁ.

idamāsanaṁ atra bhavaṁ nisīdatu, bhavañhi me aññataro garūnaṁ..

165.

“aññā ca nārī taramānarūpā, ādāya vāriṁ upasaṅkamitvā.

pādāni pakkhālayī me janinda, bhariyāva {bhariyā ca (pī0)} bhattū patino piyassa..

166.

“aparā ca nārī taramānarūpā, paggayha sovaṇṇamayāya {sovaṇṇamayā (pī0)} pātiyā.

anekasūpaṁ vividhaṁ viyañjanaṁ, upanāmayī bhatta manuññarūpaṁ..

167.

“turiyehi {tūriyehi (ka0)} maṁ bhārata bhuttavantaṁ, upaṭṭhahuṁ bhattu mano viditvā.

tatuttariṁ {taduttariṁ (ka0)} maṁ nipatī mahantaṁ, dibbehi kāmehi anappakehi..

168.

“bhariyā mametā tisatā aḷāra, sabbattamajjhā padumuttarābhā.

aḷāra etāssu te kāmakārā, dadāmi te tā paricārayassu..

169.

“saṁvaccharaṁ dibbarasānubhutvā, tadāssuhaṁ {tadassahaṁ (pī0)} uttarimajjhabhāsiṁ {uttari paccabhāsiṁ (sī0 syā0), uttariṁ paccabhāsiṁ (pī0)}.

nāgassidaṁ kinti kathañca laddhaṁ, kathajjhagamāsi vimānaseṭṭhaṁ”..

170.

“adhicca laddhaṁ pariṇāmajaṁ te, sayaṁkataṁ udāhu devehi dinnaṁ.

pucchāmi taṁ {te (pī0)} nāgarājetamatthaṁ, kathajjhagamāsi vimānaseṭṭhaṁ”..

171.

“nādhicca laddhaṁ na pariṇāmajaṁ me, na sayaṁkataṁ nāpi devehi dinnaṁ.

sakehi kammehi apāpakehi, puññehi me laddhamidaṁ vimānaṁ”..

172.

“kiṁ te vataṁ kiṁ pana brahmacariyaṁ, kissa suciṇṇassa ayaṁ vipāko.

akkhāhi me nāgarājetamatthaṁ, kathaṁ nu te laddhamidaṁ vimānaṁ”..

173.

“rājā ahosiṁ magadhānamissaro, duyyodhano nāma mahānubhāvo.

so ittaraṁ jīvitaṁ saṁviditvā, asassataṁ vipariṇāmadhammaṁ..

174.

“annañca pānañca pasannacitto, sakkacca dānaṁ vipulaṁ adāsiṁ {adāsi (pī0)}.

opānabhūtaṁ me gharaṁ tadāsi, santappitā samaṇabrāhmaṇā ca..

175.

{ayaṁ gāthā pī0 potthake natthi} “mālañca gandhañca vilepanañca, padīpiyaṁ {padīpayaṁ (syā0 ka0)} yānamupassayañca.

acchādanaṁ seyyamathannapānaṁ, sakkacca dānāni adamha tattha {ayaṁ gāthā pī0 potthake natthi}..

176.

“taṁ me vataṁ taṁ pana brahmacariyaṁ, tassa suciṇṇassa ayaṁ vipāko.

teneva me laddhamidaṁ vimānaṁ, pahūtabhakkhaṁ bahuannapānaṁ”.

“naccehi gītehi cupetarūpaṁ, ciraṭṭhitikaṁ na ca sassatāyaṁ..

177.

“appānubhāvā taṁ mahānubhāvaṁ, tejassinaṁ hanti atejavanto.

kimeva dāṭhāvudha kiṁ paṭicca, hatthatta {hatthattha (sī0 syā0 pī0)} māgacchi vanibbakānaṁ {vaṇibbakānaṁ (sī0)}..

178.

“bhayaṁ nu te anvagataṁ mahantaṁ, tejo nu te nānvagaṁ dantamūlaṁ.

kimeva dāṭhāvudha kiṁ paṭicca, kilesamāpajji vanibbakānaṁ”..

179.

“na me bhayaṁ anvagataṁ mahantaṁ, tejo na sakkā mama tehi hantuṁ {tebhihantuṁ (syā0 ka0)}.

satañca dhammāni sukittitāni, samuddavelāva duraccayāni..

180.

“cātuddasiṁ pañcadasiṁ aḷāra, uposathaṁ niccamupāvasāmi.

athāgamuṁ soḷasa bhojaputtā, rajjuṁ gahetvāna daḷhañca pāsaṁ..

181.

“bhetvāna nāsaṁ atikassa {antakassa (ka0)} rajjuṁ, nayiṁsu maṁ samparigayha luddā.

etādisaṁ dukkhamahaṁ titikkhaṁ {titikkhiṁ (pī0)}, uposathaṁ appaṭikopayanto”..

182.

“ekāyane taṁ pathe addasaṁsu, balena vaṇṇena cupetarūpaṁ.

siriyā paññāya ca bhāvitosi, kiṁ patthayaṁ {kimatthiyaṁ (sī0 syā0 pī0)} nāga tapo karosi..

183.

“na puttahetū na dhanassa hetu, na āyuno cāpi aḷāra hetu.

manussayoniṁ abhipatthayāno, tasmā parakkamma tapo karomi”..

184.

“tvaṁ lohitakkho vihatantaraṁso, alaṅkato kappitakesamassu.

surosito lohitacandanena, gandhabbarājāva disā pabhāsasi {pabhāsi (ka0)}..

185.

“deviddhipattosi mahānubhāvo, sabbehi kāmehi samaṅgibhūto.

pucchāmi taṁ nāgarājetamatthaṁ, seyyo ito kena manussaloko”..

186.

“aḷāra nāññatra manussalokā, suddhī va saṁvijjati saṁyamo vā.

ahañca laddhāna manussayoniṁ, kāhāmi jātimaraṇassa antaṁ”..

187.

“saṁvaccharo me vasato {vusito (pī0)} tavantike, annena pānena upaṭṭhitosmi.

āmantayitvāna palemi nāga, cirappavuṭṭhosmi {cirappavuttho asmi (pī0)} ahaṁ janinda”..

188.

“puttā ca dārā anujīvino ca {ca'nujīvino (syā0 pī0)}, niccānusiṭṭhā upatiṭṭhate taṁ.

kaccinnu taṁ nābhisapittha {nābhisaṁsittha (syā0 pī0)} koci, piyañhi me dassanaṁ tuyhaṁ {tuyha (pī0)} aḷāra”..

189.

“yathāpi mātū ca pitū agāre, putto piyo paṭivihito vaseyya {seyyo (pī0)}.

tatopi mayhaṁ idhameva seyyo, cittañhi te nāga mayī pasannaṁ”..

190.

“maṇī mamaṁ vijjati lohitaṅko {lohitaṅgo (ka0)}, dhanāharo maṇiratanaṁ uḷāraṁ.

ādāya tvaṁ {taṁ (pī0)} gaccha sakaṁ niketaṁ, laddhā dhanaṁ taṁ maṇimossajassu”..

191.

“diṭṭhā mayā mānusakāpi kāmā, asassatā vipariṇāmadhammā.

ādīnavaṁ kāmaguṇesu disvā, saddhāyahaṁ pabbajitomhi rāja..

192.

“dumapphalānīva patanti māṇavā, daharā ca vuddhā ca sarīrabhedā.

etampi disvā pabbajitomhi rāja, apaṇṇakaṁ sāmaññameva seyyo”..

193.

“addhā have sevitabbā sapaññā, bahussutā ye bahuṭhānacintino.

nāgañca sutvāna tavañcaḷāra, kāhāmi puññāni anappakāni”..

194.

“addhā have sevitabbā sapaññā, bahussutā ye bahuṭhānacintino.

nāgañca sutvāna mamañca rāja, karohi puññāni anappakānī” ti..

saṅkhapālajātakaṁ catutthaṁ.

525. cūḷasutasomajātakaṁ (5)

195.

“āmantayāmi nigamaṁ, mittāmacce parissaje {pārisajje (sī0 syā0)}.

sirasmiṁ palitaṁ jātaṁ, pabbajjaṁ dāni rocahaṁ”..

196.

“abhumme kathaṁ nu bhaṇasi, sallaṁ me deva urasi kappesi {kampesi (pī0)}.

sattasatā te bhariyā, kathaṁ nu te tā bhavissanti”..

197.

“paññāyihinti etā, daharā aññampi tā gamissanti.

saggañcassa patthayāno, tena ahaṁ pabbajissāmi”..

198.

“dulladdhaṁ me āsi sutasoma, yassa te homahaṁ mātā.

yaṁ me vilapantiyā, anapekkho pabbajasi deva..

199.

“dulladdhaṁ me āsi sutasoma, yaṁ taṁ ahaṁ vijāyissaṁ.

yaṁ me vilapantiyā, anapekkho pabbajasi deva”..

200.

“ko nāmeso dhammo, sutasoma kā ca nāma pabbajjā.

yaṁ no amhe jiṇṇe, anapekkho pabbajasi deva..

201.

“puttāpi tuyhaṁ bahavo, daharā appattayobbanā.

mañjū tepi {te (sī0 pī0)} taṁ apassantā, maññe dukkhaṁ nigacchanti”..

202.

“puttehi ca me etehi, daharehi appattayobbanehi.

mañjūhi sabbehipi tumhehi, cirampi ṭhatvā vināsabhāvo” {vinābhāvo (sī0 syā0 pī0)}..

203.

“chinnaṁ nu tuyhaṁ hadayaṁ, adu te {ādu (sī0 pī0), ādū (syā0)} karuṇā ca natthi amhesu.

yaṁ no vikandantiyo {vikkandantiyo (sī0)}, anapekkho pabbajasi deva”..

204.

“na ca mayhaṁ chinnaṁ hadayaṁ, atthi karuṇāpi mayhaṁ tumhesu.

saggañca patthayāno, tena ahaṁ {tenāhaṁ (sī0 syā0), tenamahaṁ (pī0)} pabbajissāmi”..

205.

“dulladdhaṁ me āsi, sutasoma yassa te ahaṁ bhariyā.

yaṁ me vilapantiyā, anapekkho pabbajasi deva..

206.

“dulladdhaṁ me āsi, sutasoma yassa te ahaṁ bhariyā.

yaṁ me kucchipaṭisandhiṁ {maṁ kucchimatiṁ santiṁ (pī0)}, anapekkho pabbajasi deva..

207.

“paripakko me gabbho, kucchigato yāva naṁ vijāyāmi.

māhaṁ ekā vidhavā, pacchā dukkhāni addakkhiṁ”..

208.

“paripakko te gabbho, kucchigato iṅgha tvaṁ {tva (sī0), naṁ (pī0)} vijāyassu.

puttaṁ anomavaṇṇaṁ, taṁ hitvā pabbajissāmi”..

209.

“mā tvaṁ cande rudi, mā soci vanatimiramattakkhi.

āroha varapāsādaṁ {ca pāsādaṁ (pī0)}, anapekkho ahaṁ gamissāmi”..

210.

“ko taṁ amma kopesi, kiṁ rodasi pekkhasi ca maṁ bāḷhaṁ.

kaṁ avajjhaṁ ghātemi {ghātemi kaṁ avajjhaṁ (pī0), taṁ avajjhaṁ ghātemi (ka0)}, ñātīnaṁ udikkhamānānaṁ”..

211.

“na hi so sakkā hantuṁ, vijitāvī {jīvitāvī (pī0)} yo maṁ tāta kopesi.

pitā te maṁ tāta avaca, anapekkho ahaṁ gamissāmi”..

212.

“yohaṁ pubbe niyyāmi, uyyānaṁ mattakuñjare ca yodhemi.

sutasome pabbajite, kathaṁ nu dāni karissāmi”..

213.

“mātucca {mātu ca (sī0 syā0)} me rudantyā {rudatyā (pī0)}, jeṭṭhassa ca bhātuno akāmassa.

hatthepi te gahessaṁ, na hi gacchasi {gañchisi (pī0)} no akāmānaṁ”..

214.

“uṭṭhehi tvaṁ dhāti, imaṁ kumāraṁ ramehi aññattha.

mā me paripanthamakāsi {makā (sī0 pī0)}, saggaṁ mama patthayānassa”..

215.

“yaṁ nūnimaṁ dadeyyaṁ {jaheyyaṁ (pī0)} pabhaṅkaraṁ, ko nu me imināttho {ko nu me iminā attho (sī0 syā0), ko nu me nattho (pī0)}.

sutasome pabbajite, kiṁ nu menaṁ karissāmi”..

216.

“koso ca tuyhaṁ vipulo, koṭṭhāgārañca tuyhaṁ paripūraṁ.

pathavī ca tuyhaṁ vijitā, ramassu mā pabbaji {pabbajassu (sī0), pabbaja (pī0)} deva”..

217.

“koso ca mayhaṁ vipulo, koṭṭhāgārañca mayhaṁ paripūraṁ.

pathavī ca mayhaṁ vijitā, taṁ hitvā pabbajissāmi”..

218.

“mayhampi dhanaṁ pahūtaṁ, saṅkhātuṁ {saṅkhyātuṁ (sī0)} nopi deva sakkomi.

taṁ te dadāmi sabbampi {taṁ deva te dadāmi sabbampi (sī0), taṁ te dadāmi sabbaṁ (pī0)}, ramassu mā pabbaji deva”..

219.

“jānāmi {jānāmi te (sī0 syā0)} dhanaṁ pahūtaṁ, kulavaddhana pūjito tayā casmi.

saggañca patthayāno, tena ahaṁ pabbajissāmi”..

220.

“ukkaṇṭhitosmi bāḷhaṁ, arati maṁ somadatta āvisati {āvīsati (ka0)}.

bahukāpi {bahukā hi (sī0 syā0)} me antarāyā, ajjevāhaṁ pabbajissāmi”..

221.

“idañca tuyhaṁ rucitaṁ, sutasoma ajjeva dāni tvaṁ pabbaja.

ahampi pabbajissāmi, na ussahe tayā vinā ahaṁ ṭhātuṁ”..

222.

“na hi sakkā pabbajituṁ, nagare na hi paccati janapade ca”.

“sutasome pabbajite, kathaṁ nu dāni karissāma”..

223.

“upanīyatidaṁ maññe, parittaṁ udakaṁva caṅkavāramhi.

evaṁ suparittake jīvite, na ca pamajjituṁ kālo..

224.

“upanīyatidaṁ maññe, parittaṁ udakaṁva caṅkavāramhi.

evaṁ suparittake jīvite, andhabālā {atha bālā (sī0 syā0 pī0)} pamajjanti..

225.

“te vaḍḍhayanti nirayaṁ, tiracchānayoniñca pettivisayañca.

taṇhāya bandhanabaddhā, vaḍḍhenti asurakāyaṁ”..

226.

“ūhaññate rajaggaṁ, avidūre pubbakamhi ca {pupphakamhi ca (sī0 pī0)} pāsāde.

maññe no kesā chinnā, yasassino dhammarājassa”..

227.

“ayamassa pāsādo, sovaṇṇa {sovaṇṇo (pī0)} pupphamālyavītikiṇṇo.

yahi {yamhi (pī0)} manuvicari rājā, parikiṇṇo itthāgārehi..

228.

“ayamassa pāsādo, sovaṇṇapupphamālyavītikiṇṇo.

yahimanuvicari rājā, parikiṇṇo ñātisaṅghena..

229.

“idamassa kūṭāgāraṁ, sovaṇṇapupphamālyavītikiṇṇaṁ.

yahimanuvicari rājā, parikiṇṇo itthāgārehi..

230.

“idamassa kūṭāgāraṁ, sovaṇṇa {sovaṇṇaṁ (pī0)} pupphamālyavītikiṇṇaṁ.

yahimanuvicari rājā, parikiṇṇo ñātisaṅghena..

231.

“ayamassa asokavanikā, supupphitā sabbakālikā rammā.

yahimanuvicari rājā, parikiṇṇo itthāgārehi..

232.

“ayamassa asokavanikā, supupphitā sabbakālikā rammā.

yahimanuvicari rājā, parikiṇṇo ñātisaṅghena..

233.

“idamassa uyyānaṁ, supupphitaṁ sabbakālikaṁ rammaṁ.

yahimanuvicari rājā, parikiṇṇo itthāgārehi..

234.

“idamassa uyyānaṁ, supupphitaṁ sabbakālikaṁ rammaṁ.

yahimanuvicari rājā, parikiṇṇo ñātisaṅghena..

235.

“idamassa kaṇikāravanaṁ, supupphitaṁ sabbakālikaṁ rammaṁ.

yahimanuvicari rājā, parikiṇṇo itthāgārehi..

236.

“idamassa kaṇikāravanaṁ, supupphitaṁ sabbakālikaṁ rammaṁ.

yahimanuvicari rājā, parikiṇṇo ñātisaṅghena..

237.

“idamassa pāṭalivanaṁ {pāṭalīvanaṁ (sī0)}, supupphitaṁ sabbakālikaṁ rammaṁ.

yahimanuvicari rājā, parikiṇṇo itthāgārehi..

238.

“idamassa pāṭalivanaṁ, supupphitaṁ sabbakālikaṁ rammaṁ.

yahimanuvicari rājā, parikiṇṇo ñātisaṅghena..

239.

“idamassa ambavanaṁ, supupphitaṁ sabbakālikaṁ rammaṁ.

yahimanuvicari rājā, parikiṇṇo itthāgārehi..

240.

“idamassa ambavanaṁ, supupphitaṁ sabbakālikaṁ rammaṁ.

yahimanuvicari rājā, parikiṇṇo ñātisaṅghena..

241.

“ayamassa pokkharaṇī, sañchannā aṇḍajehi vītikiṇṇā.

yahimanuvicari rājā, parikiṇṇo itthāgārehi..

242.

“ayamassa pokkharaṇī, sañchannā aṇḍajehi vītikiṇṇā.

yahimanuvicari rājā, parikiṇṇo ñātisaṅghena”..

243.

“rājā vo kho {rājā kho (sī0 syā0 pī0)} pabbajito, sutasomo rajjaṁ imaṁ pahatvāna {pahantvāna (syā0 ka0)}.

kāsāyavatthavasano, nāgova ekako {ekakova (sī0)} carati”..

244.

“māssu pubbe ratikīḷitāni, hasitāni ca anussarittha {anussarittho (pī0)}.

mā vo kāmā haniṁsu, rammaṁ hi {surammañhi (syā0 ka0)} sudassanaṁ {sudassanaṁ nāma (sī0)} nagaraṁ..

245.

“mettacittañca {mettañca (pī0)} bhāvetha, appamāṇaṁ divā ca ratto ca.

agacchittha {atha gañchittha (sī0 syā0 pī0)} devapura, āvāsaṁ puññakamminan”-ti {puññakammānanti (pī0)}..

cūḷasutasomajātakaṁ pañcamaṁ.

cattālīsanipātaṁ niṭṭhitaṁ.

tassuddānaṁ --

suvapaṇḍitajambukakuṇḍalino, varakaññamalambusajātakañca.

pavaruttamasaṅkhasirīvhayako, sutasomaarindhamarājavaro..

18. paṇṇāsanipāto

526. niḷinikājātakaṁ (1)

1.

“uddayhate {uḍḍayhate (sī0 pī0)} janapado, raṭṭhañcāpi vinassati.

ehi niḷinike {niḷike (sī0 syā0 pī0), evamuparipi} gaccha, taṁ me brāhmaṇamānaya”..

2.

“nāhaṁ dukkhakkhamā rāja, nāhaṁ addhānakovidā.

kathaṁ ahaṁ gamissāmi, vanaṁ kuñjarasevitaṁ”..

3.

“phītaṁ janapadaṁ gantvā, hatthinā ca rathena ca.

dārusaṅghāṭayānena, evaṁ gaccha niḷinike..

4.

“hatthiassarathe pattī, gacchevādāya khattiye.

taveva vaṇṇarūpena, vasaṁ tamānayissasi”..

5.

“kadalīdhajapaññāṇo, ābhujīparivārito.

eso padissati rammo, isisiṅgassa assamo..

6.

“eso aggissa saṅkhāto, eso dhūmo padissati.

maññe no aggiṁ hāpeti, isisiṅgo mahiddhiko”..

7.

“tañca disvāna āyantiṁ, āmuttamaṇikuṇḍalaṁ.

isisiṅgo pāvisi bhīto, assamaṁ paṇṇachādanaṁ..

8.

“assamassa ca sā dvāre, geṇḍukenassa {bheṇḍukenassa (sī0 pī0)} kīḷati.

vidaṁsayantī aṅgāni, guyhaṁ pakāsitāni ca..

9.

“tañca disvāna kīḷantiṁ, paṇṇasālagato jaṭī.

assamā nikkhamitvāna, idaṁ vacanamabravi..

10.

“ambho ko nāma so rukkho, yassa tevaṁgataṁ phalaṁ.

dūrepi khittaṁ pacceti, na taṁ ohāya gacchati”..

11.

“assamassa mama {maṁ (sī0)} brahme, samīpe gandhamādane.

bahavo {pabbate (sī0)} tādisā rukkhā, yassa tevaṁgataṁ phalaṁ.

dūrepi khittaṁ pacceti, na maṁ ohāya gacchati”..

12.

“etū {etu (sī0 syā0 ka0)} bhavaṁ assamimaṁ adetu, pajjañca bhakkhañca paṭiccha dammi.

idamāsanaṁ atra bhavaṁ nisīdatu, ito bhavaṁ mūlaphalāni bhuñjatu” {khādatu (sī0)}..

13.

“kiṁ te idaṁ ūrūnamantarasmiṁ, supicchitaṁ kaṇharivappakāsati.

akkhāhi me pucchito etamatthaṁ, kose nu te uttamaṅgaṁ paviṭṭhaṁ”..

14.

“ahaṁ vane mūlaphalesanaṁ caraṁ, āsādayiṁ {assādayiṁ (ka0)} acchaṁ sughorarūpaṁ.

so maṁ patitvā sahasājjhapatto, panujja maṁ abbahi {abbuhi (syā0 ka0)} uttamaṅgaṁ..

15.

“svāyaṁ vaṇo khajjati kaṇḍuvāyati, sabbañca kālaṁ na labhāmi sātaṁ.

paho bhavaṁ kaṇḍumimaṁ vinetuṁ, kurutaṁ bhavaṁ yācito brāhmaṇatthaṁ”..

16.

“gambhīrarūpo te vaṇo salohito, apūtiko vaṇagandho {pakkagandho (sī0), pannagandho (syā0 pī0)} mahā ca.

karomi te kiñci kasāyayogaṁ, yathā bhavaṁ paramasukhī bhaveyya”..

17.

“na mantayogā na kasāyayogā, na osadhā brahmacāri {brahmacārī (sī0 syā0 pī0)} kamanti.

ghaṭṭe mudukena {yaṁ te mudu tena (sī0), yaṁ te mudū tena (pī0)} vinehi kaṇḍuṁ {kaṇḍukaṁ (pī0)}, yathā ahaṁ paramasukhī bhaveyyaṁ”..

18.

“ito nu bhoto katamena assamo, kacci bhavaṁ abhiramasi {abhiramasī (pī0)} araññe.

kacci nu te {kacci te (pī0)} mūlaphalaṁ pahūtaṁ, kacci bhavantaṁ na vihiṁsanti vāḷā”..

19.

“ito ujuṁ uttarāyaṁ disāyaṁ, khemānadī himavatā pabhāvī {pabhāti (sī0 pī0)}.

tassā tīre assamo mayha rammo, aho bhavaṁ assamaṁ mayhaṁ passe..

20.

“ambā ca sālā tilakā ca jambuyo, uddālakā pāṭaliyo ca phullā.

samantato kimpurisābhigītaṁ, aho bhavaṁ assamaṁ mayhaṁ passe..

21.

“tālā ca mūlā ca phalā ca mettha, vaṇṇena gandhena upetarūpaṁ.

taṁ bhūmibhāgehi upetarūpaṁ, aho bhavaṁ assamaṁ mayhaṁ passe..

21.

“phalā ca mūlā ca pahūtamettha, vaṇṇena gandhena rasenupetā.

āyanti ca luddakā taṁ padesaṁ, mā me tato mūlaphalaṁ ahāsuṁ”..

23.

“pitā mamaṁ mūlaphalesanaṁ gato, idāni āgacchati sāyakāle.

ubhova gacchāmase assamaṁ taṁ, yāva pitā mūlaphalato etu”..

24.

“aññe bahū isayo sādhurūpā, rājīsayo anumagge vasanti.

te yeva pucchesi mamassamaṁ taṁ, te taṁ nayissanti mamaṁ sakāse”..

25.

“na te kaṭṭhāni bhinnāni, na te udakamābhataṁ.

aggīpi te na hāpito {hāsito (sī0 syā0)}, kiṁ nu mandova jhāyasi..

26.

“bhinnāni kaṭṭhāni huto ca aggi, tapanīpi te samitā brahmacārī {brahmacāri (?)}.

pīṭhañca mayhaṁ udakañca hoti, ramasi tuvaṁ {tvaṁ (sī0)} brahmabhūto puratthā..

27.

“abhinnakaṭṭhosi anābhatodako, ahāpitaggīsi {ahāpitaggīpi (ka0)} asiddhabhojano {asiṭṭhabhojano (ka0)}.

na me tuvaṁ ālapasī mamajja, naṭṭhaṁ nu kiṁ cetasikañca dukkhaṁ”..

28.

“idhāgamā jaṭilo brahmacārī, sudassaneyyo sutanū vineti.

nevātidīgho na panātirasso, sukaṇhakaṇhacchadanehi bhoto..

29.

“amassujāto apurāṇavaṇṇī, ādhārarūpañca panassa kaṇṭhe.

dve yamā {dve passa (sī0), dvāssa (pī0)} gaṇḍā uresu jātā, suvaṇṇatindukanibhā {suvaṇṇapindūpanibhā (sī0), suvaṇṇatiṇḍusannibhā (syā0), sovannapiṇḍūpanibhā (pī0)} pabhassarā..

30.

“mukhañca tassa bhusadassaneyyaṁ, kaṇṇesu lambanti ca kuñcitaggā.

te jotare carato māṇavassa, suttañca yaṁ saṁyamanaṁ jaṭānaṁ..

31.

“aññā ca tassa saṁyamāni {saṁyamanī (sī0 pī0)} catasso, nīlā pītā {nīlāpi tā (pī0)} lohitikā {lohitakā (syā0 pī0 ka0)} ca setā.

tā piṁsare {saṁsare (sī0 syā0)} carato māṇavassa, tiriṭi {cirīṭi (sī0 pī0)} saṅghāriva pāvusamhi..

32.

“na mikhalaṁ muñjamayaṁ dhāreti, na santhare {santace (sī0), santacaṁ (pī0), santare (ka0)} no pana pabbajassa.

tā jotare jaghanantare {jaghanavare (sī0 pī0)} vilaggā, sateratā vijjurivantalikkhe..

33.

“akhīlakāni ca avaṇṭakāni, heṭṭhā nabhyā kaṭisamohitāni.

aghaṭṭitā niccakīḷaṁ karonti, haṁ tāta kiṁrukkhaphalāni tāni..

34.

“jaṭā ca tassa bhusadassaneyyā, parosataṁ vellitaggā sugandhā.

dvedhā siro sādhu vibhattarūpo, aho nu kho mayha tathā jaṭāssu..

35.

“yadā ca so pakirati tā jaṭāyo, vaṇṇena gandhena upetarūpā.

nīluppalaṁ vātasameritaṁva, tatheva saṁvāti panassamo ayaṁ..

36.

“paṅko ca tassa bhusadassaneyyo, netādiso yādiso mayhaṁ kāye {kāyo (sī0 syā0 pī0)}.

so vāyatī erito mālutena, vanaṁ yathā aggagimhe suphullaṁ..

37.

“nihanti so rukkhaphalaṁ pathabyā, sucittarūpaṁ ruciraṁ dassaneyyaṁ.

khittañca tassa punareti hatthaṁ, haṁ tāta kiṁrukkhaphalaṁ nu kho taṁ..

38.

“dantā ca tassa bhusadassaneyyā, suddhā samā saṅkhavarūpapannā.

mano pasādenti vivariyamānā, na hi {na ha (sī0 pī0)} nūna so sākamakhādi tehi..

39.

“akakkasaṁ aggaḷitaṁ muhuṁ muduṁ, ujuṁ anuddhataṁ acapalamassa bhāsitaṁ.

rudaṁ manuññaṁ karavīkasussaraṁ, hadayaṅgamaṁ rañjayateva me mano..

40.

“bindussaro nātivisaṭṭhavākyo {nātivissaṭṭhavākyo (sī0 syā0 pī0)}, na nūna sajjhāyamatippayutto.

icchāmi bho {kho (sī0 syā0 pī0)} taṁ punadeva daṭṭhuṁ, mitto hi {mittaṁ hi (sī0 syā0 pī0)} me māṇavohu {māṇavāhu (sī0 syā0), māṇavāhū (pī0)} puratthā..

41.

“susandhi sabbattha vimaṭṭhimaṁ vaṇaṁ, puthū {puthuṁ (pī0), puthu (ka0)} sujātaṁ kharapattasannibhaṁ.

teneva maṁ uttariyāna māṇavo, vivaritaṁ ūruṁ jaghanena pīḷayi..

42.

“tapanti ābhanti virocare ca, sateratā vijjurivantalikkhe.

bāhā mudū añjanalomasādisā, vicitravaṭṭaṅgulikāssa sobhare..

43.

“akakkasaṅgo na ca dīghalomo, nakhāssa dīghā api lohitaggā.

mudūhi bāhāhi palissajanto, kalyāṇarūpo ramayaṁ {ramayhaṁ (ka0)} upaṭṭhahi..

44.

“dumassa tūlūpanibhā pabhassarā, suvaṇṇakambutalavaṭṭasucchavī.

hatthā mudū tehi maṁ saṁphusitvā, ito gato tena maṁ dahanti tāta..

45.

“na nūna {na ha nūna (sī0 pī0)} so khārividhaṁ ahāsi, na nūna so kaṭṭhāni sayaṁ abhañji.

na nūna so hanti dume kuṭhāriyā {kudhāriyā (ka0)}, na hissa {na pissa (sī0 syā0 pī0)} hatthesu khilāni atthi..

46.

“accho ca kho tassa vaṇaṁ akāsi, so maṁbravi sukhitaṁ maṁ karohi.

tāhaṁ kariṁ tena mamāsi sokhyaṁ, so cabravi sukhitosmīti brahme..

47.

“ayañca te māluvapaṇṇasanthatā, vikiṇṇarūpāva mayā ca tena ca.

kilantarūpā udake ramitvā, punappunaṁ paṇṇakuṭiṁ vajāma..

48.

“na majja mantā paṭibhanti tāta, na aggihuttaṁ napi yaññatantaṁ {yaññatantraṁ (sī0), yaññaṁ tatra (pī0 ka0), yaññatatra (syā0)}.

na cāpi te mūlaphalāni bhuñje, yāva na passāmi taṁ brahmacāriṁ..

49.

“addhā pajānāsi tuvampi tāta, yassaṁ disaṁ {disāyaṁ (syā0 pī0 ka0)} vasate brahmacārī.

taṁ maṁ disaṁ pāpaya tāta khippaṁ, mā te ahaṁ amarimassamamhi..

50.

“vicitraphullaṁ {vicitrapupphaṁ (sī0 pī0)} hi vanaṁ sutaṁ mayā, dijābhighuṭṭhaṁ dijasaṅghasevitaṁ.

taṁ maṁ vanaṁ pāpaya tāta khippaṁ, purā te pāṇaṁ vijahāmi assame”..

51.

“imasmāhaṁ jotirase vanamhi, gandhabbadevaccharasaṅghasevite.

isīnamāvāse sanantanamhi, netādisaṁ aratiṁ pāpuṇetha..

52.

“bhavanti mittāni atho na honti, ñātīsu mittesu karonti pemaṁ.

ayañca jammo kissa vā niviṭṭho, yo neva jānāti kutomhi āgato..

53.

“saṁvāsena hi mittāni, sandhiyanti {sandhīyanti (sī0 pī0)} punappunaṁ.

sveva mitto {sā ca metti (pī0)} asaṁgantu, asaṁvāsena jīrati..

54.

“sace tuvaṁ dakkhasi brahmacāriṁ, sace tuvaṁ sallape {sallapi (sī0)} brahmacārinā.

sampannasassaṁva mahodakena, tapoguṇaṁ khippamimaṁ pahissasi {pahassasi (sī0 syā0 pī0)}..

55.

“punapi {punappi (pī0)} ce dakkhasi brahmacāriṁ, punapi {punappi (pī0)} ce sallape brahmacārinā.

sampannasassaṁva mahodakena, usmāgataṁ khippamimaṁ pahissasi..

56.

“bhūtāni hetāni {etāni (pī0)} caranti tāta, virūparūpena manussaloke.

na tāni sevetha naro sapañño, āsajja naṁ nassati brahmacārī” ti..

niḷinikājātakaṁ {naḷinījātakaṁ (sī0), naḷinijātakaṁ (pī0)} paṭhamaṁ.

527. ummādantījātakaṁ (2)

57.

“nivesanaṁ kassa nudaṁ sunanda, pākārena paṇḍumayena guttaṁ.

kā dissati aggisikhāva dūre, vehāyasaṁ {vehāsayaṁ (sī0 pī0)} pabbataggeva acci..

58.

“dhītā nvayaṁ {nayaṁ (sī0 pī0), nvāyaṁ (syā0)} kassa sunanda hoti, suṇisā nvayaṁ {nayaṁ (sī0 pī0), nvāyaṁ (syā0)} kassa athopi bhariyā.

akkhāhi me khippamidheva puṭṭho, avāvaṭā yadi vā atthi bhattā”..

59.

“ahañhi jānāmi janinda etaṁ, matyā ca petyā ca athopi assā.

taveva so puriso bhūmipāla, rattindivaṁ appamatto tavatthe..

60.

“iddho ca phīto ca suvaḍḍhito {subāḷhiko (pī0)} ca, amacco ca te aññataro janinda.

tassesā bhariyābhipārakassa {ahipārakassa (sī0 pī0), abhipādakassa (ka0)}, ummādantī {ummādantīti (ka0)} nāmadheyyena rāja”..

61.

“ambho ambho nāmamidaṁ imissā, matyā ca petyā ca kataṁ susādhu.

tadā {tathā (sī0 syā0 pī0)} hi mayhaṁ avalokayantī, ummattakaṁ ummadantī akāsi”..

62.

“yā puṇṇamāse {puṇṇamāye (ka0)} migamandalocanā, upāvisi puṇḍarīkattacaṅgī.

dve puṇṇamāyo tadahū amaññahaṁ, disvāna pārāvatarattavāsiniṁ..

63.

“aḷārapamhehi subhehi vaggubhi, palobhayantī maṁ yadā udikkhati.

vijambhamānā harateva me mano, jātā vane kimpurisīva pabbate..

64.

“tadā hi brahatī sāmā, āmuttamaṇikuṇḍalā.

ekaccavasanā nārī, migī bhantāvudikkhati..

65.

“kadāssu maṁ tambanakhā sulomā, bāhāmudū candanasāralittā.

vaṭṭaṅgulī sannatadhīrakuttiyā, nārī upaññissati sīsato subhā..

66.

“kadāssu maṁ kañcanajāluracchadā, dhītā tirīṭissa vilaggamajjhā.

mudūhi bāhāhi palissajissati, brahāvane jātadumaṁva māluvā..

67.

“kadāssu {kadāssu maṁ (syā0 ka0)} lākhārasarattasucchavī, bindutthanī puṇḍarīkattacaṅgī.

mukhaṁ mukhena upanāmayissati, soṇḍova soṇḍassa surāya thālaṁ..

68.

“yadāddasaṁ {yathāddasaṁ (pī0)} taṁ tiṭṭhantiṁ, sabbabhaddaṁ {sabbagattaṁ (sī0 syā0 pī0)} manoramaṁ.

tato sakassa cittassa, nāvabodhāmi kañcinaṁ {kiñcinaṁ (ka0), kiñcanaṁ (pī0)}..

69.

“ummādantimahaṁ daṭṭhā {diṭṭhā (sī0 syā0 pī0 ka0)}, āmuttamaṇikuṇḍalaṁ.

na supāmi divārattiṁ, sahassaṁva parājito..

70.

“sakko ce {ca (sī0 pī0)} me varaṁ dajjā, so ca labbhetha me varo.

ekarattaṁ dvirattaṁ {dirattaṁ (pī0)} vā, bhaveyyaṁ abhipārako.

ummādantyā ramitvāna, sivirājā tato siyaṁ” {siyā (syā0 pī0)}..

71.

“bhūtāni me bhūtapatī namassato, āgamma yakkho idametadabravi.

rañño mano ummadantyā niviṭṭho, dadāmi te taṁ paricārayassu”..

72.

“puññā vidhaṁse amaro na camhi, jano ca me pāpamidañca {pāpamidanti (sī0 pī0)} jaññā.

bhuso ca tyassa manaso vighāto, datvā piyaṁ ummadantiṁ adaṭṭhā”..

73.

“janinda nāññatra tayā mayā vā, sabbāpi kammassa katassa jaññā.

yaṁ te mayā ummadantī padinnā, bhusehi rājā vanathaṁ sajāhi”..

74.

“yo pāpakaṁ kamma karaṁ manusso, so maññati māyida {māyidha (ka0)} maññiṁsu aññe.

passanti bhūtāni karontametaṁ, yuttā ca ye honti narā pathabyā..

75.

“añño nu te koci {kodha (pī0)} naro pathabyā, saddheyya {saddaheyya (sī0)} lokasmi na me piyāti.

bhuso ca tyassa manaso vighāto, datvā piyaṁ ummadantiṁ adaṭṭhā”..

76.

“addhā piyā mayha janinda esā, na sā mamaṁ appiyā bhūmipāla.

gaccheva tvaṁ ummadantiṁ bhadante, sīhova selassa guhaṁ upeti”..

77.

“na pīḷitā attadukhena dhīrā, sukhapphalaṁ kamma pariccajanti.

sammohitā vāpi sukhena mattā, na pāpakammañca {pāpakaṁ kamma (pī0)} samācaranti”..

78.

“tuvañhi mātā ca pitā ca mayhaṁ, bhattā patī posako devatā ca.

dāso ahaṁ tuyha saputtadāro, yathāsukhaṁ sāmi {sibba (sī0), sīvi (syā0)} karohi kāmaṁ”..

79.

“yo issaromhīti karoti pāpaṁ, katvā ca so nuttasate {nuttapate (pī0)} paresaṁ.

na tena so jīvati dīghamāyu {dīghamāyuṁ (sī0 syā0)}, devāpi pāpena samekkhare naṁ..

80.

“aññātakaṁ sāmikehī padinnaṁ, dhamme ṭhitā ye paṭicchanti dānaṁ.

paṭicchakā dāyakā cāpi tattha, sukhapphalaññeva karonti kammaṁ”..

81.

“añño nu te koci naro pathabyā, saddheyya lokasmi na me piyāti.

bhuso ca tyassa manaso vighāto, datvā piyaṁ ummadantiṁ adaṭṭhā”..

82.

“addhā piyā mayha janinda esā, na sā mamaṁ appiyā bhūmipāla.

yaṁ te mayā ummadantī padinnā, bhusehi rājā vanathaṁ sajāhi”..

83.

“yo attadukkhena parassa dukkhaṁ, sukhena vā attasukhaṁ dahāti.

yathevidaṁ mayha tathā paresaṁ, yo {so (pī0)} evaṁ jānāti {pajānāti (ka0)} sa vedi dhammaṁ..

84.

“añño nu te koci naro pathabyā, saddheyya lokasmi na me piyāti.

bhuso ca tyassa manaso vighāto, datvā piyaṁ ummadantiṁ adaṭṭhā”..

85.

“janinda jānāsi piyā mamesā, na sā mamaṁ appiyā bhūmipāla.

piyena te dammi piyaṁ janinda, piyadāyino deva piyaṁ labhanti”..

86.

“so nūnāhaṁ vadhissāmi, attānaṁ kāmahetukaṁ.

na hi dhammaṁ adhammena, ahaṁ vadhitumussahe”..

87.

“sace tuvaṁ mayha satiṁ {santi (ka0)} janinda, na kāmayāsi naravīra seṭṭha.

cajāmi naṁ sabbajanassa sibyā {sibba (sī0 pī0), majjhe (syā0)}, mayā pamuttaṁ tato avhayesi {avhayāsi (ka0)} naṁ”..

88.

“adūsiyaṁ ce abhipāraka tvaṁ, cajāsi katte ahitāya tyassa.

mahā ca te upavādopi assa, na cāpi tyassa nagaramhi pakkho”..

89.

“ahaṁ sahissaṁ upavādametaṁ, nindaṁ pasaṁsaṁ garahañca sabbaṁ.

mametamāgacchatu bhūmipāla, yathāsukhaṁ sivi {sibba (sī0 pī0)} karohi kāmaṁ”..

90.

“yo neva nindaṁ na panappasaṁsaṁ, ādiyati garahaṁ nopi pūjaṁ.

sirī ca lakkhī ca apeti tamhā, āpo suvuṭṭhīva yathā thalamhā”..

91.

“yaṁ kiñci dukkhañca sukhañca etto, dhammātisārañca manovighātaṁ.

urasā ahaṁ paccuttarissāmi {paṭicchissāmi (sī0 syā0), paccupadissāmi (pī0)} sabbaṁ, pathavī yathā thāvarānaṁ tasānaṁ”..

92.

“dhammātisārañca manovighātaṁ, dukkhañca nicchāmi ahaṁ paresaṁ.

ekovimaṁ hārayissāmi bhāraṁ, dhamme ṭhito kiñci ahāpayanto”..

93.

“saggūpagaṁ puññakammaṁ janinda, mā me tuvaṁ antarāyaṁ akāsi.

dadāmi te ummadantiṁ pasanno, rājāva yaññe dhanaṁ brāhmaṇānaṁ”..

94.

“addhā tuvaṁ katte hitesi mayhaṁ, sakhā mamaṁ ummadantī tuvañca.

nindeyyu devā pitaro ca sabbe, pāpañca passaṁ abhisamparāyaṁ”..

95.

“na hetadhammaṁ sivirāja vajjuṁ, sanegamā jānapadā ca sabbe.

yaṁ te mayā ummadantī padinnā, bhusehi rājā vanathaṁ sajāhi”..

96.

“addhā tuvaṁ katte hitesi mayhaṁ, sakhā mamaṁ ummadantī tuvañca.

satañca dhammāni sukittitāni, samuddavelāva duraccayāni”..

97.

“āhuneyyo mesi hitānukampī, dhātā vidhātā casi kāmapālo.

tayī hutā rāja mahapphalā hi {mahapphalā hi me (pī0)}, kāmena me ummadantiṁ paṭiccha”..

98.

“addhā hi sabbaṁ abhipāraka tvaṁ, dhammaṁ acārī mama kattuputta.

añño nu te ko idha sotthikattā, dvipado naro aruṇe jīvaloke”..

99.

“tuvaṁ nu seṭṭho tvamanuttarosi, tvaṁ dhammagū {dhammagutto (sī0)} dhammavidū sumedho.

so dhammagutto cirameva jīva, dhammañca me desaya dhammapāla”..

100.

“tadiṅgha abhipāraka, suṇohi vacanaṁ mama.

dhammaṁ te desayissāmi, sataṁ āsevitaṁ ahaṁ..

101.

“sādhu dhammaruci rājā, sādhu paññāṇavā naro.

sādhu mittānamaddubbho, pāpassākaraṇaṁ sukhaṁ..

102.

“akkodhanassa vijite, ṭhitadhammassa rājino.

sukhaṁ manussā āsetha, sītacchāyāya saṅghare..

103.

“na cāhametaṁ abhirocayāmi, kammaṁ asamekkhakataṁ asādhu.

ye vāpi ñatvāna sayaṁ karonti, upamā imā mayhaṁ tuvaṁ suṇohi..

104.

“gavaṁ ce taramānānaṁ, jimhaṁ gacchati puṅgavo.

sabbā tā jimhaṁ gacchanti, nette jimhaṁ gate sati..

105.

“evameva {evamevaṁ (pī0)} manussesu, yo hoti seṭṭhasammato.

so ce adhammaṁ carati, pageva itarā pajā.

sabbaṁ raṭṭhaṁ dukhaṁ seti, rājā ce hoti adhammiko..

106.

“gavaṁ ce taramānānaṁ, ujuṁ gacchati puṅgavo.

sabbā gāvī ujuṁ yanti, nette ujuṁ gate sati..

107.

“evameva manussesu, yo hoti seṭṭhasammato.

so sace dhammaṁ carati, pageva itarā pajā.

sabbaṁ raṭṭhaṁ sukhaṁ seti, rājā ce hoti dhammiko..

108.

“na cāpāhaṁ adhammena, amarattamabhipatthaye.

imaṁ vā pathaviṁ sabbaṁ, vijetuṁ abhipāraka..

109.

“yañhi kiñci manussesu, ratanaṁ idha vijjati.

gāvo dāso hiraññañca, vatthiyaṁ haricandanaṁ..

110.

“assitthiyo {assitthiyo ca (sī0)} ratanaṁ maṇikañca, yañcāpi me candasūriyā abhipālayanti.

na tassa hetu visamaṁ careyyaṁ, majjhe sivīnaṁ usabhomhi jāto..

111.

“netā hitā {netābhi tā (sī0)} uggato raṭṭhapālo, dhammaṁ sivīnaṁ apacāyamāno.

so dhammamevānuvicintayanto, tasmā sake cittavase na vatto”..

112.

“addhā tuvaṁ mahārāja, niccaṁ abyasanaṁ sivaṁ.

karissasi ciraṁ rajjaṁ, paññā hi tava tādisī..

113.

“etaṁ te anumodāma, yaṁ dhammaṁ nappamajjasi.

dhammaṁ pamajja khattiyo, raṭṭhā {ṭhānā (sī0)} cavati issaro..

114.

“dhammaṁ cara mahārāja, mātāpitūsu khattiya.

idha dhammaṁ caritvāna, rāja saggaṁ gamissasi..

115.

“dhammaṁ cara mahārāja, puttadāresu khattiya ...pe0 .....

116.

“dhammaṁ cara mahārāja, mittāmaccesu khattiya ...pe0 .....

117.

“dhammaṁ cara mahārāja, vāhanesu balesu ca ...pe0 .....

118.

“dhammaṁ cara mahārāja, gāmesu nigamesu ca ...pe0 .....

119.

“dhammaṁ cara mahārāja, raṭṭhesu janapadesu ca ...pe0 .....

120.

“dhammaṁ cara mahārāja, samaṇabrāhmaṇesu ca ...pe0 .....

121.

“dhammaṁ cara mahārāja, migapakkhīsu khattiya ...pe0 .....

122.

“dhammaṁ cara mahārāja, dhammo ciṇṇo sukhāvaho.

idha dhammaṁ caritvāna, rāja saggaṁ gamissasi..

123.

“dhammaṁ cara mahārāja, saindā devā sabrahmakā.

suciṇṇena divaṁ pattā, mā dhammaṁ rāja pāmado” ti..

ummādantījātakaṁ dutiyaṁ.

528. mahābodhijātakaṁ (3)

124.

“kiṁ nu daṇḍaṁ kimajinaṁ, kiṁ chattaṁ kimupāhanaṁ.

kimaṅkusañca pattañca, saṅghāṭiñcāpi brāhmaṇa.

taramānarūpohāsi {gaṇhāsi (sī0 syā0 pī0)}, kiṁ nu patthayase disaṁ”..

125.

“dvādasetāni vassāni, vusitāni tavantike.

nābhijānāmi soṇena, piṅgalenābhikūjitaṁ..

126.

“svāyaṁ dittova nadati, sukkadāṭhaṁ vidaṁsayaṁ.

tava sutvā sabhariyassa, vītasaddhassa maṁ pati”..

127.

“ahu esa kato doso, yathā bhāsasi brāhmaṇa.

esa bhiyyo pasīdāmi, vasa brāhmaṇa māgamā”..

128.

“sabbaseto pure āsi, tatopi sabalo ahu.

sabbalohitako dāni, kālo pakkamituṁ mama..

129.

“abbhantaraṁ pure āsi, tato majjhe tato bahi.

purā niddhamanā hoti, sayameva vajāmahaṁ..

130.

“vītasaddhaṁ na seveyya, udapānaṁvanodakaṁ.

sacepi naṁ anukhaṇe, vāri kaddamagandhikaṁ..

131.

“pasannameva seveyya, appasannaṁ vivajjaye.

pasannaṁ payirupāseyya, rahadaṁ vudakatthiko..

132.

“bhaje bhajantaṁ purisaṁ, abhajantaṁ na bhajjaye {bhājaye (pī0)}.

asappurisadhammo so, yo bhajantaṁ na bhajjati {bhājati (pī0)}..

133.

“yo bhajantaṁ na bhajati, sevamānaṁ na sevati.

sa ve manussapāpiṭṭho, migo sākhassito yathā..

134.

“accābhikkhaṇasaṁsaggā, asamosaraṇena ca.

etena mittā jīranti, akāle yācanāya ca..

135.

“tasmā nābhikkhaṇaṁ gacche, na ca gacche cirāciraṁ.

kālena yācaṁ yāceyya, evaṁ mittā na jīyare {jīrare (syā0 pī0)}..

136.

“aticiraṁ nivāsena, piyo bhavati appiyo.

āmanta kho taṁ gacchāma, purā te homa appiyā”..

137.

“evaṁ ce yācamānānaṁ, añjaliṁ nāvabujjhasi.

paricārakānaṁ sataṁ {paricārikānaṁ sattānaṁ (sī0 syā0 pī0)}, vacanaṁ na karosi no.

evaṁ taṁ abhiyācāma, puna kayirāsi pariyāyaṁ”..

138.

“evaṁ ce no viharataṁ, antarāyo na hessati.

tuyhaṁ vāpi {tumhañcāpi (sī0), tuyhañcāpi (pī0)} mahārāja, mayhaṁ vā {amhaṁ vā (sī0), mayhañca (pī0)} raṭṭhavaddhana.

appeva nāma passema, ahorattānamaccaye”..

139.

“udīraṇā ce saṁgatyā, bhāvāya manuvattati.

akāmā akaraṇīyaṁ vā, karaṇīyaṁ vāpi kubbati.

ākāmākaraṇīyamhi, kvidha pāpena lippati {limpati (syā0 ka0)}..

140.

“so ce attho ca dhammo ca, kalyāṇo na ca pāpako.

bhoto ce vacanaṁ saccaṁ, suhato vānaro mayā..

141.

“attano ce hi vādassa, aparādhaṁ vijāniyā {vijāniya (sī0 syā0 pī0)}.

na maṁ tvaṁ garaheyyāsi, bhoto vādo hi tādiso”..

142.

“issaro sabbalokassa, sace kappeti jīvitaṁ.

iddhiṁ {iddhi (pī0 ka0)} byasanabhāvañca, kammaṁ kalyāṇapāpakaṁ.

niddesakārī puriso, issaro tena lippati..

143.

“so ce attho ca dhammo ca, kalyāṇo na ca pāpako.

bhoto ce vacanaṁ saccaṁ, suhato vānaro mayā..

144.

“attano ce hi vādassa, aparādhaṁ vijāniyā.

na maṁ tvaṁ garaheyyāsi, bhoto vādo hi tādiso”..

145.

“sace pubbekatahetu, sukhadukkhaṁ nigacchati.

porāṇakaṁ kataṁ pāpaṁ, tameso muccate {muñcate (sī0 syā0)} iṇaṁ.

porāṇakaiṇamokkho, kvidha pāpena lippati..

146.

“so ce attho ca dhammo ca, kalyāṇo na ca pāpako.

bhoto ce vacanaṁ saccaṁ, suhato vānaro mayā..

147.

“attano ce hi vādassa, aparādhaṁ vijāniyā.

na maṁ tvaṁ garaheyyāsi, bhoto vādo hi tādiso”..

148.

“catunnaṁyevupādāya, rūpaṁ sambhoti pāṇinaṁ.

yato ca rūpaṁ sambhoti, tatthevānupagacchati.

idheva jīvati jīvo, pecca pecca vinassati..

149.

ucchijjati ayaṁ loko, ye bālā ye ca paṇḍitā.

ucchijjamāne lokasmiṁ, kvidha pāpena lippati..

150.

“so ce attho ca dhammo ca, kalyāṇo na ca pāpako.

bhoto ce vacanaṁ saccaṁ, suhato vānaro mayā..

151.

“attano ce hi vādassa, aparādhaṁ vijāniyā.

na maṁ tvaṁ garaheyyāsi, bhoto vādo hi tādiso”..

152.

“āhu khattavidā {khattavidhā (sī0 syā0 pī0)} loke, bālā paṇḍitamānino..

mātaraṁ pitaraṁ haññe, atho jeṭṭhampi bhātaraṁ.

haneyya putta {putte ca (pī0)} dāre ca, attho ce tādiso siyā..

153.

“yassa rukkhassa chāyāya, nisīdeyya sayeyya vā.

na tassa sākhaṁ bhañjeyya, mittadubbho {mittadūbhī (pī0)} hi pāpako..

154.

“atha atthe samuppanne, samūlamapi abbahe {abbhahe (syā0 ka0)}.

attho me sambalenāpi, suhato vānaro mayā..

155.

{ayaṁ gāthā sīhaḷapotthake natthi} “so ce attho ca dhammo ca, kalyāṇo na ca pāpako.

bhoto ce vacanaṁ saccaṁ, suhato vānaro mayā {ayaṁ gāthā sīhaḷapotthake natthi}..

156.

“attano ce hi vādassa, aparādhaṁ vijāniyā.

na maṁ tvaṁ garaheyyāsi, bhoto vādo hi tādiso..

157.

“ahetuvādo puriso, yo ca issarakuttiko.

pubbekatī ca ucchedī, yo ca khattavido naro..

158.

“ete asappurisā loke, bālā paṇḍitamānino.

kareyya tādiso pāpaṁ, atho aññampi kāraye.

asappurisasaṁsaggo, dukkhanto {dukkaṭo (sī0)} kaṭukudrayo..

159.

“urabbharūpena vakassu {bakāsu (sī0 syā0), vakāsu (pī0)} pubbe, asaṁkito ajayūthaṁ upeti.

hantvā uraṇiṁ ajikaṁ {ajiyaṁ (sī0 syā0 pī0)} ajañca, utrāsayitvā {citrāsayitvā (sī0 pī0)} yena kāmaṁ paleti..

160.

“tathāvidheke samaṇabrāhmaṇāse, chadanaṁ katvā vañcayanti manusse.

anāsakā thaṇḍilaseyyakā ca, rajojallaṁ ukkuṭikappadhānaṁ.

pariyāyabhattañca apānakattā, pāpācārā arahanto vadānā..

161.

“ete asappurisā loke, bālā paṇḍitamānino.

kareyya tādiso pāpaṁ, atho aññampi kāraye.

asappurisasaṁsaggo, dukkhanto kaṭukudrayo..

162.

“yamāhu natthi vīriyanti, ahetuñca pavadanti {hetuñca apavadanti (sī0 syā0 pī0)} ye.

parakāraṁ attakārañca, ye tucchaṁ samavaṇṇayuṁ..

163.

“ete asappurisā loke, bālā paṇḍitamānino.

kareyya tādiso pāpaṁ, atho aññampi kāraye.

asappurisasaṁsaggo, dukkhanto kaṭukudrayo..

164.

“sace hi vīriyaṁ nāssa, kammaṁ kalyāṇapāpakaṁ.

na bhare vaḍḍhakiṁ rājā, napi yantāni kāraye..

165.

“yasmā ca vīriyaṁ atthi, kammaṁ kalyāṇapāpakaṁ.

tasmā yantāni kāreti, rājā bharati vaḍḍhakiṁ..

166.

“yadi vassasataṁ devo, na vasse na himaṁ pate.

ucchijjeyya ayaṁ loko, vinasseyya ayaṁ pajā..

167.

“yasmā ca vassatī devo, himañcānuphusāyati.

tasmā sassāni paccanti, raṭṭhañca pālite {pallate (sī0 pī0), polayate (syā0)} ciraṁ..

168.

“gavaṁ ce taramānānaṁ, jimhaṁ gacchati puṅgavo.

sabbā tā jimhaṁ gacchanti, nette jimhaṁ {jimha (pī0)} gate sati..

169.

“evameva {evamevaṁ (pī0)} manussesu, yo hoti seṭṭhasammato.

so ce adhammaṁ carati, pageva itarā pajā.

sabbaṁ raṭṭhaṁ dukhaṁ seti, rājā ce hoti adhammiko..

170.

“gavaṁ ce taramānānaṁ, ujuṁ gacchati puṅgavo.

sabbā gāvī ujuṁ yanti, nette ujuṁ {ujū (pī0)} gate sati..

171.

“evameva manussesu, yo hoti seṭṭhasammato.

so sace {ceva (sī0), cepi (ka0)} dhammaṁ carati, pageva itarā pajā.

sabbaṁ raṭṭhaṁ sukhaṁ seti, rājā ce hoti dhammiko..

172.

“mahārukkhassa phalino, āmaṁ chindati yo phalaṁ.

rasañcassa na jānāti, bījañcassa vinassati..

173.

“mahārukkhūpamaṁ raṭṭhaṁ, adhammena pasāsati.

rasañcassa na jānāti, raṭṭhañcassa vinassati..

174.

“mahārukkhassa phalino, pakkaṁ chindati yo phalaṁ.

rasañcassa vijānāti, bījañcassa na nassati..

175.

“mahārukkhūpamaṁ raṭṭhaṁ, dhammena yo pasāsati.

rasañcassa vijānāti, raṭṭhañcassa na nassati..

176.

“yo ca rājā janapadaṁ, adhammena pasāsati.

sabbosadhīhi so rājā, viruddho hoti khattiyo..

177.

“tatheva negame hiṁsaṁ, ye yuttā kayavikkaye.

ojadānabalīkāre, sa kosena virujjhati..

178.

“pahāravarakhettaññū, saṅgāme katanissame {kataniyame (ka0)}.

ussite hiṁsayaṁ rājā, sa balena virujjhati..

179.

“tatheva isayo hiṁsaṁ, saññate {saṁyame (syā0 ka0)} brahmacāriyo {brahmacārino (sī0)}.

adhammacārī khattiyo, so saggena virujjhati..

180.

“yo ca rājā adhammaṭṭho, bhariyaṁ hanti adūsikaṁ.

luddaṁ pasavate ṭhānaṁ {pāpaṁ (sī0)}, puttehi ca virujjhati..

181.

“dhammaṁ care jānapade, negamesu {nigamesu (sī0)} balesu ca.

isayo ca na hiṁseyya, puttadāre samaṁ care..

182.

“sa tādiso bhūmipati, raṭṭhapālo akodhano.

sapatte {sāmante (sī0 syā0 pī0)} sampakampeti, indova asurādhipo” ti..

mahābodhijātakaṁ tatiyaṁ.

paṇṇāsanipātaṁ niṭṭhitaṁ.

tassuddānaṁ --

saniḷīnikamavhayano paṭhamo, dutiyo pana saummadantivaro.

tatiyo pana bodhisirīvhayano, kathitā pana tīṇi jinena subhāti..

19. saṭṭhinipāto

529. soṇakajātakaṁ (1)

1.

“tassa sutvā sataṁ dammi, sahassaṁ diṭṭha {daṭṭhu (sī0 pī0)} soṇakaṁ.

ko me soṇakamakkhāti, sahāyaṁ paṁsukīḷitaṁ”..

2.

“athabravī māṇavako, daharo pañcacūḷako.

mayhaṁ sutvā sataṁ dehi, sahassaṁ diṭṭha {daṭṭhu (sī0 pī0)} soṇakaṁ.

ahaṁ te soṇakakkhissaṁ {ahaṁ soṇakamakkhissaṁ (sī0 pī0), ahaṁ te soṇakamakkhissaṁ (syā0)}, sahāyaṁ paṁsukīḷitaṁ”..

3.

“katamasmiṁ {katarasmiṁ (sī0 syā0 pī0)} so janapade, raṭṭhesu nigamesu ca.

kattha soṇakamaddakkhi {kattha te soṇako diṭṭho (sī0 pī0)}, taṁ me akkhāhi pucchito”..

4.

“taveva deva vijite, tavevuyyānabhūmiyā.

ujuvaṁsā mahāsālā, nīlobhāsā manoramā..

5.

“tiṭṭhanti meghasamānā, rammā aññoññanissitā.

tesaṁ mūlamhi {mūlasmiṁ (sī0 pī0), mūlasmi (syā0)} soṇako, jhāyatī anupādano {anupādino (syā0), anupādāno (pī0)}.

upādānesu lokesu, ḍayhamānesu nibbuto..

6.

“tato ca rājā pāyāsi, senāya caturaṅgiyā.

kārāpetvā samaṁ maggaṁ, agamā yena soṇako..

7.

“uyyānabhūmiṁ gantvāna, vicaranto brahāvane.

āsīnaṁ soṇakaṁ dakkhi, ḍayhamānesu nibbutaṁ”..

8.

“kapaṇo vatayaṁ bhikkhu, muṇḍo saṅghāṭipāruto.

amātiko apitiko, rukkhamūlasmi jhāyati”..

9.

“imaṁ vākyaṁ nisāmetvā, soṇako etadabravi.

`na rāja kapaṇo hoti, dhammaṁ kāyena phassayaṁ {phusayaṁ (ka0)}..

10.

`yo ca {yodha (sī0 syā0)} dhammaṁ niraṁkatvā {nirākatvā (?)}, adhammamanuvattati.

sa rāja kapaṇo hoti, pāpo pāpaparāyano” '..

11.

“`arindamoti me nāmaṁ, kāsirājāti maṁ vidū.

kacci bhoto sukhasseyyā {sukhā seyyā (pī0), sukhaseyyo (ka0)}, idha pattassa soṇaka” '..

12.

“sadāpi bhadramadhanassa, anāgārassa bhikkhuno.

na tesaṁ koṭṭhe openti, na kumbhiṁ na khaḷopiyaṁ {na kumbhe na kaḷopiyā (syā0 pī0)}.

paraniṭṭhitamesānā, tena yāpenti subbatā..

13.

“dutiyampi bhadramadhanassa, anāgārassa bhikkhuno.

anavajjapiṇḍo {anavajjo piṇḍā (pī0)} bhottabbo, na ca kocūparodhati..

14.

“tatiyampi bhadramadhanassa, anāgārassa bhikkhuno.

nibbuto piṇḍo bhottabbo, na ca kocūparodhati..

15.

“catutthampi {catutthaṁ (pī0)} bhadramadhanassa, anāgārassa bhikkhuno.

muttassa raṭṭhe carato, saṅgo yassa na vijjati..

16.

“pañcamampi {pañcamaṁ (pī0)} bhadramadhanassa, anāgārassa bhikkhuno.

nagaramhi ḍayhamānamhi, nāssa kiñci aḍayhatha..

17.

“chaṭṭhampi {chaṭṭhaṁ (pī0)} bhadramadhanassa, anāgārassa bhikkhuno.

raṭṭhe vilumpamānamhi {viluppamānamhi (ka0)}, nāssa kiñci ahīratha {ahāratha (sī0 syā0)}..

18.

“sattamampi {sattamaṁ (pī0)} bhadramadhanassa, anāgārassa bhikkhuno.

corehi rakkhitaṁ maggaṁ, ye caññe paripanthikā.

pattacīvaramādāya, sotthiṁ gacchati subbato..

19.

“aṭṭhamampi {aṭṭhamaṁ (pī0)} bhadramadhanassa, anāgārassa bhikkhuno.

yaṁ yaṁ disaṁ pakkamati, anapekkhova gacchati”..

20.

“bahūpi bhadrā {bahūni samaṇabhadrāni (sī0), bahūpi bhadrakā ete (pī0)} etesaṁ, yo tvaṁ bhikkhu pasaṁsasi.

ahañca giddho kāmesu, kathaṁ kāhāmi soṇaka..

21.

“piyā me mānusā kāmā, atho dibyāpi me piyā.

atha kena nu vaṇṇena, ubho loke labhāmase”..

22.

“kāme giddhā {kāmesu giddhā (sī0 pī0)} kāmaratā, kāmesu adhimucchitā.

narā pāpāni katvāna, upapajjanti duggatiṁ..

23.

“ye ca kāme pahantvāna {pahatvāna (sī0 pī0)}, nikkhantā akutobhayā.

ekodibhāvādhigatā, na te gacchanti duggatiṁ..

24.

“upamaṁ te karissāmi, taṁ suṇohi arindama.

upamāya midhekacce {pidhekacce (sī0 pī0)}, atthaṁ jānanti paṇḍitā..

25.

“gaṅgāya kuṇapaṁ disvā, vuyhamānaṁ mahaṇṇave.

vāyaso samacintesi, appapañño acetaso..

26.

“`yānañca vatidaṁ laddhaṁ, bhakkho cāyaṁ anappako'.

tattha rattiṁ tattha divā, tattheva nirato mano..

27.

“khādaṁ nāgassa maṁsāni, pivaṁ bhāgīrathodakaṁ {bhāgirasodakaṁ (sī0 syā0 pī0 ka0)}.

sampassaṁ vanacetyāni, na palettha {paletvā (ka0)} vihaṅgamo..

28.

“tañca {taṁva (pī0)} otaraṇī gaṅgā, pamattaṁ kuṇape rataṁ.

samuddaṁ ajjhagāhāsi {ajjhagāhayi (pī0)}, agatī yattha pakkhinaṁ..

29.

“so ca bhakkhaparikkhīṇo, udapatvā {uppatitvā (sī0 syā0), udāpatvā (pī0)} vihaṅgamo..

na pacchato na purato, nuttaraṁ nopi dakkhiṇaṁ..

30.

“dīpaṁ so najjhagāgañchi {na ajjhagañchi (sī0), na ajjhagacchi (pī0)}, agatī yattha pakkhinaṁ.

so ca tattheva pāpattha, yathā dubbalako tathā..

31.

“tañca sāmuddikā macchā, kumbhīlā makarā susū.

pasayhakārā khādiṁsu, phandamānaṁ vipakkhakaṁ {vipakkhinaṁ (sī0 pī0), vipakkhikaṁ (syā0)}..

32.

“evameva tuvaṁ rāja, ye caññe kāmabhogino.

giddhā ce na vamissanti, kākapaññāva {kākapaññāya (sī0 syā0 pī0)} te vidū..

33.

“esā te upamā rāja, atthasandassanī katā.

tvañca paññāyase tena, yadi kāhasi vā na vā..

34.

“ekavācampi dvivācaṁ, bhaṇeyya anukampako.

tatuttariṁ na bhāseyya, dāsovayyassa {dāso ayyassa (sī0), dāso ayirassa (pī0)} santike”..

35.

“idaṁ vatvāna pakkāmi, soṇako amitabuddhimā {soṇako'mitabuddhimā (?)}.

vehāse antalikkhasmiṁ, anusāsitvāna khattiyaṁ”..

36.

“ko nume rājakattāro, suddā veyyattamāgatā {sūtā veyyattimāgatā (sī0 syā0 pī0)}.

rajjaṁ niyyādayissāmi, nāhaṁ rajjena matthiko..

37.

“ajjeva pabbajissāmi, ko jaññā maraṇaṁ suve.

māhaṁ kākova dummedho, kāmānaṁ vasamanvagaṁ” {vasamannagā (pī0)}..

38.

“atthi te daharo putto, dīghāvu raṭṭhavaḍḍhano.

taṁ rajje abhisiñcassu, so no rājā bhavissati”..

39.

“khippaṁ kumāramānetha, dīghāvuṁ raṭṭhavaḍḍhanaṁ.

taṁ rajje abhisiñcissaṁ, so vo rājā bhavissati”..

40.

“tato kumāramānesuṁ, dīghāvuṁ raṭṭhavaḍḍhanaṁ.

taṁ disvā ālapī rājā, ekaputtaṁ manoramaṁ..

41.

“saṭṭhi gāmasahassāni, paripuṇṇāni sabbaso.

te putta paṭipajjassu, rajjaṁ niyyādayāmi te..

42.

“ajjeva pabbajissāmi, ko jaññā maraṇaṁ suve.

māhaṁ kākova dummedho, kāmānaṁ vasamanvagaṁ {vasamannagā (pī0)}..

43.

“saṭṭhi nāgasahassāni, sabbālaṅkārabhūsitā.

suvaṇṇakacchā mātaṅgā, hemakappanavāsasā..

44.

“ārūḷhā gāmaṇīyehi, tomaraṅkusapāṇibhi.

te putta paṭipajjassu, rajjaṁ niyyādayāmi te..

45.

“ajjeva pabbajissāmi, ko jaññā maraṇaṁ suve.

māhaṁ kākova dummedho, kāmānaṁ vasamanvagaṁ..

46.

“saṭṭhi assasahassāni, sabbālaṅkārabhūsitā.

ājānīyāva jātiyā, sindhavā sīghavāhino..

47.

“ārūḷhā gāmaṇīyehi, illiyācāpadhāribhi {indiyācāpadhāribhi (ka0)}.

te putta paṭipajjassu, rajjaṁ niyyādayāmi te..

48.

“ajjeva pabbajissāmi, ko jaññā maraṇaṁ suve.

māhaṁ kākova dummedho, kāmānaṁ vasamanvagaṁ..

49.

“saṭṭhi rathasahassāni, sannaddhā ussitaddhajā.

dīpā athopi veyyagghā, sabbālaṅkārabhūsitā..

50.

“ārūḷhā gāmaṇīyehi, cāpahatthehi vammibhi.

te putta paṭipajjassu, rajjaṁ niyyādayāmi te..

51.

“ajjeva pabbajissāmi, ko jaññā maraṇaṁ suve.

māhaṁ kākova dummedho, kāmānaṁ vasamanvagaṁ..

52.

“saṭṭhi dhenusahassāni, rohaññā puṅgavūsabhā.

tā putta paṭipajjassu, rajjaṁ niyyādayāmi te..

53.

“ajjeva pabbajissāmi, ko jaññā maraṇaṁ suve.

māhaṁ kākova dummedho, kāmānaṁ vasamanvagaṁ..

54.

“soḷasitthisahassāni, sabbālaṅkārabhūsitā.

vicitravatthābharaṇā, āmuttamaṇikuṇḍalā.

tā putta paṭipajjassu, rajjaṁ niyyādayāmi te..

55.

“ajjeva pabbajissāmi, ko jaññā maraṇaṁ suve.

māhaṁ kākova dummedho, kāmānaṁ vasamanvagaṁ”..

56.

“daharasseva me tāta, mātā matāti me sutaṁ.

tayā vinā ahaṁ tāta, jīvitumpi na ussahe..

57.

“yathā āraññakaṁ nāgaṁ, poto anveti pacchato.

jessantaṁ giriduggesu, samesu visamesu ca..

58.

“evaṁ taṁ anugacchāmi, puttamādāya {pattamādāya (pī0)} pacchato.

subharo te bhavissāmi, na te hessāmi dubbharo”..

59.

“yathā sāmuddikaṁ nāvaṁ, vāṇijānaṁ dhanesinaṁ.

vohāro tattha gaṇheyya, vāṇijā byasanī {byasanaṁ (ka0)} siyā..

60.

“evamevāyaṁ puttakali {puttaka (syā0)}, antarāyakaro mama {mamaṁ (pī0)}.

imaṁ kumāraṁ pāpetha, pāsādaṁ rativaḍḍhanaṁ..

61.

“tattha kambusahatthāyo, yathā sakkaṁva accharā.

tā naṁ tattha ramessanti {ramissanti (syā0 ka0)}, tāhi ceso {meso (pī0)} ramissati..

62.

“tato kumāraṁ pāpesuṁ, pāsādaṁ rativaḍḍhanaṁ.

taṁ disvā avacuṁ kaññā, dīghāvuṁ raṭṭhavaḍḍhanaṁ..

63.

“devatā nusi gandhabbo, adu {ādu (sī0 pī0)} sakko purindado.

ko vā tvaṁ kassa vā putto, kathaṁ jānemu taṁ mayaṁ”..

64.

“namhi devo na gandhabbo, nāpi {namhi (ka0)} sakko purindado.

kāsirañño ahaṁ putto, dīghāvu raṭṭhavaḍḍhano.

mamaṁ {mama (pī0)} bharatha bhaddaṁ vo {bhaddante (ka0)}, ahaṁ bhattā bhavāmi vo”..

65.

“taṁ tattha avacuṁ kaññā, dīghāvuṁ raṭṭhavaḍḍhanaṁ.

`kuhiṁ rājā anuppatto, ito rājā kuhiṁ gato” '..

66.

“paṅkaṁ rājā atikkanto, thale rājā patiṭṭhito.

akaṇṭakaṁ agahanaṁ, paṭipanno mahāpathaṁ..

67.

“ahañca paṭipannosmi, maggaṁ duggatigāminaṁ.

sakaṇṭakaṁ sagahanaṁ, yena gacchanti duggatiṁ”..

68.

“tassa te svāgataṁ rāja, sīhasseva giribbajaṁ.

anusāsa mahārāja, tvaṁ no sabbāsamissaro” ti..

soṇakajātakaṁ paṭhamaṁ.

530. saṁkiccajātakaṁ (2)

69.

“disvā nisinnaṁ rājānaṁ, brahmadattaṁ rathesabhaṁ.

athassa paṭivedesi, yassāsi anukampako..

70.

“saṁkiccāyaṁ anuppatto, isīnaṁ sādhusammato.

taramānarūpo niyyāhi, khippaṁ passa mahesinaṁ..

71.

“tato ca rājā taramāno, yuttamāruyha sandanaṁ.

mittāmaccaparibyūḷho {paribbūḷho (sī0 pī0)}, agamāsi rathesabho..

72.

“nikkhippa pañca kakudhāni, kāsīnaṁ raṭṭhavaḍḍhano.

vāḷabījani {vā ḷavījanī (sī0 pī0)} muṇhīsaṁ, khaggaṁ chattañcupāhanaṁ.

73.

“oruyha rājā yānamhā, ṭhapayitvā paṭicchadaṁ.

āsīnaṁ dāyapassasmiṁ, saṁkiccamupasaṅkami..

74.

“upasaṅkamitvā so rājā, sammodi isinā saha.

taṁ kathaṁ vītisāretvā, ekamantaṁ upāvisi..

75.

“ekamantaṁ nisinnova, atha kālaṁ amaññatha.

tato pāpāni kammāni, pucchituṁ paṭipajjatha..

76.

“isiṁ pucchāma {pucchāmi (sī0 pī0)} saṁkiccaṁ, isīnaṁ sādhusammataṁ.

āsīnaṁ dāyapassasmiṁ, isisaṅghapurakkhataṁ {purakkhitaṁ (ka0)}..

77.

“kaṁ gatiṁ pecca gacchanti, narā dhammāticārino.

aticiṇṇo mayā dhammo, taṁ me akkhāhi pucchito..

78.

“isī avaca saṁkicco, kāsīnaṁ raṭṭhavaḍḍhanaṁ.

āsīnaṁ dāyapassasmiṁ, mahārāja suṇohi me..

79.

“uppathena vajantassa, yo maggamanusāsati.

tassa ce vacanaṁ kayirā, nāssa maggeyya kaṇṭako..

80.

“adhammaṁ paṭipannassa, yo dhammamanusāsati.

tassa ce vacanaṁ kayirā, na so gaccheyya duggatiṁ..

81.

“dhammo patho mahārāja, adhammo pana uppatho.

adhammo nirayaṁ neti, dhammo pāpeti suggatiṁ..

82.

“adhammacārino rāja, narā visamajīvino.

yaṁ gatiṁ pecca gacchanti, niraye te suṇohi me..

83.

“sañjīvo kāḷasutto ca, saṅghāto {saṅkhāṭo (syā0 ka0)} dve ca roruvā.

athāparo mahāvīci, tāpano {tapano (sī0 pī0)} ca patāpano..

84.

“iccete aṭṭha nirayā, akkhātā duratikkamā.

ākiṇṇā luddakammehi, paccekā soḷasussadā..

85.

“kadariyatāpanā {kadariyatapanā (sī0 pī0)} ghorā, accimanto {accimantā (pī0)} mahabbhayā.

lomahaṁsanarūpā ca, bhesmā paṭibhayā dukhā..

86.

“catukkaṇṇā catudvārā, vibhattā bhāgaso mitā.

ayopākārapariyantā, ayasā paṭikujjitā..

87.

“tesaṁ ayomayā bhūmi, jalitā tejasā yutā.

samantā yojanasataṁ, phuṭā {pharitvā (a0 ni0 3.36; pe0 va0 71)} tiṭṭhanti sabbadā..

88.

“ete patanti niraye, uddhaṁpādā avaṁsirā.

isīnaṁ ativattāro, saññatānaṁ tapassinaṁ..

89.

“te bhūnahuno paccanti, macchā bilakatā yathā.

saṁvacchare asaṅkheyye, narā kibbisakārino..

90.

“ḍayhamānena gattena, niccaṁ santarabāhiraṁ.

nirayā nādhigacchanti, dvāraṁ nikkhamanesino..

91.

“puratthimena dhāvanti, tato dhāvanti pacchato.

uttarenapi dhāvanti, tato dhāvanti dakkhiṇaṁ.

yaṁ yañhi dvāraṁ gacchanti, taṁ tadeva pidhīyare {pithiyyati (sī0), pithiyyare (syā0), pithīyare (pī0)}..

92.

“bahūni vassasahassāni, janā nirayagāmino.

bāhā paggayha kandanti, patvā dukkhaṁ anappakaṁ..

93.

“āsīvisaṁva kupitaṁ, tejassiṁ duratikkamaṁ.

na sādhurūpe āsīde, saññatānaṁ tapassinaṁ..

94.

“atikāyo mahissāso, ajjuno kekakādhipo.

sahassabāhu ucchinno, isimāsajja gotamaṁ..

95.

“arajaṁ rajasā vacchaṁ, kisaṁ avakiriya daṇḍakī.

tālova mūlato {samūlo (ka0)} chinno, sa rājā vibhavaṅgato..

96.

“upahacca manaṁ majjho {mejjho (ka0)}, mātaṅgasmiṁ yasassine.

sapārisajjo ucchinno, majjhāraññaṁ tadā ahu..

97.

“kaṇhadīpāyanāsajja, isiṁ andhakaveṇḍayo {veṇhuyo (sī0 pī0), piṇhayo (?)}.

aññoññaṁ {aññamaññaṁ (sī0 pī0)} musalā {musale (sī0 syā0 pī0)} hantvā, sampattā yamasādhanaṁ {yamasādanaṁ (pī0)}..

98.

“athāyaṁ isinā satto, antalikkhacaro pure.

pāvekkhi pathaviṁ {paṭhaviṁ (sī0 syā0 pī0)} cecco, hīnatto pattapariyāyaṁ..

99.

“tasmā hi chandāgamanaṁ, nappasaṁsanti paṇḍitā.

aduṭṭhacitto bhāseyya, giraṁ saccūpasaṁhitaṁ..

100.

“manasā ce paduṭṭhena, yo naro pekkhate muniṁ.

vijjācaraṇasampannaṁ, gantā so nirayaṁ adho..

101.

“ye vuḍḍhe {vaddhe (ka0)} paribhāsanti, pharusūpakkamā janā.

anapaccā adāyādā, tālavatthu {tālavatthū (syā0), tālāvatthu (pī0)} bhavanti te..

102.

“yo ca pabbajitaṁ hanti, katakiccaṁ mahesinaṁ.

sa kāḷasutte niraye, cirarattāya paccati..

103.

“yo ca rājā adhammaṭṭho, raṭṭhaviddhaṁsano mago {cuto (sī0)}.

tāpayitvā janapadaṁ, tāpane pecca paccati..

104.

“so ca vassasahassāni {vassasahassānaṁ (sī0 syā0)}, sataṁ dibbāni paccati.

accisaṅghapareto so, dukkhaṁ vedeti vedanaṁ..

105.

“tassa aggisikhā kāyā, niccharanti pabhassarā.

tejobhakkhassa gattāni, lomehi ca {lomaggehi ca (sī0 syā0 pī0)} nakhehi ca..

106.

“ḍayhamānena gattena, niccaṁ santarabāhiraṁ.

dukkhābhitunno nadati, nāgo tuttaṭṭito {tuttaddito (sī0)} yathā..

107.

“yo lobhā pitaraṁ hanti, dosā vā purisādhamo.

sa kāḷasutte niraye, cirarattāya paccati..

108.

“sa tādiso paccati lohakumbhiyaṁ, pakkañca sattīhi hananti nittacaṁ.

andhaṁ karitvā muttakarīsabhakkhaṁ, khāre nimujjanti tathāvidhaṁ naraṁ..

109.

“tattaṁ pakkuthitamayoguḷañca {pakkudhitamayoguḷañca (ka0)}, dīghe ca phāle cirarattatāpite.

vikkhambhamādāya vibandha {vibaddha (sī0), vibhajja (syā0 pī0)} rajjubhi, vivaṭe mukhe sampavisanti {saṁcavanti (sī0 syā0 pī0)} rakkhasā..

110.

“sāmā ca soṇā sabalā ca gijjhā, kākoḷasaṅghā ca dijā ayomukhā.

saṅgamma khādanti vipphandamānaṁ, jivhaṁ vibhajja vighāsaṁ salohitaṁ..

111.

“taṁ daḍḍhatālaṁ paribhinnagattaṁ, nippothayantā anuvicaranti rakkhasā.

ratī hi nesaṁ dukhino panītare, etādisasmiṁ niraye vasanti.

ye keci loke idha pettighātino..

112.

“putto ca mātaraṁ hantvā, ito gantvā yamakkhayaṁ.

bhusamāpajjate dukkhaṁ, attakammaphalūpago..

113.

“amanussā atibalā, hantāraṁ janayantiyā.

ayomayehi vāḷehi {phālehi (pī0)}, pīḷayanti punappunaṁ..

114.

“tamassavaṁ {taṁ passavaṁ (sī0 syā0), taṁ passutaṁ (pī0)} sakā gattā, ruhiraṁ {rudhiraṁ (sī0 syā0)} attasambhavaṁ.

tambalohavilīnaṁva, tattaṁ pāyenti mattighaṁ {mattiyaṁ (sī0)}..

115.

“jigucchaṁ kuṇapaṁ pūtiṁ, duggandhaṁ gūthakaddamaṁ.

pubbalohitasaṅkāsaṁ, rahadamogayha {rahadoggayha (ka0)} tiṭṭhati..

116.

“tamenaṁ kimayo tattha, atikāyā ayomukhā.

chaviṁ bhetvāna {chetvāna (sī0 pī0)} khādanti, saṁgiddhā {pagiddhā (sī0 syā0 pī0)} maṁsalohite..

117.

“so ca taṁ nirayaṁ patto, nimuggo sataporisaṁ.

pūtikaṁ kuṇapaṁ vāti, samantā satayojanaṁ..

118.

“cakkhumāpi hi cakkhūhi, tena gandhena jīyati.

etādisaṁ brahmadatta, mātugho labhate dukhaṁ..

119.

“khuradhāramanukkamma, tikkhaṁ durabhisambhavaṁ.

patanti gabbhapātiyo {gabbhapātiniyo (sī0 syā0 pī0)}, duggaṁ vetaraṇiṁ {vettaraṇiṁ (syā0 ka0)} nadiṁ..

120.

“ayomayā simbaliyo, soḷasaṅgulakaṇṭakā.

ubhato abhilambanti, duggaṁ vetaraṇiṁ {vettaraṇiṁ (syā0 ka0)} nadiṁ..

121.

“te accimanto tiṭṭhanti, aggikkhandhāva ārakā.

ādittā jātavedena, uddhaṁ yojanamuggatā..

122.

“ete vajanti {sajanti (sī0 pī0), pajjanti (syā0)} niraye, tatte tikhiṇakaṇṭake.

nāriyo ca aticārā {aticāriniyo (sī0 syā0 pī0)}, narā ca paradāragū..

123.

“te patanti adhokkhandhā, vivattā vihatā puthū.

sayanti vinividdhaṅgā, dīghaṁ jagganti sabbadā {saṁvariṁ (sī0 pī0)}..

124.

“tato ratyā vivasāne {vivasane (sī0 syā0 pī0)}, mahatiṁ pabbatūpamaṁ.

lohakumbhiṁ pavajjanti, tattaṁ aggisamūdakaṁ..

125.

“evaṁ divā ca ratto ca, dussīlā mohapārutā.

anubhonti sakaṁ kammaṁ, pubbe dukkaṭamattano..

126.

“yā ca bhariyā dhanakkītā, sāmikaṁ atimaññati.

sassuṁ vā sasuraṁ vāpi, jeṭṭhaṁ vāpi nanandaraṁ {nanandanaṁ (syā0 ka0)}..

127.

“tassā vaṅkena jivhaggaṁ, nibbahanti sabandhanaṁ.

sa byāmamattaṁ kiminaṁ, jivhaṁ passati attani {attano (sī0 syā0)}.

viññāpetuṁ na sakkoti, tāpane pecca paccati..

128.

“orabbhikā sūkarikā, macchikā migabandhakā.

corā goghātakā luddā, avaṇṇe vaṇṇakārakā..

129.

“sattīhi lohakūṭehi, nettiṁsehi usūhi ca.

haññamānā khāranadiṁ, papatanti {sampatanti (ka0)} avaṁsirā..

130.

“sāyaṁ pāto kūṭakārī, ayokūṭehi haññati.

tato vantaṁ durattānaṁ, paresaṁ bhuñjare {bhuñjate (sī0 syā0 pī0)} sadā..

131.

“dhaṅkā bheraṇḍakā {bhedaṇḍakā (ka0)} gijjhā, kākoḷā ca ayomukhā.

vipphandamānaṁ khādanti, naraṁ kibbisakārakaṁ {kibbisakārinaṁ (pī0)}..

132.

“ye migena migaṁ hanti, pakkhiṁ vā pana pakkhinā.

asanto rajasā channā, gantā {gatā (ka0)} te nirayussadaṁ {nirayaṁ adho (pī0)}..

133.

“santo ca {santova (syā0)} uddhaṁ gacchanti, suciṇṇenidha kammunā.

suciṇṇassa phalaṁ passa, saindā {sahindā (sī0)} devā sabrahmakā..

134.

“taṁ taṁ brūmi mahārāja, dhammaṁ raṭṭhapatī cara.

tathā {tathā tathā (sī0 syā0 pī0)} rāja carāhi dhammaṁ, yathā taṁ suciṇṇaṁ nānutappeyya pacchā” ti..

saṁkiccajātakaṁ dutiyaṁ.

saṭṭhinipātaṁ niṭṭhitaṁ.

tassuddānaṁ --

atha saṭṭhinipātamhi, suṇātha mama bhāsitaṁ.

jātakasavhayano pavaro, soṇakaarindamasavhayano.

tathā vuttarathesabhakiccavaroti..

20. sattatinipāto

531. kusajātakaṁ (1)

1.

“idaṁ te raṭṭhaṁ sadhanaṁ sayoggaṁ, sakāyuraṁ sabbakāmūpapannaṁ.

idaṁ te rajjaṁ {raṭṭhaṁ (ka0)} anusāsa amma, gacchāmahaṁ yattha piyā pabhāvatī”..

2.

“anujjubhūtena haraṁ mahantaṁ, divā ca ratto ca nisīthakāle {nisīda kāle (ka0)}.

paṭigaccha tvaṁ khippaṁ kusāvatiṁ kusa {kusāvatiṁ (syā0 ka0)}, nicchāmi dubbaṇṇamahaṁ vasantaṁ”..

3.

“nāhaṁ gamissāmi ito kusāvatiṁ, pabhāvatī vaṇṇapalobhito tava.

ramāmi maddassa niketaramme, hitvāna raṭṭhaṁ tava dassane rato..

4.

“pabhāvatī vaṇṇapalobhito tava, sammūḷharūpo vicarāmi mediniṁ {medaniṁ (syā0 ka0)}.

disaṁ na jānāmi kutomhi āgato, tayamhi matto migamandalocane..

5.

“suvaṇṇacīravasane, jātarūpasumekhale.

sussoṇi tava kāmā hi {kāmehi (sī0 syā0 pī0)}, nāhaṁ rajjena matthiko”..

6.

“abbhūti {abbhū hi (sī0), abhūti (syā0), abbhu hi (pī0)} tassa bho hoti, yo anicchantamicchati.

akāmaṁ rāja kāmesi {kāmehi (sī0 pī0)}, akantaṁ kantu {akanto kanta (sī0 syā0 pī0)} micchasi”..

7.

“akāmaṁ vā sakāmaṁ vā, yo naro labhate piyaṁ.

lābhamettha pasaṁsāma, alābho tattha pāpako”..

8.

“pāsāṇasāraṁ khaṇasi, kaṇikārassa dārunā.

vātaṁ jālena bādhesi, yo anicchantamicchasi”..

9.

“pāsāṇo nūna te hadaye, ohito mudulakkhaṇe.

yo te sātaṁ na vindāmi, tirojanapadāgato..

10.

“yadā maṁ bhakuṭiṁ {bhūkuṭiṁ (sī0 pī0)} katvā, rājaputtī udikkhati {rājaputti udikkhasi (sī0 pī0)}.

āḷāriko tadā homi, rañño maddassantepure {maddassa thīpure (sī0 pī0) evamuparipi}..

11.

“yadā umhayamānā maṁ, rājaputtī udikkhati {rājaputti udikkhasi (sī0 pī0)}.

nāḷāriko tadā homi, rājā homi tadā kuso”..

12.

“sace hi vacanaṁ saccaṁ, nemittānaṁ bhavissati.

neva me tvaṁ patī assa, kāmaṁ chindantu sattadhā”..

13.

“sace hi vacanaṁ saccaṁ, aññesaṁ yadi vā mamaṁ.

neva tuyhaṁ patī atthi, añño sīhassarā kusā”..

14.

“nekkhaṁ gīvaṁ te kāressaṁ, patvā khujje kusāvatiṁ.

sace maṁ nāganāsūrū, olokeyya pabhāvatī..

15.

“nekkhaṁ gīvaṁ te kāressaṁ, patvā khujje kusāvatiṁ.

sace maṁ nāganāsūrū, ālapeyya pabhāvatī..

16.

“nekkhaṁ gīvaṁ te kāressaṁ, patvā khujje kusāvatiṁ.

sace maṁ nāganāsūrū, umhāyeyya pabhāvatī..

17.

“nekkhaṁ gīvaṁ te kāressaṁ, patvā khujje kusāvatiṁ.

sace maṁ nāganāsūrū, pamhāyeyya pabhāvatī..

18.

“nekkhaṁ gīvaṁ te kāressaṁ, patvā khujje kusāvatiṁ.

sace me nāganāsūrū, pāṇīhi upasamphuse”..

19.

“na hi nūnāyaṁ rājaputtī, kuse sātampi vindati.

āḷārike bhate pose, vetanena anatthike”..

20.

“na hi nūnāyaṁ sā {nūna ayaṁ (sī0 syā0)} khujjā, labhati jivhāya chedanaṁ.

sunisitena satthena, evaṁ dubbhāsitaṁ bhaṇaṁ”..

21.

“mā naṁ rūpena pāmesi, ārohena pabhāvati.

mahāyasoti katvāna, karassu rucire piyaṁ..

22.

“mā naṁ rūpena pāmesi, ārohena pabhāvati.

mahaddhanoti katvāna, karassu rucire piyaṁ..

23.

“mā naṁ rūpena pāmesi, ārohena pabhāvati.

mahabbaloti katvāna, karassu rucire piyaṁ..

24.

“mā naṁ rūpena pāmesi, ārohena pabhāvati.

mahāraṭṭhoti katvāna, karassu rucire piyaṁ..

25.

“mā naṁ rūpena pāmesi, ārohena pabhāvati.

mahārājāti katvāna, karassu rucire piyaṁ..

26.

“mā naṁ rūpena pāmesi, ārohena pabhāvati.

sīhassaroti katvāna, karassu rucire piyaṁ..

27.

“mā naṁ rūpena pāmesi, ārohena pabhāvati.

vaggussaroti katvāna, karassu rucire piyaṁ..

28.

“mā naṁ rūpena pāmesi, ārohena pabhāvati.

bindussaroti katvāna, karassu rucire piyaṁ..

29.

“mā naṁ rūpena pāmesi, ārohena pabhāvati.

mañjussaroti katvāna, karassu rucire piyaṁ..

30.

“mā naṁ rūpena pāmesi, ārohena pabhāvati.

madhussaroti {madhurassaroti (sī0)} katvāna, karassu rucire piyaṁ..

31.

“mā naṁ rūpena pāmesi, ārohena pabhāvati.

satasippoti katvāna, karassu rucire piyaṁ..

32.

“mā naṁ rūpena pāmesi, ārohena pabhāvati.

khattiyotipi katvāna {karitvāna (sī0)}, karassu rucire piyaṁ..

33.

“mā naṁ rūpena pāmesi, ārohena pabhāvati.

kusarājāti katvāna, karassu rucire piyaṁ”..

34.

“ete nāgā upatthaddhā, sabbe tiṭṭhanti vammitā {vammikā (syā0)}.

purā maddanti pākāraṁ, ānentetaṁ pabhāvatiṁ”..

35.

“satta bile {khaṇḍe (sī0 pī0)} karitvāna, ahametaṁ pabhāvatiṁ.

khattiyānaṁ padassāmi, ye maṁ hantuṁ idhāgatā”..

36.

“avuṭṭhahi rājaputtī, sāmā koseyyavāsinī.

assupuṇṇehi nettehi, dāsīgaṇapurakkhatā”..

37.

“taṁ nūna kakkūpanisevitaṁ mukhaṁ, ādāsadantātharupaccavekkhitaṁ.

subhaṁ sunettaṁ virajaṁ anaṅgaṇaṁ, chuddhaṁ vane ṭhassati khattiyehi..

38.

“te nūna me asite vellitagge, kese mudū candanasāralitte.

samākule sīvathikāya majjhe, pādehi gijjhā parikaḍḍhissanti {parikaḍḍhayanti (sī0 syā0 pī0)}..

39.

“tā nūna me tambanakhā sulomā, bāhā mudū candanasāralittā.

chinnā vane ujjhitā khattiyehi, gayha dhaṅko {vako (pī0)} gacchati yena kāmaṁ..

40.

“te nūna tālūpanibhe alambe, nisevite kāsikacandanena.

thanesu me lambissati {lambahīti (pī0)} siṅgālo {sigālo (sī0 syā0 pī0)}, mātūva putto taruṇo tanūjo..

41.

“taṁ nūna soṇiṁ puthulaṁ sukoṭṭitaṁ, nisevitaṁ kañcanamekhalāhi.

chinnaṁ vane khattiyehī avatthaṁ, siṅgālasaṅghā parikaḍḍhissanti {gayhā vako gacchati yenakāmaṁ (pī0)}..

42.

“soṇā dhaṅkā {vakā (pī0)} siṅgālā ca, ye caññe santi dāṭhino.

ajarā nūna hessanti, bhakkhayitvā pabhāvatiṁ..

43.

“sace maṁsāni hariṁsu, khattiyā dūragāmino.

aṭṭhīni amma yācitvā, anupathe dahātha naṁ..

44.

“khettāni amma kāretvā, kaṇikārettha ropaya {ropaye (ka0)}.

yadā te pupphitā assu, hemantānaṁ himaccaye.

sareyyātha mamaṁ {mama (pī0)} amma, evaṁvaṇṇā pabhāvatī”..

45.

“tassā mātā udaṭṭhāsi, khattiyā devavaṇṇinī.

disvā asiñca sūnañca, rañño maddassantepure”..

46.

“iminā nūna asinā, susaññaṁ tanumajjhimaṁ.

dhītaraṁ madda {mama (sī0), maddo (pī0)} hantvāna, khattiyānaṁ padassasi” {padassati (pī0 ka0)}..

47.

“na me akāsi vacanaṁ, atthakāmāya puttike.

sājja lohitasañchannā, gacchasi {gañchisi (sī0 pī0)} yamasādhanaṁ..

48.

“evamāpajjatī poso, pāpiyañca nigacchati.

yo ve hitānaṁ vacanaṁ, na karoti {na karaṁ (sī0)} atthadassinaṁ..

49.

“sace ca ajja {tvaṁ amma (sī0)} dhāresi {vāresi (pī0)}, kumāraṁ cārudassanaṁ.

kusena jātaṁ khattiyaṁ, suvaṇṇamaṇimekhalaṁ.

pūjitaṁ {pūjitā (pī0)} ñātisaṅghehi, na gacchasi {gañchisi (sī0 pī0)} yamakkhayaṁ..

50.

“yatthassu bherī nadati, kuñjaro ca nikūjati {nikuñjati (pī0)}.

khattiyānaṁ kule bhadde, kiṁ nu sukhataraṁ tato..

51.

“asso ca sisati {asso hasisati (sī0), asso hasiyati (syā0), asso ca siṁsati (pī0)} dvāre, kumāro uparodati.

khattiyānaṁ kule bhadde, kiṁ nu sukhataraṁ tato..

52.

“mayūrakoñcābhirude, kokilābhinikūjite.

khattiyānaṁ kule bhadde, kiṁ nu sukhataraṁ tato”..

53.

“kahaṁ nu so sattumaddano, pararaṭṭhappamaddano.

kuso soḷārapaññāṇo, yo no dukkhā pamocaye”..

54.

“idheva so sattumaddano, pararaṭṭhappamaddano.

kuso soḷārapaññāṇo, yo te sabbe vadhissati” {yo no dukkhā pamocaye (sī0), so no sabbe vadhissati (pī0)}..

55.

“ummattikā nu bhaṇasi, andhabālā pabhāsasi {ādu bālāva bhāsasi (sī0 pī0)}.

kuso ce āgato assa, kiṁ na {kinnu (syā0 ka0)} jānemu taṁ mayaṁ”..

56.

“eso āḷāriko poso, kumārīpuramantare.

daḷhaṁ katvāna saṁvelliṁ, kumbhiṁ dhovati oṇato”..

57.

“veṇī tvamasi caṇḍālī, adūsi kulagandhinī.

kathaṁ maddakule jātā, dāsaṁ kayirāsi kāmukaṁ”..

58.

“namhi veṇī na caṇḍālī, na camhi kulagandhinī.

okkākaputto bhaddante, tvaṁ nu dāsoti maññasi”..

59.

“yo brāhmaṇasahassāni, sadā bhojeti vīsatiṁ.

okkākaputto bhaddante, tvaṁ nu dāsoti maññasi”..

60.

“yassa nāgasahassāni, sadā yojenti vīsatiṁ.

okkākaputto bhaddante, tvaṁ nu dāsoti maññasi..

61.

“yassa assasahassāni, sadā yojenti vīsatiṁ.

okkākaputto bhaddante, tvaṁ nu dāsoti maññasi..

62.

“yassa rathasahassāni, sadā yojenti vīsatiṁ.

okkākaputto bhaddante, tvaṁ nu dāsoti maññasi..

{( ) ayaṁ gāthā sī0 pī0 potthakesuyeva dissati} (“yassa usabhasahassāni, sadā yojenti vīsatiṁ.

okkākaputto bhaddante, tvaṁ nu dāsoti maññasi) {( ) ayaṁ gāthā sī0 pī0 potthakesuyeva dissati}..

63.

“yassa dhenusahassāni, sadā duhanti vīsatiṁ {duyhanti vīsati (sī0 pī0)}.

okkākaputto bhaddante, tvaṁ nu dāsoti maññasi”..

64.

“taggha te dukkaṭaṁ bāle, yaṁ khattiyaṁ mahabbalaṁ.

nāgaṁ maṇḍūkavaṇṇena, na naṁ {na taṁ (sī0 pī0)} akkhāsidhāgataṁ” {akkhāsi āgataṁ (sī0)}..

65.

“aparādhaṁ mahārāja, tvaṁ no khama rathesabha.

yaṁ taṁ aññātavesena, nāññāsimhā idhāgataṁ”..

66.

“mādisassa na taṁ channaṁ, yohaṁ āḷāriko bhave.

tvaññeva me pasīdassu, natthi te deva dukkaṭaṁ”..

67.

“gaccha bāle khamāpehi, kusarājaṁ mahabbalaṁ.

khamāpito kuso rājā {kusarājā (sabbattha)}, so te dassati jīvitaṁ”..

68.

“pitussa vacanaṁ sutvā, devavaṇṇī pabhāvatī.

sirasā aggahī pāde, kusarājaṁ mahabbalaṁ”..

69.

“yāmā ratyo atikkantā, tāmā deva tayā vinā.

vande te sirasā pāde, mā me kujjhaṁ rathesabha..

70.

“sabbaṁ {saccaṁ (sī0 syā0 pī0)} te paṭijānāmi, mahārāja suṇohi me.

na cāpi appiyaṁ tuyhaṁ, kareyyāmi ahaṁ puna..

71.

“evaṁ ce yācamānāya, vacanaṁ me na kāhasi.

idāni maṁ tāto hantvā, khattiyānaṁ padassati”..

72.

“evaṁ te yācamānāya, kiṁ na kāhāmi te vaco.

vikuddho tyasmi kalyāṇi, mā tvaṁ bhāyi pabhāvati..

73.

“sabbaṁ te paṭijānāmi, rājaputti suṇohi me.

na cāpi appiyaṁ tuyhaṁ, kareyyāmi ahaṁ puna..

74.

“tava kāmā hi sussoṇi, pahu {bahu (syā0), bahū (pī0), bahuṁ (ka0)} dukkhaṁ titikkhisaṁ {titikkhissaṁ (sī0 pī0)}.

bahuṁ maddakulaṁ hantvā, nayituṁ taṁ pabhāvati”..

75.

“yojayantu rathe asse, nānācitte samāhite.

atha dakkhatha me vegaṁ, vidhamantassa {vidhamentassa (sabbattha)} sattavo”..

76.

“tañca tattha udikkhiṁsu, rañño maddassantepure.

vijambhamānaṁ sīhaṁva, phoṭentaṁ diguṇaṁ bhujaṁ..

77.

“hatthikkhandhañca āruyha, āropetvā pabhāvatiṁ.

saṅgāmaṁ otaritvāna, sīhanādaṁ nadī kuso..

78.

“tassa taṁ nadato sutvā, sīhassevitare migā.

khattiyā vipalāyiṁsu, kusasaddabhayaṭṭitā {kusasaddabhayaṭṭhitā (pī0)}..

79.

“hatthārohā anīkaṭṭhā, rathikā pattikārakā.

aññamaññassa chindanti, kusasaddabhayaṭṭitā..

80.

“tasmiṁ saṅgāmasīsasmiṁ, passitvā haṭṭha {tuṭṭha (sī0)} mānaso.

kusassa rañño devindo, adā verocanaṁ maṇiṁ..

81.

“so taṁ vijitvā saṅgāmaṁ, laddhā verocanaṁ maṇiṁ.

hatthikkhandhagato rājā, pāvekkhi nagaraṁ puraṁ..

82.

“jīvaggāhaṁ {jīvagāhaṁ (sī0 pī0)} gahetvāna, bandhitvā satta khattiye.

sasurassupanāmesi, ime te deva sattavo..

83.

“sabbeva te vasaṁ gatā, amittā vihatā tava.

kāmaṁ karohi te tayā, muñca vā te hanassu vā”..

84.

“tuyheva sattavo ete, na hi te mayha sattavo.

tvaññeva no mahārāja, muñca vā te hanassu vā”..

85.

“imā te dhītaro satta, devakaññūpamā subhā.

dadāhi nesaṁ ekekaṁ, hontu jāmātaro tava”..

86.

“amhākañceva tāsañca, tvaṁ no sabbesamissaro.

tvaññeva no mahārāja, dehi nesaṁ yadicchasi”..

87.

“ekamekassa ekekaṁ, adā sīhassaro kuso.

khattiyānaṁ tadā tesaṁ, rañño maddassa dhītaro..

88.

“pīṇitā tena lābhena, tuṭṭhā sīhassare kuse.

sakaraṭṭhāni pāyiṁsu, khattiyā satta tāvade..

89.

“pabhāvatiñca ādāya, maṇiṁ verocanaṁ subhaṁ {tadā (pī0)}.

kusāvatiṁ kuso rājā, agamāsi mahabbalo..

90.

“tyassu ekarathe yantā, pavisantā kusāvatiṁ.

samānā vaṇṇarūpena, nāññamaññātirocisuṁ {nāññamaññamatirocayuṁ (sī0)}..

91.

“mātā puttena saṅgacchi {saṅgañchi (sī0 syā0 pī0)}, ubhayo ca jayampatī.

samaggā te tadā āsuṁ, phītaṁ dharaṇimāvasu” nti..

kusajātakaṁ paṭhamaṁ.

532. soṇanandajātakaṁ (2)

92.

“devatā nusi gandhabbo, adu {ādu (sī0 syā0)} sakko purindado.

manussabhūto iddhimā, kathaṁ jānemu taṁ mayaṁ”..

93.

“nāpi devo na gandhabbo, nāpi sakko purindado.

manussabhūto iddhimā, evaṁ jānāhi bhāradha” {bhārabha (ka0)}..

94.

“katarūpamidaṁ bhoto {bhoto (sī0 pī0)}, veyyāvaccaṁ anappakaṁ.

devamhi vassamānamhi, anovassaṁ bhavaṁ akā..

95.

“tato vātātape ghore, sītacchāyaṁ bhavaṁ akā.

tato amittamajjhesu {amittamajjhe ca (sī0)}, saratāṇaṁ bhavaṁ akā..

96.

“tato phītāni raṭṭhāni, vasino te bhavaṁ akā.

tato ekasataṁ khatye, anuyante {anuyutte (pī0)} bhavaṁ akā..

97.

“patītāssu mayaṁ bhoto, vada taṁ {vara taṁ (sī0 syā0 pī0)} bhañja {bhañña (sī0 pī0), bhuñja (syā0 ka0)} micchasi.

hatthiyānaṁ assarathaṁ, nāriyo ca alaṅkatā.

nivesanāni rammāni, mayaṁ bhoto dadāmase..

98.

“atha vaṅge {atha vā saṅge (sī0 pī0)} vā magadhe, mayaṁ bhoto dadāmase.

atha vā assakāvantī {assakāvantiṁ (sī0 syā0 pī0)}, sumanā damma te mayaṁ..

99.

“upaḍḍhaṁ vāpi rajjassa, mayaṁ bhoto dadāmase.

sace te attho rajjena, anusāsa yadicchasi”..

100.

“na me atthopi rajjena, nagarena dhanena vā.

athopi janapadena, attho mayhaṁ na vijjati..

101.

“bhotova raṭṭhe vijite, araññe atthi assamo.

pitā mayhaṁ janettī ca, ubho sammanti assame..

102.

“tesāhaṁ {tesvahaṁ (ka0)} pubbācariyesu, puññaṁ na labhāmi kātave.

bhavantaṁ ajjhāvaraṁ katvā, soṇaṁ {sonaṁ (pī0)} yācemu saṁvaraṁ”..

103.

“karomi te taṁ vacanaṁ, yaṁ maṁ bhaṇasi brāhmaṇa.

etañca kho no akkhāhi, kīvanto hontu yācakā”..

104.

“parosataṁ jānapadā, mahāsālā ca brāhmaṇā.

ime ca khattiyā sabbe, abhijātā yasassino.

bhavañca rājā manojo, alaṁ hessanti yācakā”..

105.

“hatthī asse ca yojentu, rathaṁ sannayha sārathi {naṁ rathi (pī0)}.

ābandhanāni gaṇhātha, pādāsussārayaddhaje {pādesussārayaṁ dhaje (sī0), pādāsussārayaṁ dhaje (pī0)}.

assamaṁ taṁ gamissāmi, yattha sammati kosiyo”..

106.

“tato ca rājā pāyāsi, senāya caturaṅginī.

agamā assamaṁ rammaṁ, yattha sammati kosiyo”..

107.

“kassa kādambayo {kassa kādambamayo (ka0)} kājo, vehāsaṁ caturaṅgulaṁ.

aṁsaṁ asamphusaṁ eti, udahārāya {udahārassa (sī0 syā0 pī0)} gacchato”..

108.

“ahaṁ soṇo mahārāja, tāpaso sahitabbato {sahitaṁ vato (pī0)}.

bharāmi mātāpitaro, rattindivamatandito..

109.

“vane phalañca mūlañca, āharitvā disampati.

posemi mātāpitaro, pubbe katamanussaraṁ”..

110.

“icchāma assamaṁ gantuṁ, yattha sammati kosiyo.

maggaṁ no soṇa akkhāhi, yena gacchemu {gacchāma (sī0)} assamaṁ”..

111.

“ayaṁ ekapadī rāja, yenetaṁ {yena taṁ (ka0)} meghasannibhaṁ.

koviḷārehi sañchannaṁ, ettha sammati kosiyo”..

112.

“idaṁ vatvāna pakkāmi, taramāno mahāisi.

vehāse antalikkhasmiṁ, anusāsitvāna khattiye..

113.

“assamaṁ parimajjitvā, paññapetvāna {paññapetvāna (sī0 syā0)} āsanaṁ.

paṇṇasālaṁ pavisitvā, pitaraṁ paṭibodhayi..

114.

“ime āyanti rājāno, abhijātā yasassino.

assamā nikkhamitvāna, nisīda tvaṁ {nisīdāhi (sī0)} mahāise..

115.

“tassa taṁ vacanaṁ sutvā, taramāno mahāisi.

assamā nikkhamitvāna, sadvāramhi upāvisi”..

116.

“tañca disvāna āyantaṁ, jalantaṁriva tejasā.

khatyasaṅghaparibyūḷhaṁ, kosiyo etadabravi..

117.

“kassa bherī mudiṅgā ca {mutiṅgā ca (pī0)}, saṅkhā paṇavadindimā {deṇḍimā (sī0 pī0)}.

purato paṭipannāni, hāsayantā rathesabhaṁ..

118.

“kassa kañcanapaṭṭena, puthunā vijjuvaṇṇinā.

yuvā kalāpasannaddho, ko eti siriyā jalaṁ..

119.

“ukkāmukhapahaṭṭhaṁva, khadiraṅgārasannibhaṁ.

mukhañca rucirā bhāti, ko eti siriyā jalaṁ..

120.

“kassa paggahitaṁ chattaṁ, sasalākaṁ manoramaṁ.

ādiccaraṁsāvaraṇaṁ, ko eti siriyā jalaṁ..

121.

“kassa aṅgaṁ pariggayha, vāḷabījanimuttamaṁ.

caranti varapuññassa {varapaññassa (sī0 pī0)}, hatthikkhandhena āyato..

122.

“kassa setāni chattāni, ājānīyā ca vammitā.

samantā parikirenti {parikiranti (sī0 syā0 pī0)}, ko eti siriyā jalaṁ..

123.

“kassa ekasataṁ khatyā, anuyantā {anuyuttā (pī0)} yasassino.

samantānupariyanti, ko eti siriyā jalaṁ..

124.

“hatthi assaratha patti {hatthī assā rathā pattī (sī0)}, senā ca caturaṅginī.

samantānupariyanti {samantā anupariyāti (pī0)}, ko eti siriyā jalaṁ..

125.

“kassesā mahatī senā, piṭṭhito anuvattati.

akkhobhaṇī {akkhābhanī (sī0), akkhobhinī (syā0)} apariyantā, sāgarasseva ūmiyo”..

126.

“rājābhirājā {rājādhirājā (ka0)} manojo, indova jayataṁ pati.

nandassajjhāvaraṁ eti, assamaṁ brahmacārinaṁ..

127.

“tassesā mahatī senā, piṭṭhito anuvattati.

akkhobhaṇī apariyantā, sāgarasseva ūmiyo”..

128.

“anulittā candanena, kāsikuttamadhārino {kāsikavatthadhārino (pī0)}.

sabbe pañjalikā hutvā, isīnaṁ ajjhupāgamuṁ”..

129.

“kacci nu bhoto kusalaṁ, kacci bhoto anāmayaṁ.

kacci uñchena yāpetha, kacci mūlaphalā bahū..

130.

“kacci ḍaṁsā makasā ca, appameva sarīsapā {siriṁsapā (sī0 syā0 pī0)}.

vane vāḷamigākiṇṇe, kacci hiṁsā na vijjati”..

131.

“kusalañceva no rāja, atho rāja anāmayaṁ.

atho uñchena yāpema, atho mūlaphalā bahū..

132.

“atho ḍaṁsā makasā ca {ḍaṁsā ca makasā (sī0), ḍaṁsā ca makasā ca (pī0)}, appameva sarīsapā {siriṁsapā (sī0 syā0 pī0)}.

vane vāḷamigākiṇṇe, hiṁsā mayhaṁ {a mhaṁ (sī0 pī0)} na vijjati..

133.

“bahūni vassapūgāni, assame sammataṁ {vasato (sī0)} idha.

nābhijānāmi uppannaṁ, ābādhaṁ amanoramaṁ..

134.

“svāgataṁ te mahārāja, atho te adurāgataṁ.

issarosi anuppatto, yaṁ idhatthi pavedaya..

135.

“tindukāni piyālāni, madhuke kāsumāriyo {kāsamāriyo (sī0 syā0)}.

phalāni khuddakappāni, bhuñja rāja varaṁ varaṁ..

136.

“idampi pānīyaṁ sītaṁ, ābhataṁ girigabbharā.

tato piva mahārāja, sace tvaṁ abhikaṅkhasi”..

137.

“paṭiggahitaṁ yaṁ dinnaṁ, sabbassa agghiyaṁ kataṁ.

nandassāpi nisāmetha, vacanaṁ so {yaṁ (sī0), yaṁ so (pī0)} pavakkhati..

138.

“ajjhāvaramhā nandassa, bhoto santikamāgatā.

suṇātu {suṇātu me (sī0 syā0)} bhavaṁ vacanaṁ, nandassa parisāya ca”..

139.

“parosataṁ jānapadā {janapadā (pī0)}, mahāsālā ca brāhmaṇā.

ime ca khattiyā sabbe, abhijātā yasassino.

bhavañca rājā manojo, anumaññantu me vaco..

140.

“ye ca santi {ye vasanti (sī0), ye hi santi (pī0)} samītāro, yakkhāni idha massame.

araññe bhūtabhabyāni, suṇantu vacanaṁ mama..

141.

“namo katvāna bhūtānaṁ, isiṁ vakkhāmi subbataṁ.

so tyāhaṁ dakkhiṇā bāhu, tava kosiya sammato..

142.

“pitaraṁ me janettiñca, bhattukāmassa me sato.

vīra puññamidaṁ ṭhānaṁ, mā maṁ kosiya vāraya..

143.

“sabbhi hetaṁ upaññātaṁ, mametaṁ upanissaja.

uṭṭhānapāricariyāya, dīgharattaṁ tayā kataṁ.

mātāpitūsu puññāni, mama lokadado bhava..

144.

“tatheva santi manujā, dhamme dhammapadaṁ vidū.

maggo saggassa lokassa, yathā jānāsi tvaṁ ise..

145.

“uṭṭhānapāricariyāya, mātāpitusukhāvahaṁ.

taṁ maṁ puññā nivāreti, ariyamaggāvaro naro”..

146.

“suṇantu bhonto vacanaṁ, bhāturajjhāvarā mama.

kulavaṁsaṁ mahārāja, porāṇaṁ parihāpayaṁ.

adhammacārī jeṭṭhesu {yo jeṭṭho (sī0)}, nirayaṁ sopapajjati {so upapajjati (sī0 syā0 pī0)}..

147.

“ye ca dhammassa kusalā, porāṇassa disampati.

cārittena ca sampannā, na te gacchanti duggatiṁ..

148.

“mātāpitā ca bhātā ca, bhaginī ñātibandhavā.

sabbe jeṭṭhassa te bhārā, evaṁ jānāhi bhāradha {bhāratha (syā0)}..

149.

“ādiyitvā garuṁ bhāraṁ, nāviko viya ussahe.

dhammañca nappamajjāmi, jeṭṭho casmi rathesabha”..

150.

“adhigamā {adhigatamhā (sī0), adhigamhā (syā0), adhigatamha (pī0)} tame ñāṇaṁ, jālaṁva jātavedato.

evameva no bhavaṁ dhammaṁ, kosiyo pavidaṁsayi..

151.

“yathā udayamādicco, vāsudevo pabhaṅkaro.

pāṇīnaṁ pavidaṁseti, rūpaṁ kalyāṇapāpakaṁ.

evameva no bhavaṁ dhammaṁ, kosiyo pavidaṁsayi”..

152.

“evaṁ me yācamānassa, añjaliṁ nāvabujjhatha.

tava paddhacaro {tava paṭṭhacaro (syā0), tava baddhañcaro (pī0), tavupaṭṭhacaro (ka0)} hessaṁ, vuṭṭhito paricārako”..

153.

“addhā nanda vijānāsi {pajānāsi (sī0)}, saddhammaṁ sabbhi desitaṁ.

ariyo ariyasamācāro, bāḷhaṁ tvaṁ mama ruccasi..

154.

“bhavantaṁ vadāmi bhotiñca, suṇātha vacanaṁ mama.

nāyaṁ bhāro bhāramato {bhāramatto (sī0 syā0)}, ahu mayhaṁ kudācanaṁ..

155.

“taṁ maṁ upaṭṭhitaṁ santaṁ, mātāpitusukhāvahaṁ.

nando ajjhāvaraṁ katvā, upaṭṭhānāya yācati..

156.

“yo ve icchati kāmena, santānaṁ brahmacārinaṁ.

nandaṁ vo varatha eko {nandaṁ vadatha eke (pī0)}, kaṁ nando upatiṭṭhatu”..

157.

“tayā tāta anuññātā, soṇa taṁ nissitā mayaṁ.

upaghātuṁ {upaghāyituṁ (sī0)} labhe nandaṁ, muddhani brahmacārinaṁ”..

158.

“assatthasseva taruṇaṁ, pavāḷaṁ māluteritaṁ.

cirassaṁ nandaṁ disvāna, hadayaṁ me pavedhati..

159.

“yadā suttāpi supine {suppante (syā0 pī0)}, nandaṁ passāmi āgataṁ.

udaggā sumanā homi, nando no āgato ayaṁ..

160.

“yadā ca paṭibujjhitvā, nandaṁ passāmi nāgataṁ.

bhiyyo āvisatī soko, domanassañcanappakaṁ..

161.

“sāhaṁ ajja cirassampi, nandaṁ passāmi āgataṁ.

bhattucca {bhattuñca (ka0)} mayhañca piyo, nando no pāvisī gharaṁ..

162.

“pitupi nando suppiyo, yaṁ nando nappavase {pāvisī (pī0)} gharā {gharaṁ (syā0 pī0 ka0)}.

labhatū tāta nando taṁ, maṁ nando upatiṭṭhatu”..

163.

“anukampikā patiṭṭhā ca, pubbe rasadadī ca no.

maggo saggassa lokassa, mātā taṁ varate ise..

164.

“pubbe rasadadī gottī, mātā puññūpasaṁhitā.

maggo saggassa lokassa, mātā taṁ varate ise”..

165.

“ākaṅkhamānā puttaphalaṁ, devatāya namassati.

nakkhattāni ca pucchati, utusaṁvaccharāni ca..

166.

“tassā utumhi nhātāya {utusinātāya (pī0)}, hoti gabbhassa vokkamo {gabbhassa'vakkamo (sī0 syā0 pī0)}.

tena dohaḷinī hoti, suhadā tena vuccati..

167.

“saṁvaccharaṁ vā ūnaṁ vā, pariharitvā vijāyati.

tena sā janayantīti, janetti {janettī (sī0 syā0 pī0)} tena vuccati..

168.

“thanakhīrena {thanakkhīrena (sī0)} gītena, aṅgapāvuraṇena {aṅgapāpuraṇena (pī0)} ca.

rodantaṁ puttaṁ {eva (pī0)} toseti, tosentī tena vuccati..

169.

“tato vātātape ghore, mamaṁ katvā udikkhati.

dārakaṁ appajānantaṁ, posentī tena vuccati..

170.

“yañca mātudhanaṁ hoti, yañca hoti pituddhanaṁ.

ubhayampetassa gopeti, api puttassa no siyā..

171.

“evaṁ putta aduṁ putta, iti mātā vihaññati.

pamattaṁ paradāresu, nisīthe pattayobbane.

sāyaṁ puttaṁ anāyantaṁ, iti mātā vihaññati..

172.

“evaṁ kicchā bhato poso, mātu aparicārako.

mātari micchā caritvāna, nirayaṁ sopapajjati..

173.

“evaṁ kicchā bhato poso, pitu aparicārako.

pitari micchā caritvāna, nirayaṁ sopapajjati..

174.

“dhanāpi dhanakāmānaṁ, nassati iti me sutaṁ.

mātaraṁ aparicaritvāna, kicchaṁ vā so nigacchati..

175.

“dhanāpi dhanakāmānaṁ, nassati iti me sutaṁ.

pitaraṁ aparicaritvāna, kicchaṁ vā so nigacchati..

176.

“ānando ca pamodo ca, sadā hasitakīḷitaṁ.

mātaraṁ paricaritvāna, labbhametaṁ vijānato..

177.

“ānando ca pamodo ca, sadā hasitakīḷitaṁ.

pitaraṁ paricaritvāna, labbhametaṁ vijānato..

178.

“dānañca peyyavajjañca {piyavācā ca (sī0 syā0 ka0)}, atthacariyā ca yā idha.

samānattatā {samānattā (pī0)} ca dhammesu, tattha tattha yathārahaṁ.

ete kho saṅgahā loke, rathassāṇīva yāyato..

179.

ete ca saṅgahā nāssu, na mātā puttakāraṇā.

labhetha mānaṁ pūjaṁ vā {pūjañca (pī0)}, pitā vā puttakāraṇā..

180.

“yasmā ca saṅgahā {saṅgahe (dī0 ni0 3.273; a0 ni0 4.32) tadaṭṭhakathāyo oloketabbā} ete, sammapekkhanti {samavekkhanti (sī0 syā0 pī0) a0 ni0 4.32} paṇḍitā.

tasmā mahattaṁ papponti, pāsaṁsā ca bhavanti te..

181.

“brahmāti {brahmā hi (pī0)} mātāpitaro, pubbācariyāti vuccare.

āhuneyyā ca puttānaṁ, pajāya anukampakā..

182.

“tasmā hi ne namasseyya, sakkareyya ca paṇḍito.

annena atho {matho (pī0), atha (a0 ni0 4.63; itivu0 106)} pānena, vatthena sayanena ca.

ucchādanena nhāpanena {nahāpanena (sī0 pī0)}, pādānaṁ dhovanena ca..

183.

“tāya naṁ pāricariyāya {paricariyāya (pī0)}, mātāpitūsu paṇḍitā.

idheva naṁ pasaṁsanti, pecca sagge pamodatī” ti..

soṇanandajātakaṁ dutiyaṁ.

sattatinipātaṁ niṭṭhitaṁ.

tassuddānaṁ --

atha sattatimamhi nipātavare, sabhāvantu kusāvatirājavaro.

atha soṇasunandavaro ca puna, abhivāsitasattatimamhi suteti..

21. asītinipāto

533. cūḷahaṁsajātakaṁ (1)

1.

“sumukha anupacinantā, pakkamanti vihaṅgamā.

gaccha tuvampi mā kaṅkhi, natthi baddhe {bandhe (syā0 ka0)} sahāyatā”..

2.

“gacche vāhaṁ na vā gacche, na tena amaro siyaṁ.

sukhitaṁ taṁ upāsitvā, dukkhitaṁ taṁ kathaṁ jahe..

3.

“maraṇaṁ vā tayā saddhiṁ, jīvitaṁ vā tayā vinā.

tadeva maraṇaṁ seyyo, yañce jīve tayā vinā..

4.

“nesa dhammo mahārāja, yaṁ taṁ evaṁ gataṁ jahe.

yā gati tuyhaṁ sā mayhaṁ, ruccate vihagādhipa..

5.

“kā nu pāsena baddhassa {bandhassa (syā0 ka0)}, gati aññā mahānasā.

sā kathaṁ cetayānassa, muttassa tava ruccati..

6.

“kaṁ vā tvaṁ passase atthaṁ, mama tuyhañca pakkhima.

ñātīnaṁ vāvasiṭṭhānaṁ, ubhinnaṁ jīvitakkhaye..

7.

“yaṁ na kañcanadepiñcha {depiccha (sī0 pī0), dvepiccha (syā0)}, andhena tamasā gataṁ.

tādise sañcajaṁ pāṇaṁ, kamatthamabhijotaye”..

8.

“kathaṁ nu patataṁ seṭṭha, dhamme atthaṁ na bujjhasi {bujjhase (sī0)}.

dhammo apacito santo, atthaṁ dasseti pāṇinaṁ..

9.

“sohaṁ dhammaṁ apekkhāno, dhammā catthaṁ samuṭṭhitaṁ.

bhattiñca tayi sampassaṁ, nāvakaṅkhāmi jīvitaṁ”..

10.

“addhā eso sataṁ dhammo, yo mitto mittamāpade.

na caje jīvitassāpi, hetudhammamanussaraṁ..

11.

“svāyaṁ dhammo ca te ciṇṇo, bhatti ca viditā mayi.

kāmaṁ karassu mayhetaṁ, gacchevānumato mayā”..

12.

“api tvevaṁ gate kāle, yaṁ khaṇḍaṁ {baddhaṁ (sī0), bandhaṁ (pī0)} ñātinaṁ mayā.

tayā taṁ buddhisampannaṁ {buddhisampanna (sī0 syā0 pī0)}, assa paramasaṁvutaṁ..

13.

“iccevaṁ {icceva (sī0 pī0)} mantayantānaṁ, ariyānaṁ ariyavuttinaṁ.

paccadissatha nesādo, āturānamivantako..

14.

“te sattumabhisañcikkha, dīgharattaṁ hitā dijā.

tuṇhīmāsittha ubhayo, na sañcalesumāsanā {na ca sañcesu'māsanā (sī0 pī0)}..

15.

“dhataraṭṭhe ca disvāna, samuḍḍente tato tato.

abhikkamatha vegena, dijasattu dijādhipe..

16.

“so ca vegenabhikkamma, āsajja parame dije.

paccakamittha {paccakampittha (sī0 syā0 pī0)} nesādo, baddhā iti vicintayaṁ..

17.

“ekaṁva baddhamāsīnaṁ, abaddhañca punāparaṁ.

āsajja baddhamāsīnaṁ, pekkhamānamadīnavaṁ..

18.

“tato so vimatoyeva, paṇḍare ajjhabhāsatha.

pavaḍḍhakāye āsīne, dijasaṅghagaṇādhipe..

19.

“yaṁ nu pāsena mahatā, baddho na kurute disaṁ.

atha kasmā abaddho tvaṁ, balī pakkhi na gacchasi..

20.

“kinnu tyāyaṁ {tā'yaṁ (sī0 pī0 ka0)} dijo hoti, mutto baddhaṁ upāsasi.

ohāya sakuṇā yanti, kiṁ eko avahīyasi”..

21.

“rājā me so dijāmitta, sakhā pāṇasamo ca me.

neva naṁ vijahissāmi, yāva kālassa pariyāyaṁ..

22.

“kathaṁ panāyaṁ vihaṅgo, nāddasa pāsamoḍḍitaṁ.

padañhetaṁ mahantānaṁ, boddhumarahanti āpadaṁ..

23.

“yadā parābhavo hoti, poso jīvitasaṅkhaye.

atha jālañca pāsañca, āsajjāpi na bujjhati..

24.

“api tveva mahāpañña, pāsā bahuvidhā tatā {tatā (syā0 ka0)}.

guyhamāsajja {gūḷhamāsajja (sī0 pī0)} bajjhanti, athevaṁ jīvitakkhaye”..

25.

“api nāyaṁ tayā saddhiṁ, saṁvāsassa {sambhāsassa (sī0 pī0)} sukhudrayo.

api no anumaññāsi, api no jīvitaṁ dade”..

26.

“na ceva me tvaṁ baddhosi, napi icchāmi te vadhaṁ.

kāmaṁ khippamito gantvā, jīva tvaṁ anigho ciraṁ”..

27.

“nevāhametamicchāmi, aññatretassa jīvitā.

sace ekena tuṭṭhosi, muñcetaṁ mañca bhakkhaya..

28.

“ārohapariṇāhena, tulyāsmā {tulyāmhā (ka0)} vayasā ubho.

na te lābhena jīvatthi {jīnatthi (sī0 syā0 pī0)}, etena niminā tuvaṁ..

29.

“tadiṅgha samapekkhassu {samavekkhasu (sī0 pī0)}, hotu giddhi tavamhasu {tavasmasu (sī0 syā0)}.

maṁ pubbe bandha pāsena, pacchā muñca dijādhipaṁ..

30.

“tāvadeva ca te lābho, katāssa {katassā (sī0 pī0)} yācanāya ca.

mitti ca dhataraṭṭhehi, yāvajīvāya te siyā”..

31.

“passantu no mahāsaṅghā, tayā muttaṁ ito gataṁ.

mittāmaccā ca bhaccā ca, puttadārā ca bandhavā..

32.

“na ca te tādisā mittā, bahūnaṁ {bahunnaṁ (sī0 pī0)} idha vijjati.

yathā tvaṁ dhataraṭṭhassa, pāṇasādhāraṇo sakhā..

33.

“so te sahāyaṁ muñcāmi, hotu rājā tavānugo.

kāmaṁ khippamito gantvā, ñātimajjhe virocatha”..

34.

“so patīto pamuttena, bhattunā {bhattuno (syā0)} bhattugāravo.

ajjhabhāsatha vakkaṅgo {vaṅkaṅgo (syā0)}, vācaṁ kaṇṇasukhaṁ bhaṇaṁ..

35.

“evaṁ luddaka nandassu, saha sabbehi ñātibhi.

yathāhamajja nandāmi, muttaṁ disvā dijādhipaṁ”..

36.

“ehi taṁ anusikkhāmi, yathā tvamapi lacchase.

lābhaṁ tavāyaṁ {yathāyaṁ (sī0 pī0)} dhataraṭṭho, pāpaṁ kiñci {kañci (sī0)} na dakkhati..

37.

“khippamantepuraṁ netvā {gantvā (syā0 ka0)}, rañño dassehi no ubho.

abaddhe pakatibhūte, kāje {kāce (pī0)} ubhayato ṭhite..

38.

“dhataraṭṭhā mahārāja, haṁsādhipatino ime.

ayañhi rājā haṁsānaṁ, ayaṁ senāpatītaro..

39.

“asaṁsayaṁ imaṁ disvā, haṁsarājaṁ narādhipo.

patīto sumano vitto {citto (ka0)}, bahuṁ dassati te dhanaṁ”..

40.

“tassa taṁ vacanaṁ sutvā, kammunā upapādayi.

khippamantepuraṁ gantvā, rañño haṁse adassayi.

abaddhe pakatibhūte, kāje ubhayato ṭhite..

41.

“dhataraṭṭhā mahārāja, haṁsādhipatino ime.

ayañhi rājā haṁsānaṁ, ayaṁ senāpatītaro”..

42.

“kathaṁ panime vihaṅgā {vihagā (sī0 pī0)}, tava hatthattamāgatā {hatthattha'māgatā (sī0 syā0 pī0)}.

kathaṁ luddo mahantānaṁ, issare idha ajjhagā”..

43.

“vihitā santime pāsā, pallalesu janādhipa.

yaṁ yadāyatanaṁ maññe, dijānaṁ pāṇarodhanaṁ..

44.

“tādisaṁ pāsamāsajja, haṁsarājā abajjhatha.

taṁ abaddho upāsīno, mamāyaṁ ajjhabhāsatha..

45.

“sudukkaraṁ anariyehi, dahate bhāvamuttamaṁ.

bhatturatthe parakkanto, dhammayutto {dhamme yutto (sī0 pī0)} vihaṅgamo..

46.

“attanāyaṁ {attano yaṁ (syā0)} cajitvāna, jīvitaṁ jīvitāraho.

anutthunanto āsīno, bhattu yācittha jīvitaṁ..

47.

“tassa taṁ vacanaṁ sutvā, pasādamahamajjhagā.

tato naṁ pāmuciṁ {pāmuñciṁ (pī0 ka0)} pāsā, anuññāsiṁ sukhena ca..

48.

“`so patīto pamuttena, bhattunā bhattugāravo.

ajjhabhāsatha vakkaṅgo, vācaṁ kaṇṇasukhaṁ bhaṇaṁ..

49.

“`evaṁ luddaka nandassu, saha sabbehi ñātibhi.

yathāhamajja nandāmi, muttaṁ disvā dijādhipaṁ..

50.

“`ehi taṁ anusikkhāmi, yathā tvamapi lacchase.

lābhaṁ tavāyaṁ dhataraṭṭho, pāpaṁ kiñci na dakkhati..

51.

“`khippamantepuraṁ netvā {gantvā (sabbattha)}, rañño dassehi no ubho.

abaddhe pakatibhūte, kāje ubhayato ṭhite..

52.

“`dhataraṭṭhā mahārāja, haṁsādhipatino ime.

ayañhi rājā haṁsānaṁ, ayaṁ senāpatītaro..

53.

“`asaṁsayaṁ imaṁ disvā, haṁsarājaṁ narādhipo.

patīto sumano vitto, bahuṁ dassati te dhanaṁ'..

54.

“evametassa vacanā, ānītāme ubho mayā.

ettheva hi ime āsuṁ {assu (sī0 syā0 pī0)}, ubho anumatā mayā..

55.

“soyaṁ evaṁ gato pakkhī, dijo paramadhammiko.

mādisassa hi luddassa, janayeyyātha maddavaṁ..

56.

“upāyanañca te deva, nāññaṁ passāmi edisaṁ.

sabbasākuṇikāgāme, taṁ passa manujādhipa”..

57.

“disvā nisinnaṁ rājānaṁ, pīṭhe sovaṇṇaye subhe.

ajjhabhāsatha vakkaṅgo, vācaṁ kaṇṇasukhaṁ bhaṇaṁ..

58.

“kaccinnu bhoto kusalaṁ, kacci bhoto anāmayaṁ.

kacci raṭṭhamidaṁ phītaṁ, dhammena manusāsasi”..

59.

“kusalañceva me haṁsa, atho haṁsa anāmayaṁ.

atho raṭṭhamidaṁ phītaṁ, dhammena manusāsahaṁ” {manusissati (sī0 pī0)}..

60.

“kacci bhoto amaccesu, doso koci na vijjati.

kacci ca {kaccinnu (sī0 pī0)} te tavatthesu, nāvakaṅkhanti jīvitaṁ”..

61.

“athopi me amaccesu, doso koci na vijjati.

athopi te {athopime (sī0 pī0)} mamatthesu, nāvakaṅkhanti jīvitaṁ”..

62.

“kacci te sādisī bhariyā, assavā piyabhāṇinī.

puttarūpayasūpetā, tava chandavasānugā”..

63.

“atho me sādisī bhariyā, assavā piyabhāṇinī.

puttarūpayasūpetā, mama chandavasānugā”..

64.

“bhavantaṁ {bhavaṁ tu (sī0 pī0), bhavannu (syā0)} kacci nu mahā-sattuhatthattataṁ {hatthatthataṁ (sī0 syā0 pī0)} gato.

dukkhamāpajji vipulaṁ, tasmiṁ paṭhamamāpade..

65.

“kacci yantāpatitvāna, daṇḍena samapothayi.

evametesaṁ jammānaṁ, pātikaṁ {pākatikaṁ (sī0 pī0)} bhavati tāvade”..

66.

“khemamāsi mahārāja, evamāpadiyā sati {evamāpadi saṁsati (sī0 pī0)}.

na cāyaṁ kiñci rasmāsu, sattūva samapajjatha..

67.

“paccagamittha nesādo, pubbeva ajjhabhāsatha.

tadāyaṁ sumukhoyeva, paṇḍito paccabhāsatha..

68.

“tassa taṁ vacanaṁ sutvā, pasādamayamajjhagā.

tato maṁ pāmucī pāsā, anuññāsi sukhena ca..

69.

“idañca sumukheneva, etadatthāya cintitaṁ.

bhoto sakāsegamanaṁ {sakāse + āgamanaṁ}, etassa dhanamicchatā”..

70.

“svāgatañcevidaṁ bhavataṁ, patīto casmi dassanā.

eso cāpi bahuṁ vittaṁ, labhataṁ yāvadicchati” {yāvaticchati (sī0 pī0)}..

71.

“santappayitvā nesādaṁ, bhogehi manujādhipo.

ajjhabhāsatha vakkaṅgaṁ, vācaṁ kaṇṇasukhaṁ bhaṇaṁ”..

72.

“yaṁ khalu dhammamādhīnaṁ, vaso vattati kiñcanaṁ.

sabbatthissariyaṁ tava {sabbatthissariyaṁ bhavataṁ (sī0 syā0 pī0), sabbissariyaṁ bhavataṁ (syā0 ka0)}, taṁ pasāsa {pasāsatha (sī0 syā0 pī0)} yadicchatha..

73.

“dānatthaṁ upabhottuṁ vā, yaṁ caññaṁ upakappati.

etaṁ dadāmi vo vittaṁ, issariyaṁ {isseraṁ (sī0), issaraṁ (pī0)} vissajāmi vo”..

74.

“yathā ca myāyaṁ sumukho, ajjhabhāseyya paṇḍito.

kāmasā buddhisampanno, taṁ myāssa paramappiyaṁ”..

75.

“ahaṁ khalu mahārāja, nāgarājārivantaraṁ.

paṭivattuṁ na sakkomi, na me so vinayo siyā..

76.

“amhākañceva so {yo (sī0 pī0)} seṭṭho, tvañca uttamasattavo.

bhūmipālo manussindo, pūjā bahūhi hetuhi..

77.

“tesaṁ ubhinnaṁ bhaṇataṁ, vattamāne vinicchaye.

nantaraṁ {nāntaraṁ (sī0 pī0)} paṭivattabbaṁ, pessena {pesena (ka0)} manujādhipa”..

78.

“dhammena kira nesādo, paṇḍito aṇḍajo iti.

na heva akatattassa, nayo etādiso siyā..

79.

“evaṁ aggapakatimā, evaṁ uttamasattavo.

yāvatatthi mayā diṭṭhā, nāññaṁ passāmi edisaṁ..

80.

“tuṭṭhosmi vo pakatiyā, vākyena madhurena ca.

eso cāpi mamacchando, ciraṁ passeyya vo ubho”..

81.

“yaṁ kiccaṁ {yaṁkiñci (pī0)} parame mitte, katamasmāsu {rasmāsu (sī0 pī0)} taṁ tayā.

pattā nissaṁsayaṁ tyāmhā {tyamhā (pī0)}, bhattirasmāsu yā tava..

82.

“aduñca nūna sumahā, ñātisaṅghassa mantaraṁ.

adassanena asmākaṁ {amhākaṁ (sī0 pī0)}, dukkhaṁ bahūsu pakkhisu..

83.

“tesaṁ sokavighātāya, tayā anumatā mayaṁ.

taṁ padakkhiṇato katvā, ñātiṁ {ñātī (sī0 syā0 pī0)} passemurindama {passemarindama (sī0 pī0)}..

84.

“addhāhaṁ vipulaṁ pītiṁ, bhavataṁ vindāmi dassanā.

eso cāpi mahā attho, ñātivissāsanā siyā”..

85.

“idaṁ vatvā dhataraṭṭho {dhataraṭṭhā (sī0)}, haṁsarājā narādhipaṁ.

uttamaṁ javamanvāya {uttamajavamattāya (sī0 pī0)}, ñātisaṅghaṁ upāgamuṁ..

86.

“te aroge anuppatte, disvāna parame dije.

kekāti makaruṁ haṁsā, puthusaddo ajāyatha..

87.

“te patītā pamuttena, bhattunā bhattugāravā.

samantā parikiriṁsu {parikariṁsu (sī0 syā0 pī0)}, aṇḍajā laddhapaccayā”..

88.

“evaṁ mittavataṁ atthā, sabbe honti padakkhiṇā.

haṁsā yathā dhataraṭṭhā, ñātisaṅghaṁ upāgamu” nti..

cūḷa {culla (sī0 syā0 pī0)} haṁsajātakaṁ paṭhamaṁ.

534. mahāhaṁsajātakaṁ (2)

89.

“ete haṁsā pakkamanti, vakkaṅgā bhayameritā.

harittaca hemavaṇṇa, kāmaṁ sumukha pakkama..

90.

“ohāya maṁ ñātigaṇā, ekaṁ pāsavasaṁ gataṁ.

anapekkhamānā gacchanti, kiṁ eko avahīyasi..

91.

“pateva patataṁ seṭṭha, natthi baddhe sahāyatā.

mā anīghāya hāpesi, kāmaṁ sumukha pakkama”..

92.

“nāhaṁ dukkhaparetopi {dukkhapareto” ti (jā0 1.15.136) aṭṭhakathāyo oloketabbā}, dhataraṭṭha tuvaṁ {tavaṁ (sī0 pī0)} jahe.

jīvitaṁ maraṇaṁ vā me, tayā saddhiṁ bhavissati..

93.

“nāhaṁ dukkhaparetopi, dhataraṭṭha tuvaṁ jahe.

na maṁ anariyasaṁyutte, kamme yojetumarahasi..

94.

“sakumāro sakhā tyasmi, sacitte casmi te {samite (pī0), tyasmi te (ka0)} ṭhito.

ñāto senāpati tyāhaṁ, haṁsānaṁ pavaruttama..

95.

“kathaṁ ahaṁ vikatthissaṁ {vikattissaṁ (pī0)}, ñātimajjhe ito gato.

taṁ hitvā patataṁ seṭṭha, kiṁ te vakkhāmito gato.

idha pāṇaṁ cajissāmi, nānariyaṁ {na anariyaṁ (pī0)} kattumussahe”..

96.

“eso hi dhammo sumukha, yaṁ tvaṁ ariyapathe ṭhito.

yo bhattāraṁ sakhāraṁ maṁ, na pariccattumussahe..

97.

“tañhi me pekkhamānassa, bhayaṁ natveva jāyati.

adhigacchasi tvaṁ mayhaṁ, evaṁ bhūtassa jīvitaṁ”..

98.

“iccevaṁ {icceva (sī0 pī0)} mantayantānaṁ, ariyānaṁ ariyavuttinaṁ.

daṇḍamādāya nesādo, āpatī {āpadī (ka0)} turito bhusaṁ..

99.

“tamāpatantaṁ disvāna, sumukho atibrūhayi {aparibrūhayi (sī0 pī0)}.

aṭṭhāsi purato rañño, haṁso vissāsayaṁ byadhaṁ {byathaṁ (sī0 syā0 pī0)}..

100.

“mā bhāyi patataṁ seṭṭha, na hi bhāyanti tādisā.

ahaṁ yogaṁ payuñjissaṁ, yuttaṁ dhammūpasaṁhitaṁ.

tena pariyāpadānena {pariyādānena (ka0)}, khippaṁ pāsā pamokkhasi”..

101.

“tassa taṁ vacanaṁ sutvā, sumukhassa subhāsitaṁ.

pahaṭṭhalomo nesādo, añjalissa paṇāmayi..

102.

“na me sutaṁ vā diṭṭhaṁ vā, bhāsanto mānusiṁ dijo.

ariyaṁ bruvāno {brūhanto (syā0 ka0)} vakkaṅgo, cajanto mānusiṁ giraṁ..

103.

“kinnu tāyaṁ dijo hoti, mutto baddhaṁ upāsasi.

ohāya sakuṇā yanti, kiṁ eko avahīyasi”..

104.

“rājā me so dijāmitta, senāpaccassa kārayiṁ.

tamāpade pariccattuṁ, nussahe vihagādhipaṁ..

105.

“mahāgaṇāya bhattā me, mā eko byasanaṁ agā.

tathā taṁ samma nesāda, bhattāyaṁ abhito rame”..

106.

“ariyavattasi vakkaṅga, yo piṇḍamapacāyasi.

cajāmi te taṁ bhattāraṁ, gacchathūbho {gacchatu bho (pī0)} yathāsukhaṁ”..

107.

“sace attappayogena, ohito haṁsapakkhinaṁ.

paṭigaṇhāma te samma, etaṁ abhayadakkhiṇaṁ..

108.

“no ce attappayogena, ohito haṁsapakkhinaṁ.

anissaro muñcamamhe, theyyaṁ kayirāsi luddaka”..

109.

“yassa tvaṁ bhatako {bhaṭako (ka0)} rañño, kāmaṁ tasseva pāpaya.

tattha saṁyamano {saṁyamāno (pī0)} rājā, yathābhiññaṁ karissati”..

110.

“iccevaṁ vutto nesādo, hemavaṇṇe harittace.

ubho hatthehi saṅgayha {paggayha (syā0 ka0)}, pañjare ajjhavodahi..

111.

“te pañjaragate pakkhī, ubho bhassaravaṇṇine.

sumukhaṁ dhataraṭṭhañca, luddo ādāya pakkami”..

112.

“harīyamāno dhataraṭṭho, sumukhaṁ etadabravi.

bāḷhaṁ bhāyāmi sumukha, sāmāya lakkhaṇūruyā.

asmākaṁ vadhamaññāya, athattānaṁ vadhissati..

113.

“pākahaṁsā ca sumukha, suhemā hemasuttacā.

koñcī samuddatīreva, kapaṇā nūna rucchati”..

114.

“evaṁ mahanto lokassa, appameyyo mahāgaṇī.

ekitthimanusoceyya, nayidaṁ paññavatāmiva..

115.

“vātova gandhamādeti, ubhayaṁ chekapāpakaṁ.

bālo āmakapakkaṁva, lolo andhova āmisaṁ..

116.

“avinicchayaññu atthesu, mandova paṭibhāsi {paṭibhāti (ka0)} maṁ.

kiccākiccaṁ na jānāsi, sampatto kālapariyāyaṁ..

117.

“aḍḍhummatto udīresi, yo seyyā maññasitthiyo.

bahusādhāraṇā hetā, soṇḍānaṁva surāgharaṁ..

118.

“māyā cesā marīcī ca, soko rogo cupaddavo.

kharā ca bandhanā cetā, maccupāsā guhāsayā {paccupāso guhāsayo (sī0 pī0)}.

tāsu yo vissase poso, so naresu narādhamo”..

119.

“yaṁ vuddhehi upaññātaṁ, ko taṁ ninditumarahati.

mahābhūtitthiyo nāma, lokasmiṁ udapajjisuṁ..

120.

“khiḍḍā paṇihitā tyāsu, rati tyāsu patiṭṭhitā.

bījāni tyāsu rūhanti, yadidaṁ sattā pajāyare.

tāsu ko nibbide {nibbije (ka0)} poso, pāṇamāsajja pāṇibhi {pāṇahi (sī0)}..

121.

“tvameva nañño sumukha, thīnaṁ atthesu yuñjasi.

tassa tyajja bhaye jāte, bhītena jāyate mati..

122.

“sabbo hi saṁsayaṁ patto, bhayaṁ bhīru titikkhati.

paṇḍitā ca mahantāno {mahattāno (sī0)}, atthe yuñjanti duyyuje..

123.

“etadatthāya rājāno, sūramicchanti mantinaṁ.

paṭibāhati yaṁ sūro, āpadaṁ attapariyāyaṁ..

124.

“mā no ajja vikantiṁsu, rañño sūdā mahānase.

tathā hi vaṇṇo pattānaṁ, phalaṁ veḷuṁva taṁ vadhi..

125.

“muttopi na icchi {nicchasi (ka0)} uḍḍetuṁ {oḍḍetuṁ (sī0)}, sayaṁ bandhaṁ upāgami.

sopajja saṁsayaṁ patto, atthaṁ gaṇhāhi mā mukhaṁ”..

126.

“so taṁ {tvaṁ (syā0 pī0)} yogaṁ payuñjassu, yuttaṁ dhammūpasaṁhitaṁ {dhammopasañhitaṁ (ka0)}.

tava pariyāpadānena, mama pāṇesanaṁ cara”..

127.

“mā bhāyi patataṁ seṭṭha, na hi bhāyanti tādisā.

ahaṁ yogaṁ payuñjissaṁ, yuttaṁ dhammūpasaṁhitaṁ {dhammopasañhitaṁ (ka0)}.

mama pariyāpadānena, khippaṁ pāsā pamokkhasi”..

128.

“so {sa (sī0)} luddo haṁsakājena {haṁsakācena (pī0)}, rājadvāraṁ upāgami.

paṭivedetha maṁ rañño, dhataraṭṭhāyamāgato”..

129.

“te disvā puññasaṁkāse, ubho lakkhaṇasammate {lakkhaññāsammate (sī0 pī0)}.

khalu saṁyamano rājā, amacce ajjhabhāsatha..

130.

“detha luddassa vatthāni, annaṁ pānañca bhojanaṁ.

kāmaṁ karo hiraññassa, yāvanto esa icchati”..

131.

“disvā luddaṁ pasannattaṁ, kāsirājā tadabravi.

yadyāyaṁ {yadāyaṁ (sī0 syā0 pī0)} samma khemaka, puṇṇā haṁsehi tiṭṭhati..

132.

“kathaṁ rucimajjhagataṁ, pāsahattho upāgami.

okiṇṇaṁ ñātisaṅghehi, nimmajjhimaṁ {nimajjhimaṁ (sī0 pī0 ka0)} kathaṁ gahi”..

133.

“ajja me sattamā ratti, adanāni {ādānāni (syā0 pī0 ka0)} upāsato {upāgato (ka0)}.

padametassa anvesaṁ, appamatto ghaṭassito..

134.

“athassa padamaddakkhiṁ, carato adanesanaṁ.

tatthāhaṁ odahiṁ pāsaṁ, evaṁ taṁ {evetaṁ (sī0 pī0)} dijamaggahiṁ”..

135.

“ludda dve ime sakuṇā, atha ekoti bhāsasi.

cittaṁ nu te vipariyattaṁ {vipariyatthaṁ (pī0)}, adu kinnu jigīsasi” {jigiṁsasi (sī0 pī0)}..

136.

“yassa lohitakā tālā, tapanīyanibhā subhā.

uraṁ saṁhacca tiṭṭhanti, so me bandhaṁ upāgami..

137.

“athāyaṁ bhassaro pakkhī, abaddho baddhamāturaṁ.

ariyaṁ bruvāno aṭṭhāsi, cajanto mānusiṁ giraṁ”..

138.

“atha kiṁ {atha kinnu (sī0 pī0), kathaṁ nu (syā0)} dāni sumukha, hanuṁ saṁhacca tiṭṭhasi.

adu me parisaṁ patto, bhayā bhīto na bhāsasi”..

139.

“nāhaṁ kāsipati bhīto, ogayha parisaṁ tava.

nāhaṁ bhayā na bhāsissaṁ, vākyaṁ atthamhi tādise”..

140.

“na te abhisaraṁ passe, na rathe napi pattike.

nāssa cammaṁ va kīṭaṁ vā, vammite ca dhanuggahe..

141.

“na hiraññaṁ suvaṇṇaṁ vā, nagaraṁ vā sumāpitaṁ.

okiṇṇaparikhaṁ duggaṁ, daḷhamaṭṭālakoṭṭhakaṁ.

yattha paviṭṭho sumukha, bhāyitabbaṁ na bhāyasi”..

142.

“na me abhisarenattho, nagarena dhanena vā.

apathena pathaṁ yāma, antalikkhecarā mayaṁ..

143.

“sutā ca paṇḍitā tyamhā, nipuṇā atthacintakā {catthacintakā (ka0)}.

bhāsematthavatiṁ vācaṁ, sacce cassa patiṭṭhito..

144.

“kiñca tuyhaṁ asaccassa, anariyassa karissati.

musāvādissa luddassa, bhaṇitampi subhāsitaṁ”..

145.

“taṁ brāhmaṇānaṁ vacanā, imaṁ khemamakārayi {khemikārayi (sī0 pī0)}.

abhayañca tayā ghuṭṭhaṁ, imāyo dasadhā disā..

146.

“ogayha te pokkharaṇiṁ, vippasannodakaṁ suciṁ.

pahūtaṁ cādanaṁ tattha, ahiṁsā cettha pakkhinaṁ..

147.

“idaṁ sutvāna nigghosaṁ, āgatamha tavantike.

te te bandhasma pāsena, etaṁ te bhāsitaṁ musā..

148.

“musāvādaṁ purakkhatvā, icchālobhañca pāpakaṁ.

ubho sandhimatikkamma, asātaṁ upapajjati”..

149.

“nāparajjhāma sumukha, napi lobhāva maggahiṁ.

sutā ca paṇḍitātyattha, nipuṇā atthacintakā..

150.

“appevatthavatiṁ vācaṁ, byāhareyyuṁ {byākareyyuṁ (sī0 pī0)} idhāgatā.

tathā taṁ samma nesādo, vutto sumukha maggahi”..

151.

“neva bhītā {bhūtā (syā0 ka0)} kāsipati, upanītasmi jīvite.

bhāsematthavatiṁ vācaṁ, sampattā kālapariyāyaṁ..

152.

“yo migena migaṁ hanti, pakkhiṁ vā pana pakkhinā.

sutena vā sutaṁ kiṇyā {kiṇe (sī0 pī0)}, kiṁ anariyataraṁ tato..

153.

“yo cāriyarudaṁ {ca ariyarudaṁ (sī0 pī0)} bhāse, anariyadhammavassito {anariyadhammamavassito (sī0)}.

ubho so dhaṁsate lokā, idha ceva parattha ca..

154.

“na majjetha yasaṁ patto, na byādhe {byathe (sī0 pī0)} pattasaṁsayaṁ.

vāyametheva kiccesu, saṁvare vivarāni ca..

155.

“ye vuddhā abbhatikkantā {nābbhacikkhantā (ka0)}, sampattā kālapariyāyaṁ.

idha dhammaṁ caritvāna, evaṁte {evete (sī0 pī0)} tidivaṁ gatā..

156.

“idaṁ sutvā kāsipati, dhammamattani pālaya.

dhataraṭṭhañca muñcāhi, haṁsānaṁ pavaruttamaṁ”..

157.

“āharantudakaṁ pajjaṁ, āsanañca mahārahaṁ.

pañjarato pamokkhāmi, dhataraṭṭhaṁ yasassinaṁ..

158.

“tañca senāpatiṁ dhīraṁ, nipuṇaṁ atthacintakaṁ.

yo sukhe sukhito raññe {rañño (sī0 syā0 pī0 ka0)}, dukkhite hoti dukkhito..

159.

“ediso kho arahati, piṇḍamasnātu bhattuno.

yathāyaṁ sumukho rañño, pāṇasādhāraṇo sakhā”..

160.

“pīṭhañca sabbasovaṇṇaṁ, aṭṭhapādaṁ manoramaṁ.

maṭṭhaṁ kāsikamatthannaṁ {kāsikapatthiṇṇaṁ (sī0), kāsikavatthinaṁ (syā0 pī0)}, dhataraṭṭho upāvisi..

161.

“kocchañca sabbasovaṇṇaṁ, veyyagghaparisibbitaṁ.

sumukho ajjhupāvekkhi, dhataraṭṭhassanantarā {anantaraṁ (sī0)}..

162.

“tesaṁ kañcanapattehi, puthū ādāya kāsiyo.

haṁsānaṁ abhihāresuṁ, aggarañño pavāsitaṁ”..

163.

“disvā abhihaṭaṁ aggaṁ, kāsirājena pesitaṁ.

kusalo khattadhammānaṁ, tato pucchi anantarā..

164.

“kaccinnu bhoto kusalaṁ, kacci bhoto anāmayaṁ.

kacci raṭṭhamidaṁ phītaṁ, dhammena manusāsasi”..

165.

“kusalañceva me haṁsa, atho haṁsa anāmayaṁ.

atho raṭṭhamidaṁ phītaṁ, dhammenaṁ manusāsahaṁ..

166.

“kacci bhoto amaccesu, doso koci na vijjati.

kacci ca te tavatthesu, nāvakaṅkhanti jīvitaṁ”..

167.

“athopi me amaccesu, doso koci na vijjati.

athopi te mamatthesu, nāvakaṅkhanti jīvitaṁ”..

168.

“kacci te sādisī bhariyā, assavā piyabhāṇinī.

puttarūpayasūpetā, tava chandavasānugā”..

169.

“atho me sādisī bhariyā, assavā piyabhāṇinī.

puttarūpayasūpetā, mama chandavasānugā”..

170.

“kacci raṭṭhaṁ anuppīḷaṁ, akutociupaddavaṁ.

asāhasena dhammena, samena manusāsasi”..

171.

“atho raṭṭhaṁ anuppīḷaṁ, akutociupaddavaṁ.

asāhasena dhammena, samena manusāsahaṁ”..

172.

“kacci santo apacitā, asanto parivajjitā.

no ce {ca (syā0 ka0)} dhammaṁ niraṁkatvā, adhammamanuvattasi”..

173.

“santo ca me apacitā, asanto parivajjitā.

dhammamevānuvattāmi, adhammo me niraṅkato”..

174.

“kacci nānāgataṁ {kacci nunāgataṁ (syā0 ka0)} dīghaṁ, samavekkhasi khattiya.

kacci matto {na matto (sī0)} madanīye, paralokaṁ na santasi”..

175.

“nāhaṁ anāgataṁ {ahaṁ anāgataṁ (syā0)} dīghaṁ, samavekkhāmi pakkhima.

ṭhito dasasu dhammesu, paralokaṁ na santase {santasiṁ (syā0)}..

176.

“dānaṁ sīlaṁ pariccāgaṁ, ajjavaṁ maddavaṁ tapaṁ.

akkodhaṁ avihiṁsañca, khantiñca {khantī ca (ka0)} avirodhanaṁ..

177.

“iccete kusale dhamme, ṭhite passāmi attani.

tato me jāyate pīti, somanassañcanappakaṁ..

178.

“sumukho ca acintetvā, visajji {vissaji (sī0 pī0)} pharusaṁ giraṁ.

bhāvadosamanaññāya, asmākāyaṁ vihaṅgamo..

179.

“so kuddho pharusaṁ vācaṁ, nicchāresi ayoniso.

yānasmāsu {yānasmāsu (sī0 syā pī0)} na vijjanti, nayidaṁ {na idaṁ (sī0 pī0)} paññavatāmiva”..

180.

“atthi me taṁ atisāraṁ, vegena manujādhipa.

dhataraṭṭhe ca baddhasmiṁ, dukkhaṁ me vipulaṁ ahu..

181.

“tvaṁ no pitāva puttānaṁ, bhūtānaṁ dharaṇīriva.

asmākaṁ adhipannānaṁ, khamassu rājakuñjara”..

182.

“etaṁ {evaṁ (syā0 ka0)} te anumodāma, yaṁ bhāvaṁ na nigūhasi.

khilaṁ pabhindasi pakkhi, ujukosi vihaṅgama”..

183.

“yaṁ kiñci ratanaṁ atthi, kāsirāja nivesane.

rajataṁ jātarūpañca, muttā veḷuriyā bahū..

184.

“maṇayo saṅkhamuttañca, vatthakaṁ haricandanaṁ.

ajinaṁ dantabhaṇḍañca, lohaṁ kāḷāyasaṁ bahuṁ.

etaṁ dadāmi vo vittaṁ, issariyaṁ {isseraṁ (sī0), issaraṁ (syā0 pī0 ka0)} vissajāmi vo”..

185.

“addhā apacitā tyamhā, sakkatā ca rathesabha.

dhammesu vattamānānaṁ, tvaṁ no ācariyo bhava..

186.

“ācariya samanuññātā, tayā anumatā mayaṁ.

taṁ padakkhiṇato katvā, ñātiṁ {ñātī (sī0 syā0 pī0)} passemurindama” {passemarindama (sī0 pī0)}..

187.

“sabbarattiṁ cintayitvā, mantayitvā yathātathaṁ.

kāsirājā anuññāsi, haṁsānaṁ pavaruttamaṁ”..

188.

“tato ratyā vivasāne, sūriyuggamanaṁ {suriyassuggamanaṁ (sī0 syā0), suriyuggamanaṁ (pī0)} pati.

pekkhato kāsirājassa, bhavanā te {bhavanato (syā0 ka0)} vigāhisuṁ”..

189.

“te aroge anuppatte, disvāna parame dije.

kekāti makaruṁ haṁsā, puthusaddo ajāyatha..

190.

“te patītā pamuttena, bhattunā bhattugāravā.

samantā parikiriṁsu, aṇḍajā laddhapaccayā”..

191.

“evaṁ mittavataṁ atthā, sabbe honti padakkhiṇā.

haṁsā yathā dhataraṭṭhā, ñātisaṅghaṁ upāgamu” nti..

mahāhaṁsajātakaṁ dutiyaṁ.

535. sudhābhojanajātakaṁ (3)

192.

“neva kiṇāmi napi vikkiṇāmi, na cāpi me sannicayo ca atthi {idhatthi (syā0)}.

sukiccharūpaṁ vatidaṁ parittaṁ, patthodano nālamayaṁ duvinnaṁ”..

193.

“appamhā appakaṁ dajjā, anumajjhato majjhakaṁ.

bahumhā bahukaṁ dajjā, adānaṁ nupapajjati {na upapajjati (sī0 pī0)}..

194.

“taṁ taṁ vadāmi kosiya, dehi dānāni bhuñja ca.

ariyamaggaṁ samārūha {ariyaṁ maggaṁ samāruha (sī0 pī0)}, nekāsī labhate sukhaṁ”..

195.

“moghañcassa hutaṁ hoti, moghañcāpi samīhitaṁ.

atithismiṁ yo nisinnasmiṁ, eko bhuñjati bhojanaṁ..

196.

“taṁ taṁ vadāmi kosiya, dehi dānāni bhuñja ca.

ariyamaggaṁ samārūha, nekāsī labhate sukhaṁ”..

197.

“saccañcassa hutaṁ hoti, saccañcāpi samīhitaṁ.

atithismiṁ yo nisinnasmiṁ, neko bhuñjati bhojanaṁ..

198.

“taṁ taṁ vadāmi kosiya, dehi dānāni bhuñja ca.

ariyamaggaṁ samārūha, nekāsī labhate sukhaṁ”..

199.

“sarañca juhati poso, bahukāya gayāya ca.

doṇe timbarutitthasmiṁ, sīghasote mahāvahe..

200.

“atra cassa hutaṁ hoti, atra cassa samīhitaṁ.

atithismiṁ yo nisinnasmiṁ, neko bhuñjati bhojanaṁ..

201.

“taṁ taṁ vadāmi kosiya, dehi dānāni bhuñja ca.

ariyamaggaṁ samārūha, nekāsī labhate sukhaṁ”..

202.

“baḷisañhi so nigilati {niggilati (sī0 pī0)}, dīghasuttaṁ sabandhanaṁ.

atithismiṁ yo nisinnasmiṁ, eko bhuñjati bhojanaṁ..

203.

“taṁ taṁ vadāmi kosiya, dehi dānāni bhuñja ca.

ariyamaggaṁ samārūha, nekāsī labhate sukhaṁ”..

204.

“uḷāravaṇṇā vata brāhmaṇā ime, ayañca vo sunakho kissa hetu.

uccāvacaṁ vaṇṇanibhaṁ vikubbati, akkhātha no brāhmaṇā ke nu tumhe”..

205.

“cando ca sūriyo ca {sūriyo ca (ka0)} ubho idhāgatā, ayaṁ pana mātali devasārathi.

sakkohamasmi tidasānamindo, eso ca kho pañcasikhoti vuccati..

206.

“pāṇissarā mudiṅgā ca {mutiṅgā ca (sī0 syā0 pī0)}, murajālambarāni ca.

suttamenaṁ pabodhenti, paṭibuddho ca nandati”..

207.

“ye kecime maccharino kadariyā, paribhāsakā samaṇabrāhmaṇānaṁ.

idheva nikkhippa sarīradehaṁ, kāyassa bhedā nirayaṁ vajanti”..

208.

“ye kecime suggatimāsamānā {suggatimāsasānā (sī0 pī0), suggatāsisamānā (ka0)}, dhamme ṭhitā saṁyame saṁvibhāge.

idheva nikkhippa sarīradehaṁ, kāyassa bhedā sugatiṁ vajanti”..

209.

“tvaṁ nosi ñāti purimāsu jātisu, so maccharī rosako {kosiyo (syā0 ka0)} pāpadhammo.

taveva atthāya idhāgatamhā, mā pāpadhammo nirayaṁ gamittha” {apattha (ka0 sī0 syā0 pī0)}..

210.

“addhā hi maṁ vo hitakāmā, yaṁ maṁ samanusāsatha.

sohaṁ tathā karissāmi, sabbaṁ vuttaṁ hitesibhi..

211.

“esāhamajjeva upāramāmi, na cāpihaṁ {na cāpahaṁ (sī0 pī0)} kiñci kareyya pāpaṁ.

na cāpi me kiñci adeyyamatthi, na cāpidatvā udakaṁ pivāmi {udakampahaṁ pibe (sī0)}..

212.

“evañca me dadato sabbakālaṁ {sabbakāle (ka0)}, bhogā ime vāsava khīyissanti.

tato ahaṁ pabbajissāmi sakka, hitvāna kāmāni yathodhikāni”..

213.

“naguttame girivare gandhamādane, modanti tā devavarābhipālitā.

athāgamā isivaro sabbalokagū, supupphitaṁ dumavarasākhamādiya..

214.

“suciṁ sugandhaṁ tidasehi sakkataṁ, pupphuttamaṁ amaravarehi sevitaṁ.

aladdha maccehi va dānavehi vā, aññatra devehi tadārahaṁ hidaṁ {hitaṁ (syā0)}..

215.

“tato catasso kanakattacūpamā, uṭṭhāya nāriyo pamadādhipā muniṁ.

āsā ca saddhā ca sirī tato hirī, iccabravuṁ nāradadeva brāhmaṇaṁ..

216.

“sace anuddiṭṭhaṁ tayā mahāmuni, pupphaṁ imaṁ pārichattassa brahme.

dadāhi no sabbā gati te ijjhatu, tuvampi no hohi yatheva vāsavo..

217.

“taṁ yācamānābhisamekkha nārado, iccabravī saṁkalahaṁ udīrayi.

na mayhamatthatthi imehi koci naṁ, yāyeva vo seyyasi sā piḷandhatha” {piḷayhatha (sī0 pī0)}..

218.

“tvaṁ nottamevābhisamekkha nārada, yassicchasi tassā anuppavecchasu.

yassā hi no nārada tvaṁ padassasi, sāyeva no hehiti seṭṭhasammatā”..

219.

“akallametaṁ vacanaṁ sugatte, ko brāhmaṇo saṁkalahaṁ udīraye.

gantvāna bhūtādhipameva pucchatha, sace na jānātha idhuttamādhamaṁ”..

220.

“tā nāradena paramappakopitā, udīritā vaṇṇamadena mattā.

sakāse {sakāsaṁ (ka0)} gantvāna sahassacakkhuno, pucchiṁsu bhūtādhipaṁ kā nu seyyasi”..

221.

“tā disvā āyattamanā purindado, iccabravī devavaro katañjalī.

sabbāva vo hotha sugatte sādisī, ko neva bhadde kalahaṁ udīrayi”..

222.

“yo sabbalokaccarito {sabbalokaṁ carako (sī0 syā0 pī0)} mahāmuni, dhamme ṭhito nārado {nārada (syā0)} saccanikkamo.

so nobravi {bravī (sī0 syā0 pī0)} girivare gandhamādane, gantvāna bhūtādhipameva pucchatha.

sace na jānātha idhuttamādhamaṁ”..

223.

“asu {asū (syā0)} brahāraññacaro mahāmuni, nādatvā bhattaṁ varagatte bhuñjati.

viceyya dānāni dadāti kosiyo, yassā hi so dassati sāva seyyasi”..

224.

“asū hi yo sammati dakkhiṇaṁ disaṁ, gaṅgāya tīre himavantapassani {himavantapasmani (sī0 pī0 ka0)}.

sa kosiyo dullabhapānabhojano, tassa sudhaṁ pāpaya devasārathi”..

225.

“sa {so (syā0)} mātalī devavarena pesito, sahassayuttaṁ abhiruyha sandanaṁ.

sukhippameva {sa khippameva (sī0 pī0)} upagamma assamaṁ, adissamāno munino sudhaṁ adā”..

226.

“udaggihuttaṁ upatiṭṭhato hi me, pabhaṅkaraṁ lokatamonuduttamaṁ.

sabbāni bhūtāni adhicca {aticca (sī0 pī0)} vāsavo, ko neva me pāṇisu kiṁ sudhodahi..

227.

“saṅkhūpamaṁ setamatulyadassanaṁ, suciṁ sugandhaṁ piyarūpamabbhutaṁ.

adiṭṭhapubbaṁ mama jātu cakkhubhi {jātacakkhuhi (sī0 pī0)}, kā devatā pāṇisu kiṁ sudhodahi”..

228.

“ahaṁ mahindena mahesi pesito, sudhābhihāsiṁ turito mahāmuni.

jānāsi maṁ mātali devasārathi, bhuñjassu bhattuttama mābhivārayi {mā vicārayi (sī0 pī0)}..

229.

“bhuttā ca sā dvādasa hanti pāpake, khudaṁ pipāsaṁ aratiṁ daraklamaṁ {darathaṁ kilaṁ (syā0), darathakkhamaṁ (ka0)}.

kodhūpanāhañca vivādapesuṇaṁ, sītuṇhatandiñca rasuttamaṁ idaṁ”..

230.

“na kappatī mātali mayha bhuñjituṁ, pubbe adatvā iti me vatuttamaṁ.

na cāpi ekāsnamarīyapūjitaṁ {ekāsanaṁ ariyapūjitaṁ (sī0 pī0)}, asaṁvibhāgī ca sukhaṁ na vindati”..

231.

“thīghātakā ye cime pāradārikā, mittadduno ye ca sapanti subbate.

sabbe ca te maccharipañcamādhamā, tasmā adatvā udakampi nāsniye {nāsmiye (sī0 pī0)}..

232.

“so hitthiyā vā purisassa vā pana, dassāmi dānaṁ vidusampavaṇṇitaṁ.

saddhā vadaññū idha vītamaccharā, bhavanti hete sucisaccasammatā” {sammasammatā (sī0)}..

233.

“ato matā {mutā (sī0 pī0)} devavarena pesitā, kaññā catasso kanakattacūpamā.

āsā ca saddhā ca sirī tato hirī {sirī hirī tato (pī0)}, taṁ assamaṁ āgamu {āgamuṁ (sī0 pī0 ka0)} yattha kosiyo..

234.

“tā disvā sabbo paramappamodito {sabbā paramappamoditā (syā0)}, subhena vaṇṇena sikhārivaggino.

kaññā catasso caturo catuddisā, iccabravī mātalino ca sammukhā..

235.

“purimaṁ disaṁ kā tvaṁ pabhāsi devate, alaṅkatā tāravarāva osadhī.

pucchāmi taṁ kañcanavelliviggahe, ācikkha me tvaṁ katamāsi devatā..

236.

“sirāha devīmanujebhi {manujesu (sī0 syā0 pī0)} pūjitā, apāpasattūpanisevinī sadā.

sudhāvivādena tavantimāgatā, taṁ maṁ sudhāya varapañña bhājaya..

237.

“yassāhamicchāmi sudhaṁ {sukhaṁ (pī0)} mahāmuni, so {sa (sī0 pī0)} sabbakāmehi naro pamodati.

sirīti maṁ jānahi jūhatuttama, taṁ maṁ sudhāya varapañña bhājaya”..

238.

“sippena vijjācaraṇena buddhiyā, narā upetā paguṇā sakammunā {sakammanā (sī0 pī0)}.

tayā vihīnā na labhanti kiñcanaṁ {kiñcinaṁ (ka0)}, tayidaṁ na sādhu yadidaṁ tayā kataṁ..

239.

“passāmi posaṁ alasaṁ mahagghasaṁ, sudukkulīnampi arūpimaṁ naraṁ.

tayānugutto siri jātimāmapi {jātimaṁ api (sī0)}, peseti dāsaṁ viya bhogavā sukhī..

240.

“taṁ taṁ asaccaṁ avibhajjaseviniṁ, jānāmi mūḷhaṁ vidurānupātiniṁ.

na tādisī arahati āsanūdakaṁ, kuto sudhā gaccha na mayha ruccasi”..

241.

“kā sukkadāṭhā paṭimukkakuṇḍalā, cittaṅgadā kambuvimaṭṭhadhārinī.

osittavaṇṇaṁ paridayha sobhasi, kusaggirattaṁ apiḷayha mañjariṁ..

242.

“migīva bhantā saracāpadhārinā, virādhitā mandamiva udikkhasi.

ko te dutīyo idha mandalocane, na bhāyasi ekikā kānane vane”..

243.

“na me dutīyo idha matthi kosiya, masakkasārappabhavamhi devatā.

āsā sudhāsāya tavantimāgatā, taṁ maṁ sudhāya varapañña bhājaya”..

244.

“āsāya yanti vāṇijā dhanesino, nāvaṁ samāruyha parenti aṇṇave.

te tattha sīdanti athopi ekadā, jīnādhanā enti vinaṭṭhapābhatā..

245.

“āsāya khettāni kasanti kassakā, vapanti bījāni karontupāyaso.

ītīnipātena avuṭṭhitāya {avuṭṭhikāya (sī0 pī0)} vā, na kiñci vindanti tato phalāgamaṁ..

246.

“athattakārāni karonti bhattusu, āsaṁ purakkhatvā narā sukhesino.

te bhatturatthā atigāḷhitā puna, disā panassanti aladdha kiñcanaṁ..

247.

“hitvāna {jahitva (sī0 syā0 pī0)} dhaññañca dhanañca ñātake, āsāya saggādhimanā sukhesino.

tapanti lūkhampi tapaṁ cirantaraṁ, kumaggamāruyha {kummaggamāruyha (sī0 syā0 pī0)} parenti duggatiṁ..

248.

“āsā visaṁvādikasammatā ime, āse sudhāsaṁ {sudhāya (syā pī0 ka0)} vinayassu attani.

na tādisī arahati āsanūdakaṁ, kuto sudhā gaccha na mayha ruccasi”..

249.

“daddallamānā yasasā yasassinī, jighaññanāmavhayanaṁ disaṁ pati.

pucchāmi taṁ kañcanavelliviggahe, ācikkha me tvaṁ katamāsi devatā”..

250.

“saddhāha devīmanujehi {devīmanujesu (sī0 syā0 pī0)} pūjitā, apāpasattūpanisevinī sadā.

sudhāvivādena tavantimāgatā, taṁ maṁ sudhāya varapañña bhājaya”..

251.

“dānaṁ damaṁ cāgamathopi saṁyamaṁ, ādāya saddhāya karonti hekadā.

theyyaṁ musā kūṭamathopi pesuṇaṁ, karonti heke puna viccutā tayā..

252.

“bhariyāsu poso sadisīsu pekkhavā {pekhavā (pī0)}, sīlūpapannāsu patibbatāsupi.

vinetvāna {vinetvā (sī0 syā0 pī0)} chandaṁ kulitthiyāsupi {kuladhītiyāsupi (sī0 pī0)}, karoti saddhaṁ puna {pana (sī0 pī0)} kumbhadāsiyā..

253.

“tvameva saddhe paradārasevinī, pāpaṁ karosi kusalampi riñcasi.

na tādisī arahati āsanūdakaṁ, kuto sudhā gaccha na mayha ruccasi”..

254.

“jighaññarattiṁ aruṇasmimūhate, yā dissati uttamarūpavaṇṇinī.

tathūpamā maṁ paṭibhāsi devate, ācikkha me tvaṁ katamāsi accharā..

255.

“kālā nidāgheriva aggijāriva {aggajātiva (sī0), aggijātiva (pī0)}, anileritā lohitapattamālinī.

kā tiṭṭhasi mandamigāvalokayaṁ {mandamivāvalokayaṁ (sī0 pī0)}, bhāsesamānāva giraṁ na muñcasi”..

256.

“hirāha devīmanujehi pūjitā, apāpasattūpanisevinī sadā.

sudhāvivādena tavantimāgatā, sāhaṁ na sakkomi sudhampi yācituṁ.

kopīnarūpā viya yācanitthiyā”..

257.

“dhammena ñāyena sugatte lacchasi, eso hi dhammo na hi yācanā sudhā.

taṁ taṁ ayācantimahaṁ nimantaye, sudhāya yañcicchasi tampi dammi te..

258.

“sā tvaṁ mayā ajja sakamhi assame, nimantitā kañcanavelliviggahe.

tuvañhi me sabbarasehi pūjiyā, taṁ pūjayitvāna sudhampi asniye”..

259.

“sā kosiyenānumatā jutīmatā, addhā hiri rammaṁ pāvisi yassamaṁ.

udakavantaṁ {udaññavantaṁ (sī0 pī0)} phalamariyapūjitaṁ, apāpasattūpanisevitaṁ sadā..

260.

“rukkhaggahānā bahukettha pupphitā, ambā piyālā panasā ca kiṁsukā.

sobhañjanā loddamathopi padmakā, kekā ca bhaṅgā tilakā supupphitā..

261.

“sālā karerī bahukettha jambuyo, assatthanigrodhamadhukavetasā {vedisā (ka0)}.

uddālakā pāṭali sinduvārakā {sinduvāritā (bahūsu)}, manuññagandhā mucalindaketakā..

262.

“hareṇukā veḷukā keṇu {veṇu (sī0 pī0)} tindukā, sāmākanīvāramathopi cīnakā.

mocā kadalī bahukettha sāliyo, pavīhayo ābhūjino ca {ābhujinopi (sī0 syā0)} taṇḍulā..

263.

“tassevuttarapassena {tassa ca uttare passe (sī0 pī0), tassa ca uttarapassena (syā0)}, jātā pokkharaṇī sivā.

akakkasā apabbhārā, sādhu appaṭigandhikā..

264.

“tattha macchā sanniratā, khemino bahubhojanā.

siṅgū savaṅkā saṁkulā {sakulā (sī0 syā0 pī0)}, satavaṅkā ca rohitā.

āḷigaggarakākiṇṇā, pāṭhīnā kākamacchakā..

265.

“tattha pakkhī sanniratā, khemino bahubhojanā.

haṁsā koñcā mayūrā ca, cakkavākā ca kukkuhā.

kuṇālakā bahū citrā, sikhaṇḍī jīvajīvakā..

266.

“tattha pānāya māyanti, nānā migagaṇā bahū.

sīhā byagghā varāhā ca, acchakokataracchayo..

267.

“palāsādā gavajā ca, mahiṁsā {mahisā (sī0 syā0 pī0)} rohitā rurū.

eṇeyyā ca varāhā ca, gaṇino nīkasūkarā.

kadalimigā bahukettha, biḷārā sasakaṇṇikā {sasakaṇṇakā (sī0)}..

268.

“chamāgirī pupphavicitrasanthatā, dijābhighuṭṭhā dijasaṅghasevitā”..

269.

“sā suttacā nīladumābhilambitā, vijju mahāmegharivānupajjatha.

tassā susambandhasiraṁ kusāmayaṁ, suciṁ sugandhaṁ ajinūpasevitaṁ.

atricca {atriccha (sī0 syā0 pī0)} kocchaṁ hirimetadabravi, `nisīda kalyāṇi sukhayidamāsanaṁ'..

270.

“tassā tadā kocchagatāya kosiyo, yadicchamānāya jaṭājinandharo {jaṭājutindharo (syā0 ka0)}.

navehi pattehi sayaṁ sahūdakaṁ, sudhābhihāsī turito mahāmuni..

271.

“sā taṁ paṭiggayha ubhohi pāṇibhi, iccabravi attamanā jaṭādharaṁ.

`handāhaṁ etarahi pūjitā tayā, gaccheyyaṁ brahme tidivaṁ jitāvinī'..

272.

“sā kosiyenānumatā jutīmatā, udīritā {udirayi (ka0)} vaṇṇamadena mattā.

sakāse gantvāna sahassacakkhuno, ayaṁ sudhā vāsava dehi me jayaṁ..

273.

“tamena {tamenaṁ (syā0 ka0)} sakkopi tadā apūjayi, sahindadevā {sahindā ca devā (sī0 pī0)} surakaññamuttamaṁ.

sā pañjalī devamanussapūjitā, navamhi kocchamhi yadā upāvisi”..

274.

“tameva saṁsī {tameva asaṁsī (syā0)} punadeva mātaliṁ, sahassanetto tidasānamindo.

gantvāna vākyaṁ mama brūhi kosiyaṁ, āsāya saddhā {saddha (pī0)} siriyā ca kosiya.

hirī sudhaṁ kena malattha hetunā..

275.

“taṁ su vatthaṁ udatārayī rathaṁ, daddallamānaṁ upakāriyasādisaṁ {upakiriyasādisaṁ (sī0 syā0 pī0)}..

jambonadīsaṁ tapaneyyasannibhaṁ {santikaṁ (sī0pī0)}, alaṅkataṁ kañcanacittasannibhaṁ..

276.

“suvaṇṇacandettha bahū nipātitā, hatthī gavassā kikibyagghadīpiyo {kimpurisabyagghadīpiyo (ka0)}.

eṇeyyakā laṅghamayettha pakkhino {pakkhiyo (sī0 pī0)}, migettha veḷuriyamayā yudhā yutā..

277.

“tatthassarājaharayo ayojayuṁ, dasasatāni susunāgasādise.

alaṅkate kañcanajāluracchade, āveḷine saddagame asaṅgite..

278.

“taṁ yānaseṭṭhaṁ abhiruyha mātali, disā imāyo {dasa disā imā (sī0 syā0 pī0)} abhinādayittha.

nabhañca selañca vanappatiniñca {vanaspatīni ca (sī0 pī0), vanappatiñca (syā0 ka0)}, sasāgaraṁ pabyadhayittha {pabyāthayittha (sī0 pī0)} mediniṁ..

279.

“sa khippameva upagamma assamaṁ, pāvāramekaṁsakato katañjalī.

bahussutaṁ vuddhaṁ vinītavantaṁ, iccabravī mātali devabrāhmaṇaṁ..

280.

“indassa vākyaṁ nisāmehi kosiya, dūto ahaṁ pucchati taṁ purindado.

āsāya saddhā siriyā ca kosiya, hirī sudhaṁ kena malattha hetunā”..

281.

“andhā sirī maṁ paṭibhāti mātali, saddhā aniccā pana devasārathi.

āsā visaṁvādikasammatā hi me, hirī ca ariyamhi guṇe patiṭṭhitā”..

282.

“kumāriyo yācimā gottarakkhitā, jiṇṇā ca yā yā ca sabhattuitthiyo.

tā chandarāgaṁ purisesu uggataṁ, hiriyā nivārenti sacittamattano..

283.

“saṅgāmasīse sarasattisaṁyute, parājitānaṁ patataṁ palāyinaṁ.

hiriyā nivattanti jahitva {jahitvāna (syā0 ka0)} jīvitaṁ, te sampaṭicchanti punā hirīmanā..

284.

“velā yathā sāgaravegavārinī, hirāya hi pāpajanaṁ nivārinī.

taṁ sabbaloke hirimariyapūjitaṁ, indassa taṁ vedaya devasārathi”..

285.

“ko te imaṁ kosiya diṭṭhimodahi, brahmā mahindo atha vā pajāpati.

hirāya devesu hi seṭṭhasammatā, dhītā mahindassa mahesi jāyatha”..

286.

“handehi dāni tidivaṁ apakkama {samakkama (sī0 pī0)}, rathaṁ samāruyha mamāyitaṁ imaṁ {idaṁ (syā0 ka0)}.

indo ca taṁ indasagotta kaṅkhati, ajjeva tvaṁ indasahabyataṁ vaja”..

287.

“evaṁ visujjhanti {samijjhanti (sī0 pī0)} apāpakammino, atho suciṇṇassa phalaṁ na nassati.

ye keci maddakkhu sudhāya bhojanaṁ, sabbeva te indasahabyataṁ gatā”..

288.

“hirī uppalavaṇṇāsi, kosiyo dānapati bhikkhu.

anuruddho pañcasikho, ānando āsi mātali..

289.

“sūriyo kassapo bhikkhu, moggallānosi candimā.

nārado sāriputtosi, sambuddho āsi vāsavo” ti..

sudhābhojanajātakaṁ tatiyaṁ.

536. kuṇālajātakaṁ (4)

evamakkhāyati, evamanusūyati {suyyati (ka0)}. sabbosadhadharaṇidhare nekapupphamālyavitate gaja-gavaja mahiṁsa-ruru-camara-pasada-khagga-gokaṇṇa-sīha-byaggha-dīpi-accha-koka-taraccha-uddāra-kadalimiga- biḷāra-sasa-kaṇṇikānucariteākiṇṇanelamaṇḍalamahāvarāhanāgakulakareṇu {kaṇeru (sī0 pī0)} -saṅghādhivuṭṭhe {vutthe (sī0 pī0)} issamiga- sākhamiga-sarabhamiga-eṇīmiga-vātamiga-pasadamiga-purisālu {purisallu (sī0 pī0)} -kimpurisa-yakkha-rakkhasanisevite amajjavamañjarīdhara-pahaṭṭha {brahaṭṭha (sī0 pī0)} -pupphaphusitaggā {pupphitagga (sī0 pī0)} nekapādapagaṇavitatekurara-cakora-vāraṇa-mayūra-parabhata- jīvañjīvaka-celāvakā-bhiṅkāra-karavīkamattavihaṅgagaṇa-satata {vihaṅgasata (sī0 pī0)} sampaghuṭṭheañjana-manosilā-haritāla- hiṅgulakahema-rajatakanakānekadhātusatavinaddhapaṭimaṇḍitappadese evarūpe khalu, bho, ramme vanasaṇḍe kuṇālo nāma sakuṇo paṭivasati ativiya citto ativiya cittapattacchadano.

tasseva khalu, bho, kuṇālassa sakuṇassa aḍḍhuḍḍhāni itthisahassāni paricārikā dijakaññāyo. atha khalu, bho, dve dijakaññāyo kaṭṭhaṁ mukhena ḍaṁsitvā {ḍasitvā (sī0 pī0) evamuparipi} taṁ kuṇālaṁ sakuṇaṁ majjhe nisīdāpetvā uḍḍenti {ḍenti (sī0 pī0) evamuparipi} -- “mā naṁ kuṇālaṁ sakuṇaṁ addhānapariyāyapathe kilamatho ubbāhetthā” ti {ubbāhethāti (syā0 ka0)}.

pañcasatā {pañcasata (pī0)} dijakaññāyo heṭṭhato heṭṭhato uḍḍenti -- {ḍenti (sī0 pī0) evamuparipi} “sacāyaṁ kuṇālo sakuṇo āsanā paripatissati, mayaṁ taṁ pakkhehi paṭiggahessāmāti.

pañcasatā dijakaññāyo uparūpari uḍḍenti -- {ḍenti (sī0 pī0) evamuparipi} “mā naṁ kuṇālaṁ sakuṇaṁ ātapo paritāpesī” ti {parikāpīti (sī0 pī0)}.

pañcasatā pañcasatā {sī0 pī0 potthakesu “pañcasatā” ti sakideva āgataṁ} dijakaññāyo ubhatopassena uḍḍenti -- {ḍenti (sī0 pī0) evamuparipi} “mā naṁ kuṇālaṁ sakuṇaṁ sītaṁ vā uṇhaṁ vā tiṇaṁ vā rajo vā vāto vā ussāvo vā upapphusī” ti.

pañcasatā dijakaññāyo purato purato uḍḍenti -- “mā naṁ kuṇālaṁ sakuṇaṁ gopālakā vā pasupālakā vā tiṇahārakā vā kaṭṭhahārakā vā vanakammikā vā kaṭṭhena vā kaṭhalena vā {kathalāya vā (ka0)} pāṇinā vā ( ) {(pāsāṇena vā) (syā0)} leḍḍunā vā daṇḍena vā satthena vā sakkharāhi vā {sakkharāya vā (sī0)} pahāraṁ adaṁsu. māyaṁ kuṇālo sakuṇo gacchehi vā latāhi vā rukkhehi vā sākhāhi vā {idaṁ padadvayaṁ sī0 pī0 potthakesu natthi} thambhehi vā pāsāṇehi vā balavantehi vā pakkhīhi saṅgamesī” ti {saṅgāmesīti (sī0 pī0)}.

pañcasatā dijakaññāyo pacchato pacchato uḍḍenti saṇhāhi sakhilāhi mañjūhi madhurāhi vācāhi samudācarantiyo -- “māyaṁ kuṇālo sakuṇo āsane pariyukkaṇṭhī” ti.

pañcasatā dijakaññāyo disodisaṁ uḍḍenti anekarukkhavividhavikatiphalamāharantiyo -- “māyaṁ kuṇālo sakuṇo khudāya parikilamitthā” ti.

atha khalu, bho, tā {natthi sī0 pī0 potthakesu} dijakaññāyo taṁ kuṇālaṁ sakuṇaṁ ārāmeneva ārāmaṁ uyyāneneva uyyānaṁ nadītittheneva nadītitthaṁ pabbatasikhareneva pabbatasikharaṁ ambavaneneva ambavanaṁ jambuvaneneva jambuvanaṁ labujavaneneva labujavanaṁ nāḷikerasañcāriyeneva {sañjādiyeneva (pī0)} nāḷikerasañcāriyaṁ khippameva abhisambhonti ratitthāya {ratatthāya (sī0 pī0)}.

atha khalu, bho, kuṇālo sakuṇo tāhi dijakaññāhi divasaṁ paribyūḷho evaṁ apasādeti -- “nassatha tumhe vasaliyo, vinassatha tumhe vasaliyo, coriyo dhuttiyo asatiyo lahucittāyo katassa appaṭikārikāyo anilo viya yenakāmaṁgamāyo” ti.

tasseva khalu, bho, himavato pabbatarājassa puratthimadisābhāge susukhumasunipuṇagirippabhava {ppabhavā (sī0 pī0)} -- haritupayantiyo.

uppala paduma kumuda naḷina satapatta sogandhika mandālaka {mandālava (sī0 pī0), mandārava (ka0)} sampativirūḷhasucigandha manuññamāvakappadese {pāvakappadese (sī0 pī0)}.

kuravaka-mucalinda-ketaka-vedisa-vañjula {vetasamañjula (sī0)} -punnāgabakula-tilaka-piyaka-hasanasāla-saḷalacampaka asoka-nāgarukkha-tirīṭi-bhujapatta-lodda-candanoghavanekāḷāgaru-padmaka-piyaṅgu-devadārukacocagahane kakudhakuṭajaaṅkola-kaccikāra {kacchikāra (ka0)} -kaṇikāra-kaṇṇikāra-kanavera-koraṇḍaka-koviḷāra-kiṁsuka-yodhika vanamallika {navamallika (sī0 pī0)} -manaṅgaṇa-manavajja-bhaṇḍi-surucira-bhaginimālāmalyadhare jātisumanamadhugandhika- {madhukabandhuka (ka0)} dhanutakkāri {dhanukāri (sī0), dhanukārika (pī0)} tālīsa-tagaramusīrakoṭṭha-kacchavitate atimuttakasaṁkusumitalatāvitatapaṭimaṇḍitappadese haṁsa-pilava-kādamba-kāraṇḍavābhinadite vijjādhara-siddha {sindhava (sī0 pī0)} -samaṇa-tāpasagaṇādhivuṭṭhe varadeva-yakkha-rakkhasa-dānava-gandhabba-kinnaramahoragānuciṇṇappadese evarūpe khalu, bho, ramme vanasaṇḍe puṇṇamukho nāma phussakokilo paṭivasati ativiya madhuragiro vilāsitanayano mattakkho {savilāsitanayanamattakkho (ka0)}.

tasseva khalu, bho, puṇṇamukhassa phussakokilassa aḍḍhuḍḍhāni itthisatāni paricārikā dijakaññāyo. atha khalu, bho, dve dijakaññāyo kaṭṭhaṁ mukhena ḍaṁsitvā taṁ puṇṇamukhaṁ phussakokilaṁ majjhe nisīdāpetvā uḍḍenti -- “mā naṁ puṇṇamukhaṁ phussakokilaṁ addhānapariyāyapathe kilamatho ubbāhetthā” ti.

paññāsa dijakaññāyo heṭṭhato heṭṭhato uḍḍenti -- “sacāyaṁ puṇṇamukho phussakokilo āsanā paripatissati, mayaṁ taṁ pakkhehi paṭiggahessāmā” ti.

paññāsa dijakaññāyo uparūpari uḍḍenti -- “mā naṁ puṇṇamukhaṁ phussakokilaṁ ātapo paritāpesī” ti.

paññāsa paññāsa dijakaññāyo ubhatopassena uḍḍenti -- “mā naṁ puṇṇamukhaṁ phussakokilaṁ sītaṁ vā uṇhaṁ vā tiṇaṁ vā rajo vā vāto vā ussāvo vā upapphusī” ti.

paññāsa dijakaññāyo purato purato uḍḍenti -- “mā naṁ puṇṇamukhaṁ phussakokilaṁ gopālakā vā pasupālakā vā tiṇahārakā vā kaṭṭhahārakā vā vanakammikā vā kaṭṭhena vā kathalāya vā pāṇinā vā leḍḍunā vā daṇḍena vā satthena vā sakkharāhi vā pahāraṁ adaṁsu. māyaṁ puṇṇamukho phussakokilo gacchehi vā latāhi vā rukkhehi vā sākhāhi vā thambhehi vā pāsāṇehi vā balavantehi vā pakkhīhi saṅgāmesī” ti.

paññāsa dijakaññāyo pacchato pacchato uḍḍenti saṇhāhi sakhilāhi mañjūhi madhurāhi vācāhi samudācarantiyo -- “māyaṁ puṇṇamukho phussakokilo āsane pariyukkaṇṭhī” ti.

paññāsa dijakaññāyo disodisaṁ uḍḍenti anekarukkhavividhavikatiphalamāharantiyo -- “māyaṁ puṇṇamukho phussakokilo khudāya parikilamitthā” ti.

atha khalu, bho, tā dijakaññāyo taṁ puṇṇamukhaṁ phussakokilaṁ ārāmeneva ārāmaṁ uyyāneneva uyyānaṁ nadītittheneva nadītitthaṁ pabbatasikhareneva pabbatasikharaṁ ambavaneneva ambavanaṁ jambuvaneneva jambuvanaṁ labujavaneneva labujavanaṁ nāḷikerasañcāriyeneva nāḷikerasañcāriyaṁ khippameva abhisambhonti ratitthāya.

atha khalu, bho, puṇṇamukho phussakokilo tāhi dijakaññāhi divasaṁ paribyūḷho evaṁ pasaṁsati -- “sādhu, sādhu, bhaginiyo, etaṁ kho, bhaginiyo, tumhākaṁ patirūpaṁ kuladhītānaṁ, yaṁ tumhe bhattāraṁ paricareyyāthā” ti.

atha khalu, bho, puṇṇamukho phussakokilo yena kuṇālo sakuṇo tenupasaṅkami. addasaṁsu kho kuṇālassa sakuṇassa paricārikā dijakaññāyo taṁ puṇṇamukhaṁ phussakokilaṁ dūratova āgacchantaṁ; disvāna yena puṇṇamukho phussakokilo tenupasaṅkamiṁsu; upasaṅkamitvā taṁ puṇṇamukhaṁ phussakokilaṁ etadavocuṁ -- “ayaṁ, samma puṇṇamukha, kuṇālo sakuṇo ativiya pharuso ativiya pharusavāco, appevanāma tavampi āgamma piyavācaṁ labheyyāmā” ti. “appevanāma, bhaginiyo” ti vatvā yena kuṇālo sakuṇo tenupasaṅkami; upasaṅkamitvā kuṇālena sakuṇena saddhiṁ paṭisammoditvā ekamantaṁ nisīdi. ekamantaṁ nisinno kho puṇṇamukho phussakokilo taṁ kuṇālaṁ sakuṇaṁ etadavoca -- “kissa tvaṁ, samma kuṇāla, itthīnaṁ sujātānaṁ kuladhītānaṁ sammāpaṭipannānaṁ micchāpaṭipanno'si {paṭipanno (sī0 pī0)}? amanāpabhāṇīnampi kira, samma kuṇāla, itthīnaṁ manāpabhāṇinā bhavitabbaṁ, kimaṅga pana manāpabhāṇīnan”-ti!

evaṁ vutte, kuṇālo sakuṇo taṁ puṇṇamukhaṁ phussakokilaṁ evaṁ apasādesi -- “nassa tvaṁ, samma jamma vasala, vinassa tvaṁ, samma jamma vasala, ko nu tayā viyatto jāyājinenā” ti. evaṁ apasādito ca pana puṇṇamukho phussakokilo tatoyeva {tato heva (sī0 pī0)} paṭinivatti.

atha khalu, bho, puṇṇamukhassa phussakokilassa aparena samayena nacirasseva {acirasseva accayena (ka0)} kharo ābādho uppajji lohitapakkhandikā. bāḷhā vedanā vattanti māraṇantikā {maraṇantikā (syā0)}. atha khalu, bho, puṇṇamukhassa phussakokilassa paricārikānaṁ dijakaññānaṁ etadahosi -- “ābādhiko kho ayaṁ puṇṇamukho phussakokilo, appevanāma imamhā ābādhā vuṭṭhaheyyā” ti ekaṁ adutiyaṁ ohāya yena kuṇālo sakuṇo tenupasaṅkamiṁsu. addasā kho kuṇālo sakuṇo tā dijakaññāyo dūratova āgacchantiyo, disvāna tā dijakaññāyo etadavoca -- “kahaṁ pana tumhaṁ vasaliyo bhattā” ti? “ābādhiko kho, samma kuṇāla, puṇṇamukho phussakokilo appevanāma tamhā ābādhā vuṭṭhaheyyā” ti. evaṁ vutte, kuṇālo sakuṇo tā dijakaññāyo evaṁ apasādesi -- “nassatha tumhe vasaliyo, vinassatha tumhe vasaliyo, coriyo dhuttiyo asatiyo lahucittāyo katassa appaṭikārikāyo anilo viya yenakāmaṁgamāyo” ti; vatvā yena puṇṇamukho phussakokilo tenupasaṅkami; upasaṅkamitvā taṁ puṇṇamukhaṁ phussakokilaṁ etadavoca -- “haṁ, samma, puṇṇamukhā” ti. “haṁ, samma, kuṇālā” ti.

atha khalu, bho kuṇālo sakuṇo taṁ puṇṇamukhaṁ phussakokilaṁ pakkhehi ca mukhatuṇḍakena ca pariggahetvā vuṭṭhāpetvā nānābhesajjāni pāyāpesi. atha khalu, bho, puṇṇamukhassa phussakokilassa so ābādho paṭippassambhīti. atha khalu, bho, kuṇālo sakuṇo taṁ puṇṇamukhaṁ phussakokilaṁ gilānavuṭṭhitaṁ {gilānāvuṭṭhitaṁ (sī0 syā0 pī0)} aciravuṭṭhitaṁ gelaññā etadavoca --

“diṭṭhā mayā, samma puṇṇamukha, kaṇhā dvepitikā pañcapatikāya chaṭṭhe purise cittaṁ paṭibandhantiyā, yadidaṁ kabandhe {kavandhe (sī0 pī0)} pīṭhasappimhīti. bhavati ca panuttarettha {punuttacettha (ka0) evamuparipi} vākyaṁ --

290.

“athajjuno nakulo bhīmaseno {bhimmaseno (sī0 syā0 pī0)}, yudhiṭṭhilo sahadevo {sīhadevo (ka0)} ca rājā.

ete patī pañca matticca nārī, akāsi khujjavāmanakena {khujjavāmanena (pī0)} pāpan”-ti..

“diṭṭhā mayā, samma puṇṇamukha, saccatapāpī {saccatapāvī (sī0 pī0), pañcatapāvī (syā0)} nāma samaṇī susānamajjhe vasantī catutthabhattaṁ pariṇāmayamānā surādhuttakena {tulāputtakena (sī0 pī0), sā surādhuttakena (ka0)} pāpamakāsi.

“diṭṭhā mayā, samma puṇṇamukha, kākavatī {kākātī (sī0), kākāti (pī0)} nāma devī samuddamajjhe vasantī bhariyā venateyyassa naṭakuverena pāpamakāsi.

diṭṭhā mayā, samma puṇṇamukha, kuruṅgadevī {kuraṅgavī (sī0 pī0)} nāma lomasuddarī {lomasundarī (sī0 syā0 pī0)} eḷikakumāraṁ {eḷamārakaṁ (sī0), eḷakakumāraṁ (syā0), eḷakamāraṁ (pī0)} kāmayamānā chaḷaṅgakumāradhanantevāsinā pāpamakāsi.

evañhetaṁ mayā ñātaṁ, brahmadattassa mātaraṁ {mātukā (syā0)} ohāya kosalarājaṁ pañcālacaṇḍena pāpamakāsi.

291.

“etā ca aññā ca akaṁsu pāpaṁ, tasmāhamitthīnaṁ na vissase nappasaṁse.

mahī yathā jagati samānarattā, vasundharā itarītarāpatiṭṭhā {itarītarānaṁ patiṭṭhā (syā0), ittarītarappatiṭṭhā (?)}.

sabbasahā aphandanā akuppā, tathitthiyo tāyo na vissase naro..

292.

“sīho yathā lohitamaṁsabhojano, vāḷamigo pañcāvudho {pañcahattho (sī0 pī0)} suruddho.

pasayhakhādī parahiṁsane rato, tathitthiyo tāyo na vissase naro..

“na khalu {na khalu bho (syā0 ka0)}, samma puṇṇamukha, vesiyo nāriyo gamaniyo, na hetā bandhakiyo nāma, vadhikāyo nāma etāyo, yadidaṁ vesiyo nāriyo gamaniyo” ti.

“coro {corā (sī0 syā0 pī0)} viya veṇikatā, madirāva {madirā viya (sī0 syā0), madiriva (pī0)} diddhā {diṭṭhā (ka0), visaduṭṭhā (syā0)} vāṇijo {vāṇijā (pī0)} viya vācāsanthutiyo, issasiṅghamiva viparivattāyo {parivattāyo (pī0), viparivattāro (ka0)}, uragāmiva dujivhāyo, sobbhamiva paṭicchannā, pātālamiva duppūrā rakkhasī viya duttosā, yamovekantahāriyo, sikhīriva sabbabhakkhā, nadīriva sabbavāhī, anilo viya yenakāmaṁcarā, neru viya avisesakarā, visarukkho viya niccaphalitāyo” ti. bhavati ca panuttarettha vākyaṁ --

293.

“yathā coro yathā diddho, vāṇijova vikatthanī.

issasiṅghamiva parivattā {mivāvaṭṭo (sī0), mivāvattā (pī0)}, dujivhā {dujjivha (pī0)} urago viya..

294.

“sobbhamiva paṭicchannā, pātālamiva duppurā.

rakkhasī viya duttosā, yamovekantahāriyo..

295.

{yathā sikhī nadīvāho, anilo kāmacāravā.

nerūva avisesā ca, visarukkho viya niccaphalā.

nāsayanti ghare bhogaṁ, ratanānantakaritthi yoti. (sī0 syā0)}

“yathā sikhī nadī vāto, nerunāva samāgatā.

visarukkho viya niccaphalā, nāsayanti ghare bhogaṁ.

ratanantakaritthiyo” ti {yathā sikhī nadīvāho, anilo kāmacāravā.

nerūva avisesā ca, visarukkho viya niccaphalā.

nāsayanti ghare bhogaṁ, ratanānantakaritthi yoti. (sī0 syā0)}..

“cattārimāni, samma puṇṇamukha, yāni (vatthūni kicce jāte anatthacarāni bhavanti; tāni) {( ) sī0 syā0 potthakesu na dissati} parakule na vāsetabbāni -- goṇaṁ dhenuṁ yānaṁ bhariyā. cattāri etāni paṇḍito dhanāni {yāni (sī0 syā0 pī0)} gharā na vippavāsaye.

296.

`goṇaṁ dhenuñca yānañca, bhariyaṁ ñātikule na vāsaye.

bhañjanti rathaṁ ayānakā, ativāhena hananti puṅgavaṁ.

dohena hananti vacchakaṁ, bhariyā ñātikule padussatī” 'ti..

“cha imāni, samma puṇṇamukha, yāni (vatthūni) {( ) sī0 pī0 potthakesu nu dissati} kicce jāte anatthacarāni bhavanti --

297.

`aguṇaṁ dhanu ñātikule ca bhariyā, pāraṁ nāvā akkhabhaggañca yānaṁ.

dūre mitto pāpasahāyako ca, kicce jāte anatthacarāni bhava” 'nti..

“aṭṭhahi khalu, samma puṇṇamukha, ṭhānehi itthī sāmikaṁ avajānāti. daliddatā, āturatā, jiṇṇatā, surāsoṇḍatā, muddhatā, pamattatā, sabbakiccesu anuvattanatā, sabbadhanaanuppadānena -- imehi khalu, samma puṇṇamukha, aṭṭhahi ṭhānehi itthī sāmikaṁ avajānāti. bhavati ca panuttarettha vākyaṁ --

298.

`daliddaṁ āturañcāpi, jiṇṇakaṁ surasoṇḍakaṁ.

pamattaṁ muddhapattañca, sabbakiccesu {rattaṁ kiccesu (sī0 pī0)} hāpanaṁ.

sabbakāmappadānena {sabbakāmapaṇidhānena (syā)}, avajānāti {avajānanti (sī0 pī0)} sāmika” 'nti..

“navahi khalu, samma puṇṇamukha, ṭhānehi itthī padosamāharati. ārāmagamanasīlā ca hoti, uyyānagamanasīlā ca hoti, nadītitthagamanasīlā ca hoti, ñātikulagamanasīlā ca hoti, parakulagamanasīlā ca hoti, ādāsadussamaṇḍanānuyogamanuyuttasīlā ca hoti, majjapāyinī ca hoti, nillokanasīlā ca hoti, sadvāraṭhāyinī {padvāraṭṭhāyinī (sī0 syā0 pī0)} ca hoti -- imehi khalu, samma puṇṇamukha, navahi ṭhānehi itthī padosamāharatīti. bhavati ca panuttarettha vākyaṁ --

299.

`ārāmasīlā ca {ārāmasīlā (sī0 pī0)} uyyānaṁ, nadī ñāti parakulaṁ.

ādāsadussamaṇḍanamanuyuttā, yā citthī majjapāyinī..

300.

`yā ca nillokanasīlā, yā ca sadvāraṭhāyinī.

navahetehi ṭhānehi, padosamāharanti itthiyo” 'ti..

“cattālīsāya {cattālīsāyi (pī0 ka0)} khalu, samma puṇṇamukha, ṭhānehi itthī purisaṁ accācarati {accāvadati (sī0 syā0 pī0)}. vijambhati, vinamati, vilasati, vilajjati, nakhena nakhaṁ ghaṭṭeti, pādena pādaṁ akkamati, kaṭṭhena pathaviṁ vilikhati {likhati (sī0 pī0)}, dārakaṁ ullaṅghati ullaṅghāpeti {dārakaṁ ullaṅgheti olaṅgheti (sī0 pī0)}, kīḷati kīḷāpeti, cumbati cumbāpeti, bhuñjati bhuñjāpeti, dadāti, yācati, katamanukaroti, uccaṁ bhāsati, nīcaṁ bhāsati, aviccaṁ bhāsati, viviccaṁ bhāsati, naccena gītena vāditena rodanena {roditena (sī0 pī0)} vilasitena vibhūsitena jagghati, pekkhati, kaṭiṁ cāleti, guyhabhaṇḍakaṁ sañcāleti, ūruṁ vivarati, ūruṁ pidahati, thanaṁ dasseti, kacchaṁ dasseti, nābhiṁ dasseti, akkhiṁ nikhanati, bhamukaṁ ukkhipati, oṭṭhaṁ upalikhati {oṭṭhaṁ palikhati jivhaṁ palikhati (sī0 pī0)}, jivhaṁ nillāleti, dussaṁ muñcati, dussaṁ paṭibandhati, sirasaṁ muñcati, sirasaṁ bandhati -- imehi khalu, samma puṇṇamukha, cattālīsāya ṭhānehi itthī purisaṁ accācarati.

“pañcavīsāya {pañcavīsāhi (pī0 ka0)} khalu, samma puṇṇamukha, ṭhānehi itthī paduṭṭhā veditabbā bhavati. sāmikassa pavāsaṁ vaṇṇeti, pavuṭṭhaṁ na sarati, āgataṁ nābhinandati, avaṇṇaṁ tassa bhaṇati, vaṇṇaṁ tassa na bhaṇati, anatthaṁ tassa carati, atthaṁ tassa na carati, akiccaṁ tassa karoti, kiccaṁ tassa na karoti, paridahitvā sayati, parammukhī nipajjati, parivattakajātā kho pana hoti kuṅkumiyajātā, dīghaṁ assasati, dukkhaṁ vedayati, uccārapassāvaṁ abhiṇhaṁ gacchati, vilomamācarati, parapurisasaddaṁ sutvā kaṇṇasotaṁ vivaramodahati {vivarati kamodahati (pī0)}, nihatabhogā kho pana hoti, paṭivissakehi santhavaṁ karoti, nikkhantapādā kho pana hoti, visikhānucārinī aticārinī kho pana hoti, niccaṁ {natthi sī0 syā0 pī0 potthakesu} sāmike agāravā paduṭṭhamanasaṅkappā, abhiṇhaṁ dvāre tiṭṭhati, kacchāni aṅgāni thanāni dasseti, disodisaṁ gantvā pekkhati -- imehi khalu, samma puṇṇamukha, pañcavīsāya {pañcavīsāhi (ka0)} ṭhānehi itthī paduṭṭhā veditabbā bhavati. bhavati ca panuttarettha vākyaṁ --

301.

`pavāsaṁ tassa vaṇṇeti, gataṁ tassa na socati {pavāsa'massa vaṇṇeti gatiṁ nānusocati (sī0 pī0)}.

disvāna patimāgataṁ {disvāpatiṁ āgataṁ (sī0 pī0)} nābhinandati.

bhattāravaṇṇaṁ na kadāci bhāsati, ete paduṭṭhāya bhavanti lakkhaṇā..

302.

`anatthaṁ tassa carati asaññatā, atthañca hāpeti akiccakārinī.

paridahitvā sayati parammukhī, ete paduṭṭhāya bhavanti lakkhaṇā..

303.

`parivattajātā ca {parāvattakajātā ca (sī0)} bhavati kuṅkumī, dīghañca assasati dukkhavedinī.

uccārapassāvamabhiṇhaṁ gacchati, ete paduṭṭhāya bhavanti lakkhaṇā..

304.

“vilomamācarati akiccakārinī, saddaṁ nisāmeti parassa bhāsato.

nihatabhogā ca karoti santhavaṁ, ete paduṭṭhāya bhavanti lakkhaṇā..

305.

`kicchena laddhaṁ kasirābhataṁ {kasirenābhataṁ (sī0)} dhanaṁ, vittaṁ vināseti dukkhena sambhataṁ.

paṭivissakehi ca karoti santhavaṁ, ete paduṭṭhāya bhavanti lakkhaṇā..

306.

`nikkhantapādā visikhānucārinī, niccañca sāmimhi {niccaṁ sasāmimhi (pī0 ka0)} paduṭṭhamānasā.

aticārinī hoti apetagāravā {tatheva'gāravā (sī0 pī0)}, ete paduṭṭhāya bhavanti lakkhaṇā..

307.

`abhikkhaṇaṁ tiṭṭhati dvāramūle, thanāni kacchāni ca dassayantī.

disodisaṁ pekkhati bhantacittā, ete paduṭṭhāya bhavanti lakkhaṇā..

308.

`sabbā nadī vaṅkagatī {vaṅkanadī (ka0)}, sabbe kaṭṭhamayā vanā.

sabbitthiyo kare pāpaṁ, labhamāne nivātake..

309.

`sace labhetha khaṇaṁ vā raho vā, nivātakaṁ vāpi labhetha tādisaṁ.

sabbāva itthī kayiruṁ nu {kareyyu no (sī0), kareyyuṁ no (pī0)} pāpaṁ, aññaṁ alattha {aladdhā (syā0 pī0 ka0)} pīṭhasappināpi saddhiṁ..

310.

“narānamārāmakarāsu nārisu, anekacittāsu aniggahāsu ca.

sabbattha nāpītikarāpi {sabba'ttanā'pītikārāpi (sī0 syā0)} ce siyā {siyuṁ (syā0)}, na vissase titthasamā hi nāriyo” ti..

311.

`yaṁ ve {yañca (syā0 ka0)} disvā kaṇḍarīkinnarānaṁ {kinnarakinnarīnaṁ (syā0), kinnarīkinnarānaṁ (ka0)}, sabbitthiyo na ramanti agāre.

taṁ tādisaṁ maccaṁ cajitvā bhariyā, aññaṁ disvā purisaṁ pīṭhasappiṁ..

312.

`bakassa ca bāvarikassa {pāvārikassa (sī0), bāvariyassa (syā0)} rañño, accantakāmānugatassa bhariyā.

avācarī {accācari (syā0), anācari (ka0)} paṭṭhavasānugassa {baddhavasānugassa (sī0 syā0), pattavasānugatassa (ka0)}, kaṁ vāpi itthī nāticare tadaññaṁ..

313.

`piṅgiyānī sabbalokissarassa, rañño piyā brahmadattassa bhariyā.

avācarī paṭṭhavasānugassa, taṁ vāpi sā nājjhagā kāmakāminī..

314.

`luddhānaṁ {khuddānaṁ (sī0 syā0 pī0)} lahucittānaṁ, akataññūna dubbhinaṁ.

nādevasatto puriso, thīnaṁ saddhātumarahati..

315.

`na tā pajānanti kataṁ na kiccaṁ, na mātaraṁ pitaraṁ bhātaraṁ vā.

anariyā samatikkantadhammā, sasseva cittassa vasaṁ vajanti..

316.

`cirānuvuṭṭhampi {cirānuvutthampi (sī0 pī0)} piyaṁ manāpaṁ, anukampakaṁ pāṇasamampi bhattuṁ {santaṁ (sī0 syā0 pī0)}.

āvāsu kiccesu ca naṁ jahanti, tasmāhamitthīnaṁ na vissasāmi..

317.

`thīnañhi cittaṁ yathā vānarassa, kannappakannaṁ yathā rukkhachāyā.

calācalaṁ hadayamitthiyānaṁ, cakkassa nemi viya parivattati..

318.

`yadā tā passanti samekkhamānā, ādeyyarūpaṁ purisassa vittaṁ.

saṇhāhi vācāhi nayanti menaṁ, kambojakā jalajeneva assaṁ..

319.

`yadā na passanti samekkhamānā, ādeyyarūpaṁ purisassa vittaṁ.

samantato naṁ parivajjayanti, tiṇṇo nadīpāragatova kullaṁ..

320.

`silesūpamāṁ sikhiriva sabbabhakkhā, tikkhamāyā nadīriva sīghasotā.

sevanti hetā piyamappiyañca, nāvā yathā orakūlaṁ {orakulaṁ (sī0) evamuparipi} parañca..

321.

`na tā ekassa na dvinnaṁ, āpaṇova pasārito.

yo tā mayhanti maññeyya, vātaṁ jālena bādhaye {bandhaye (syā0 ka0)}..

322.

`yathā nadī ca pantho ca, pānāgāraṁ sabhā papā.

evaṁ lokitthiyo nāma, velā tāsaṁ na vijjati {kesuci potthakesu imissā gāthāya pubbaddhāparaddhaṁ vipariyāyena dissati}..

323.

`ghatāsanasamā etā, kaṇhasappasirūpamā.

gāvo bahitiṇasseva, omasanti varaṁ varaṁ..

324.

`ghatāsanaṁ kuñjaraṁ kaṇhasappaṁ, muddhābhisittaṁ pamadā ca sabbā.

ete naro {etena so (pī0)} niccayato {niccayatto (sī0 pī0)} bhajetha, tesaṁ have dubbidu sabbabhāvo {saccabhāvo (syā0)}..

325.

`naccantavaṇṇā na bahūnaṁ kantā, na dakkhiṇā pamadā sevitabbā.

na parassa bhariyā na dhanassa hetu, etitthiyo pañca na sevitabbā” '..

atha khalu, bho, ānando gijjharājā kuṇālassa sakuṇassa ādimajjhakathāpariyosānaṁ {ādimajjhagāthāpariyosānaṁ (syā0 ka0)} viditvā tāyaṁ velāyaṁ imā gāthāyo abhāsi --

326.

“puṇṇampi cemaṁ pathaviṁ dhanena, dajjitthiyā puriso sammatāya.

laddhā khaṇaṁ atimaññeyya tampi, tāsaṁ vasaṁ asatīnaṁ na gacche..

327.

“uṭṭhāhakaṁ cepi alīnavuttiṁ, komārabhattāraṁ piyaṁ manāpaṁ.

āvāsu kiccesu ca naṁ jahanti, tasmāhamitthīnaṁ {tasmā hi itthīnaṁ (sī0 pī0)} na vissasāmi..

328.

“na vissase icchati manti poso, na vissase rodati me sakāse.

sevanti hetā piyamappiyañca, nāvā yathā orakūlaṁ parañca..

329.

“na vissase sākhapurāṇasanthataṁ, na vissase mittapurāṇacoraṁ.

na vissase rājānaṁ sakhā {rājā sakhā (sī0 pī0)} mamanti, na vissase itthi dasanna mātaraṁ..

330.

“na vissase rāmakarāsu nārisu, accantasīlāsu asaññatāsu.

accantapemānugatassa bhariyā, na vissase titthasamā hi nāriyo..

331.

“haneyyuṁ chindeyyuṁ chedāpeyyumpi {haneyyu chindeyyuṁpi chadayeyyuṁ (sī0 pī0), haneyyuṁpi chindeyyuṁpi chedāpeyyuṁpi (syā0)}, kaṇṭhepi {kaṇṭhampi (sī0 syā0)} chetvā rudhiraṁ piveyyuṁ.

mā dīnakāmāsu asaññatāsu, bhāvaṁ kare gaṅgatitthūpamāsu..

332.

“musā tāsaṁ yathā saccaṁ, saccaṁ tāsaṁ yathā musā.

gāvo bahitiṇasseva, omasanti varaṁ varaṁ..

333.

“gatenetā palobhenti, pekkhitena mhitena ca.

athopi dunnivatthena, mañjunā bhaṇitena ca..

334.

“coriyo kathinā {kaṭhinā (sī0 syā0 pī0)} hetā, vāḷā ca lapasakkharā.

na tā kiñci na jānanti, yaṁ manussesu vañcanaṁ..

335.

“asā lokitthiyo nāma, velā tāsaṁ na vijjati.

sārattā ca pagabbhā ca, sikhī sabbaghaso yathā..

336.

“natthitthīnaṁ piyo nāma, appiyopi na vijjati.

sevanti hetā piyamappiyañca, nāvā yathā orakūlaṁ parañca..

337.

“natthitthīnaṁ piyo nāma, appiyopi na vijjati.

dhanattā {dhanatthā (syā0)} paṭivallanti, latāva dumanissitā..

338.

“hatthibandhaṁ assabandhaṁ, gopurisañca maṇḍalaṁ {caṇḍalaṁ (sī0 syā0 pī0)}.

chavaḍāhakaṁ pupphachaḍḍakaṁ, sadhanamanupatanti nāriyo..

339.

“kulaputtampi jahanti akiñcanaṁ, chavakasamasadisampi {chavakasamaṁ (syā0 pī0)}.

anugacchanti {gacchanti (pī0)} anupatanti, dhanahetu hi nāriyo” ti {dhanahetu ca nāriyo (syā0), dhanahetu nāriyo (pī0)}..

atha khalu, bho, nārado devabrāhmaṇo ānandassa gijjharājassa ādimajjhakathāpariyosānaṁ viditvā tāyaṁ velāyaṁ imā gāthāyo abhāsi --

340.

“cattārome na pūrenti, te me suṇātha bhāsato.

samuddo brāhmaṇo rājā, itthī cāpi dijampati..

341.

“saritā sāgaraṁ yanti, yā kāci pathavissitā.

tā samuddaṁ na pūrenti, ūnattā hi na pūrati..

342.

“brāhmaṇo ca adhīyāna, vedamakkhānapañcamaṁ.

bhiyyopi sutamiccheyya, ūnattā hi na pūrati..

343.

“rājā ca pathaviṁ sabbaṁ, sasamuddaṁ sapabbataṁ.

ajjhāvasaṁ vijinitvā, anantaratanocitaṁ.

pāraṁ samuddaṁ pattheti, ūnattā hi na pūrati..

344.

“ekamekāya itthiyā, aṭṭhaṭṭha patino siyā.

sūrā ca balavanto ca, sabbakāmarasāharā.

kareyya navame chandaṁ, ūnattā hi na pūrati..

345.

“sabbitthiyo sikhiriva sabbabhakkhā, sabbitthiyo nadīriva sabbavāhī.

sabbitthiyo kaṇṭakānaṁva sākhā, sabbitthiyo dhanahetu vajanti..

346.

“vātañca jālena naro parāmase, osiñcaye {osañciyā (sī0 pī0)} sāgaramekapāṇinā.

sakena hatthena kareyya ghosaṁ {sakena kālena haneyya ghosanaṁ (pī0)}, yo sabbabhāvaṁ pamadāsu osaje..

347.

“corīnaṁ bahubuddhīnaṁ, yāsu saccaṁ sudullabhaṁ.

thīnaṁ bhāvo durājāno, macchassevodake gataṁ..

348.

“analā mudusambhāsā, duppūrā tā nadīsamā.

sīdanti naṁ viditvāna, ārakā parivajjaye..

349.

“āvaṭṭanī mahāmāyā, brahmacariyavikopanā.

sīdanti naṁ viditvāna, ārakā parivajjaye..

350.

“yaṁ etā {yañcetā (syā0)} upasevanti, chandasā vā dhanena vā.

jātavedova saṇṭhānaṁ, khippaṁ anudahanti nan”-ti..

atha khalu, bho, kuṇālo sakuṇo nāradassa devabrāhmaṇassa ādimajjhakathāpariyosānaṁ viditvā tāyaṁ velāyaṁ imā gāthāyo abhāsi --

351.

“sallape nisitakhaggapāṇinā, paṇḍito api pisācadosinā.

uggatejamuragampi āside, eko ekāya pamadāya nālape {eko ekapamadaṁ hi nālape (pī0) eko ekapamādāya nālape (?)}..

352.

“lokacittamathanā hi nāriyo, naccagītabhaṇitamhitāvudhā.

bādhayanti anupaṭṭhitassatiṁ {anupaṭṭhitāsatī (pī0)}, dīpe rakkhasigaṇova {dīparakkhasigaṇāva (sī0)} vāṇije..

353.

“natthi tāsaṁ vinayo na saṁvaro, majjamaṁsaniratā {majjamaṁsābhiratā (ka0)} asaññatā.

tā gilanti purisassa pābhataṁ, sāgareva makaraṁ timiṅgalo {timiṅgilo (sī0 pī0)}..

354.

“pañcakāmaguṇasātagocarā, uddhatā aniyatā asaññatā.

osaranti pamadā pamādinaṁ, loṇatoyavatiyaṁva āpakā..

355.

“yaṁ naraṁ upalapenti {uparamanti (sī0 pī0), palāpenti (ka0)} nāriyo, chandasā va ratiyā dhanena vā.

jātavedasadisampi tādisaṁ, rāgadosavadhiyo {rāgadosavatiyo (sī0 pī0)} dahanti naṁ..

356.

“aḍḍhaṁ ñatvā purisaṁ mahaddhanaṁ, osaranti sadhanā sahattanā.

rattacittamativeṭhayanti naṁ, sāla māluvalatāva kānane..

357.

“tā upenti vividhena chandasā, citrabimbamukhiyo alaṅkatā.

uhasanti {ūhasanti (sī0 pī0), ohasanti (syā0)} pahasanti nāriyo, sambarova {saṁvarova (syā0 pī0 ka0)} satamāyakovidā..

358.

“jātarūpamaṇimuttabhūsitā, sakkatā patikulesu nāriyo.

rakkhitā aticaranti sāmikaṁ, dānavaṁva hadayantarassitā {hadayantanissitā (ka0), hadayantaranissitā (syā0)}..

359.

“tejavāpi hi naro vicakkhaṇo, sakkato bahujanassa pūjito.

nārinaṁ vasagato na bhāsati, rāhunā upahatova candimā..

360.

“yaṁ kareyya kupito diso disaṁ, duṭṭhacitto vasamāgataṁ ariṁ {ari (sī0 pī0)}.

tena bhiyyo byasanaṁ nigacchati, nārinaṁ vasagato apekkhavā..

361.

“kesalūnanakhachinnatajjitā, pādapāṇikasadaṇḍatāḷitā.

hīnamevupagatā hi nāriyo, tā ramanti kuṇapeva makkhikā..

362.

“tā kulesu visikhantaresu vā, rājadhāninigamesu vā puna {vā pana (syā0)}.

oḍḍitaṁ namucipāsavākaraṁ {vāguraṁ (syā0)}, cakkhumā parivajje sukhatthiko..

363.

“ossajitva kusalaṁ tapoguṇaṁ, yo anariyacaritāni mācari.

devatāhi nirayaṁ nimissati, chedagāmimaṇiyaṁva vāṇijo..

364.

“so idha garahito parattha ca, dummatī upahato {upagato (sī0 pī0)} sakammunā.

gacchatī aniyato gaḷāgaḷaṁ, duṭṭhagadrabharathova uppathe..

365.

“so upeti nirayaṁ patāpanaṁ, sattisimbalivanañca āyasaṁ.

āvasitvā tiracchānayoniyaṁ, petarājavisayaṁ na muñcati {muccati (ka0)}..

366.

“dibyakhiḍḍaratiyoṁ ca nandane, cakkavatticaritañca mānuse.

nāsayanti pamadā pamādinaṁ, duggatiñca paṭipādayanti naṁ..

367.

“dibyakhiḍḍaratiyo na dullabhā, cakkavatticaritañca mānuse.

soṇṇabyamhanilayā {suvaṇṇabyamhanilayā (syā0 ka0), sovaṇṇabyamhanilayā (pī0)} ca accharā, ye caranti pamadāhanatthikā..

368.

“kāmadhātusamatikkamā gati, rūpadhātuyā bhāvo {rūpadhātuyā bhavo (sī0), rūpadhātusambhavo (syā0)} na dullabho.

vītarāgavisayūpapattiyā, ye caranti pamadāhanatthikā..

369.

“sabbadukkhasamatikkamaṁ sivaṁ, accantamacalitaṁ asaṅkhataṁ.

nibbutehi sucihī na dullabhaṁ, ye caranti pamadāhanatthikā” ti..

370.

“kuṇālohaṁ tadā āsiṁ, udāyī phussakokilo.

ānando gijjharājāsi, sāriputto ca nārado.

parisā buddhaparisā, evaṁ dhāretha jātakan”-ti..

kuṇālajātakaṁ catutthaṁ.

537. mahāsutasomajātakaṁ (5)

371.

“kasmā tuvaṁ rasaka edisāni, karosi kammāni sudāruṇāni.

hanāsi itthī purise ca mūḷho, maṁsassa hetu adu {ādu (sī0 syā0)} dhanassa kāraṇā”..

372.

“naṁ attahetū na dhanassa kāraṇā, na puttadārassa sahāyañātinaṁ.

bhattā ca me bhagavā bhūmipālo, so khādati maṁsaṁ bhadantedisaṁ”..

373.

“sace tuvaṁ bhatturatthe payutto, karosi kammāni sudāruṇāni.

pātova antepuraṁ pāpuṇitvā, lapeyyāsi me rājino sammukhe taṁ”..

374.

“tathā karissāmi ahaṁ bhadante, yathā tuvaṁ {yameva tvaṁ (sī0)} bhāsasi kāḷahatthi.

pātova antepuraṁ pāpuṇitvā, vakkhāmi te rājino sammukhe taṁ”..

375.

tato ratyā vivasāne {vivasane (sī0 syā0 pī0)}, sūriyuggamanaṁ pati.

kāḷo rasakamādāya, rājānaṁ upasaṅkami.

upasaṅkamma {upasaṅkamitvā (sī0 syā0 pī0)} rājānaṁ, idaṁ vacanamabravi..

376.

“saccaṁ kira mahārāja, rasako pesito tayā.

hanati itthipurise, tuvaṁ maṁsāni khādasi”..

377.

“evameva tathā kāḷa, rasako pesito mayā.

mama atthaṁ karontassa, kimetaṁ paribhāsasi”..

378.

“ānando sabbamacchānaṁ, khāditvā rasagiddhimā.

parikkhīṇāya parisāya, attānaṁ khādiyā mato..

379.

“evaṁ pamatto rasagārave ratto {rato (sī0 syā0 pī0)}, bālo yadī āyati nāvabujjhati.

vidhamma putte caji {cajitvā (ka0)} ñātake ca, parivattiya attānaññeva {attānameva (sī0 pī0)} khādati..

380.

“idaṁ te sutvāna vigetu {vihetu (sī0 pī0)} chando, mā bhakkhayī {mā bhakkhasī (sī0 pī0)} rāja manussamaṁsaṁ.

mā tvaṁ imaṁ kevalaṁ vārijova, dvipadādhipa {dipadādipa (sī0 pī0) evamuparipi} suññamakāsi raṭṭhaṁ”..

381.

“sujāto nāma nāmena, oraso tassa atrajo {tassa orasa atrajo (sī0), tassa atraja oraso (pī0)}.

jambupesimaladdhāna, mato so tassa saṅkhaye..

382.

“evameva ahaṁ kāḷa, bhutvā bhakkhaṁ rasuttamaṁ.

aladdhā mānusaṁ maṁsaṁ, maññe hissāmi {hessāmi (sī0 syā0), hassāmi (pī0)} jīvitaṁ”..

383.

“māṇava abhirūposi, kule jātosi sotthiye.

na tvaṁ arahasi tāta, abhakkhaṁ bhakkhayetave”..

384.

“rasānaṁ aññataraṁ etaṁ, kasmā {yasmā (sī0 pī0)} maṁ tvaṁ nivāraye.

sohaṁ tattha gamissāmi, yattha lacchāmi edisaṁ..

385.

“sovāhaṁ nippatissāmi, na te vacchāmi santike.

yassa me dassanena tvaṁ, nābhinandasi brāhmaṇa”..

386.

“addhā aññepi dāyāde, putte lacchāma māṇava.

tvañca jamma vinassassu, yattha pattaṁ na taṁ suṇe”..

387.

“evameva tuvaṁ rāja, dvipadinda suṇohi me.

pabbājessanti taṁ raṭṭhā, soṇḍaṁ māṇavakaṁ yathā”..

388.

“sujāto nāma nāmena, bhāvitattāna sāvako.

accharaṁ kāmayantova, na so bhuñji na so pivi..

389.

“kusaggenudakamādāya {kusagge udakamādāya (sī0 pī0)}, samudde udakaṁ mine.

evaṁ mānusakā kāmā, dibbakāmāna santike..

390.

“evameva ahaṁ kāḷa, bhutvā bhakkhaṁ rasuttamaṁ.

aladdhā mānusaṁ maṁsaṁ, maññe hissāmi jīvitaṁ”..

391.

“yathāpi te dhataraṭṭhā, haṁsā vehāyasaṅgamā.

abhuttaparibhogena {avuttiparibhogena (sī0 pī0), ayuttaparibhogena (syā0)}, sabbe abbhatthataṁ gatā..

392.

“evameva tuvaṁ rāja, dvipadinda suṇohi me.

abhakkhaṁ rāja bhakkhesi, tasmā pabbājayanti taṁ”..

393.

“tiṭṭhāhīti mayā vutto, so tvaṁ gacchasi pammukho {pāmukho (ka0)}.

aṭṭhito tvaṁ ṭhitomhīti, lapasi brahmacārini.

idaṁ te samaṇāyuttaṁ, asiñca me maññasi kaṅkapattaṁ” {kaṅkhapattaṁ (syā0 ka0)}..

394.

“ṭhitohamasmī sadhammesu rāja, na nāmagottaṁ parivattayāmi.

corañca loke aṭhitaṁ vadanti, āpāyikaṁ nerayikaṁ ito cutaṁ..

395.

“sace tvaṁ saddahasi {sacepi sahasi (sī0 pī0)} rāja, sutaṁ gaṇhāhi khattiya {khattiyaṁ (syā0)}.

tena yaññaṁ yajitvāna, evaṁ saggaṁ gamissasi”..

396.

“kismiṁ nu raṭṭhe tava jātibhūmi {jātabhūmi (sī0)}, atha kena atthena idhānupatto.

akkhāhi me brāhmaṇa etamatthaṁ, kimicchasī demi tayajja patthitaṁ”..

397.

“gāthā catasso dharaṇīmahissara, sugambhiratthā varasāgarūpamā.

taveva atthāya idhāgatosmi, suṇohi gāthā paramatthasaṁhitā”..

398.

“na ve rudanti matimanto sapaññā, bahussutā ye bahuṭṭhānacintino.

dīpañhi etaṁ paramaṁ narānaṁ, yaṁ paṇḍitā sokanudā bhavanti..

399.

“attānaṁ ñātī udāhu {uda (sī0 pī0)} puttadāraṁ, dhaññaṁ dhanaṁ rajataṁ jātarūpaṁ.

kimeva tvaṁ {kimo nu tvaṁ (sī0 pī0)} sutasomānutappe, korabyaseṭṭha vacanaṁ suṇoma tetaṁ'..

400.

“nevāhamattānamanutthunāmi, na puttadāraṁ na dhanaṁ na raṭṭhaṁ.

satañca dhammo carito purāṇo, taṁ saṅkaraṁ {saṅgaraṁ (sī0 syā0 pī0) evamuparipi} brāhmaṇassānutappe..

401.

“kato mayā saṅkaro brāhmaṇena, raṭṭhe sake issariye ṭhitena.

taṁ saṅkaraṁ brāhmaṇasappadāya, saccānurakkhī punarāvajissaṁ”..

402.

“nevāhametaṁ abhisaddahāmi, sukhī naro maccumukhā pamutto.

amittahatthaṁ punarāvajeyya, korabyaseṭṭha na hi maṁ upesi..

403.

“mutto tuvaṁ porisādassa hatthā, gantvā sakaṁ mandiraṁ kāmakāmī.

madhuraṁ piyaṁ jīvitaṁ laddha rāja, kuto tuvaṁ ehisi me sakāsaṁ”..

404.

“mataṁ vareyya parisuddhasīlo, na jīvitaṁ {na hi jīvitaṁ (sī0)} garahito pāpadhammo.

na hi taṁ naraṁ tāyati {tāyate (sī0 syā0 pī0 ka0)} duggatīhi, yassāpi hetu alikaṁ bhaṇeyya..

405.

“sacepi vāto girimāvaheyya, cando ca sūriyo ca chamā pateyyuṁ.

sabbā ca najjo paṭisotaṁ vajeyyuṁ, na tvevahaṁ rāja musā bhaṇeyyaṁ..

406.

{ayaṁ gāthā sī0 pī0 potthakesu na dissati} “nabhaṁ phaleyya udadhīpi susse, saṁvaṭṭaye bhūtadharā vasundharā.

siluccayo meru samūlamuppate, na tvevahaṁ rāja musā bhaṇeyyaṁ” {ayaṁ gāthā sī0 pī0 potthakesu na dissati}..

407.

“asiñca sattiñca parāmasāmi, sapathampi te samma ahaṁ karomi.

tayā pamutto anaṇo bhavitvā, saccānurakkhī punarāvajissaṁ”..

408.

“yo te kato saṅkaro brāhmaṇena, raṭṭhe sake issariye ṭhitena.

taṁ saṅkaraṁ brāhmaṇasappadāya, saccānurakkhī punarāvajassu”..

409.

“yo me kato saṅkaro brāhmaṇena, raṭṭhe sake issariye ṭhitena.

taṁ saṅkaraṁ brāhmaṇasappadāya, saccānurakkhī punarāvajissaṁ”..

410.

“mutto ca so porisādassa hatthā, gantvāna taṁ brāhmaṇaṁ etadavoca.

suṇoma {suṇomi (sī0 syā0)} gāthāyo satārahāyo, yā me sutā assu hitāya brahme”..

411.

“sakideva sutasoma, sabbhi hoti {hotu (pī0)} samāgamo.

sā naṁ saṅgati pāleti, nāsabbhi bahusaṅgamo..

412.

“sabbhireva samāsetha, sabbhi kubbetha santhavaṁ.

sataṁ saddhammamaññāya, seyyo hoti na pāpiyo..

413.

“jīranti ve rājarathā sucittā, atho sarīrampi jaraṁ upeti.

satañca dhammo na jaraṁ upeti, santo have sabbhi pavedayanti..

414.

“nabhañcaṁ dūre pathavī ca dūre, pāraṁ samuddassa tadāhu dūre.

tato have dūrataraṁ vadanti, satañca dhammo {dhammaṁ (sī0 pī0)} asatañca rāja”..

415.

“sahassiyā {sahassiyo (sī0 pī0)} imā gāthā, nahimā {na imā, (sī0 pī0) nayimā (syā0)} gāthā satārahā.

cattāri tvaṁ sahassāni, khippaṁ gaṇhāhi brāhmaṇa”..

416.

“āsītiyā nāvutiyā {asītiyā navutiyā (pī0)} ca gāthā, satārahā cāpi bhaveyya {bhaveyyu (sī0 syā0 pī0)} gāthā.

paccattameva sutasoma jānahi, sahassiyā nāma kā atthi {sahassiyo nāma idhatthi (sī0)} gāthā”..

417.

“icchāmi vohaṁ sutavuddhimattano, santoti maṁ {santo mamaṁ (syā0), santo ca maṁ (sī0 pī0 ka0)} sappurisā bhajeyyuṁ.

ahaṁ savantīhi mahodadhīva, na hi tāta tappāmi subhāsitena..

418.

“aggi yathā tiṇakaṭṭhaṁ dahanto, na tappatī sāgarova {sāgaro vā (sī0 pī0)} nadīhi.

evampi te paṇḍitā rājaseṭṭha, sutvā na tappanti subhāsitena..

419.

“sakassa dāsassa yadā suṇomi, gāthaṁ ahaṁ atthavatiṁ {gāthā ahaṁ atthavatī (sī0 pī0)} janinda.

tameva sakkacca nisāmayāmi, na hi tāta dhammesu mamatthi titti”..

420.

“idaṁ te raṭṭhaṁ sadhanaṁ sayoggaṁ, sakāyuraṁ sabbakāmūpapannaṁ.

kiṁ kāmahetu paribhāsasimaṁ {bhāsase maṁ (sī0 syā0 pī0)}, gacchāmahaṁ porisādassa ñatte” {porisādassa kante (sī0 pī0), porisādassupante (ka0)}..

421.

“attānurakkhāya bhavanti hete, hatthārohā rathikā pattikā ca.

assāruhā {assārohā (syā0 pī0)} ye ca dhanuggahāse, senaṁ payuñjāma hanāma sattuṁ”..

422.

“sudukkaraṁ porisādo akāsi, jīvaṁ gahetvāna avassajī maṁ.

taṁ tādisaṁ pubbakiccaṁ saranto, dubbhe ahaṁ tassa kathaṁ janinda”..

423.

“vanditvā so pitaraṁ mātarañca, anusāsetvā negamañca balañca.

saccavādī saccānurakkhamāno, agamāsi so yattha porisādo”..

424.

“kato mayā saṅkaro brāhmaṇena, raṭṭhe sake issariye ṭhitena.

taṁ saṅkaraṁ brāhmaṇasappadāya, saccānurakkhī punarāgatosmi.

yajassu yaññaṁ khāda maṁ porisāda”..

425.

“na hāyate khāditaṁ {khādituṁ (sī0 syā0 pī0)} mayhaṁ pacchā, citakā ayaṁ tāva sadhūmikāva {sadhūmakā ca (syā0)}.

niddhūmake pacitaṁ sādhupakkaṁ, suṇoma {suṇomi (sī0), suṇāma (pī0)} gāthāyo satārahāyo”..

426.

“adhammiko tvaṁ porisādakāsi {porisādamakāsi (ka0)}, raṭṭhā ca bhaṭṭho udarassa hetu.

dhammañcimā abhivadanti gāthā, dhammo ca adhammo ca kuhiṁ sameti..

427.

“adhammikassa luddassa, niccaṁ lohitapāṇino.

natthi saccaṁ kuto dhammo, kiṁ sutena karissasi”..

428.

“yo maṁsahetu migavaṁ careyya, yo vā hane purisamattahetu.

ubhopi te pecca samā bhavanti, kasmā no {kasmā nu (ka0)} adhammikaṁ brūsi maṁ tvaṁ”..

429.

“pañca pañcanakhā bhakkhā, khattiyena pajānatā.

abhakkhaṁ rāja bhakkhesi, tasmā adhammiko tuvaṁ”..

430.

“mutto tuvaṁ porisādassa hatthā, gantvā sakaṁ mandiraṁ kāmakāmī.

amittahatthaṁ punarāgatosi, na khattadhamme kusalosi rāja”..

431.

“ye khattadhamme kusalā bhavanti, pāyena te nerayikā bhavanti.

tasmā ahaṁ khattadhammaṁ pahāya, saccānurakkhī punarāgatosmi.

yajassu yaññaṁ khāda maṁ porisāda”..

432.

“pāsādavāsā pathavīgavassā, kāmitthiyo kāsikacandanañca.

sabbaṁ tahiṁ labhasi {labbhati (pī0)} sāmitāya, saccena kiṁ passasi ānisaṁsaṁ”..

433.

“ye kecime atthi rasā pathabyā, saccaṁ tesaṁ sādhutaraṁ rasānaṁ.

sacce ṭhitā samaṇabrāhmaṇā ca, taranti jātimaraṇassa pāraṁ”..

434.

“mutto tuvaṁ porisādassa hatthā, gantvā sakaṁ mandiraṁ kāmakāmī.

amittahatthaṁ punarāgatosi, na hi nūna te maraṇabhayaṁ janinda.

alīnacitto asi {ca'si (sī0 syā0 pī0)} saccavādī”..

435.

“katā me kalyāṇā anekarūpā, yaññā yiṭṭhā ye vipulā pasatthā.

visodhito paralokassa maggo, dhamme ṭhito ko maraṇassa bhāye..

436.

“katā me kalyāṇā anekarūpā, yaññā yiṭṭhā ye vipulā pasatthā.

anānutappaṁ paralokaṁ gamissaṁ, yajassu yaññaṁ ada {khāda (sī0 syā0 pī0)} maṁ porisāda..

437.

“pitā ca mātā ca upaṭṭhitā me, dhammena me issariyaṁ pasatthaṁ.

visodhito paralokassa maggo, dhamme ṭhito ko maraṇassa bhāye..

438.

“pitā ca mātā ca upaṭṭhitā me, dhammena me issariyaṁ pasatthaṁ.

anānutappaṁ paralokaṁ gamissaṁ, yajassu yaññaṁ ada maṁ porisāda..

439.

“ñātīsu mittesu katā me kārā {katūpakāro (syā0 ka0)}, dhammena me issariyaṁ pasatthaṁ.

visodhito paralokassa maggo, dhamme ṭhito ko maraṇassa bhāye..

440.

“ñātīsuṁ mittesu katā me kārā, dhammena me issariyaṁ pasatthaṁ.

anānutappaṁ paralokaṁ gamissaṁ, yajassu yaññaṁ ada maṁ porisāda..

441.

“dinnaṁ me dānaṁ bahudhā bahūnaṁ, santappitā samaṇabrāhmaṇā ca.

visodhito paralokassa maggo, dhamme ṭhito ko maraṇassa bhāye..

442.

“dinnaṁ me dānaṁ bahudhā bahūnaṁ, santappitā samaṇabrāhmaṇā ca.

anānutappaṁ paralokaṁ gamissaṁ, yajassu yaññaṁ ada maṁ porisāda”..

443.

“visaṁ pajānaṁ puriso adeyya, āsīvisaṁ jalitamuggatejaṁ.

muddhāpi tassa viphaleyya {vipateyya (sī0 pī0)} sattadhā, yo tādisaṁ saccavādiṁ adeyya”..

444.

“sutvā dhammaṁ vijānanti, narā kalyāṇapāpakaṁ.

api gāthā suṇitvāna, dhamme me ramate {ramatī (sī0 pī0)} mano”..

445.

“sakideva mahārāja {sutasoma (sī0 pī0)}, sabbhi hoti samāgamo.

sā naṁ saṅgati pāleti, nāsabbhi bahusaṅgamo..

446.

“sabbhireva samāsetha, sabbhi kubbetha santhavaṁ.

sataṁ saddhammamaññāya, seyyo hoti na pāpiyo..

447.

“jīranti ve rājarathā sucittā, atho sarīrampi jaraṁ upeti.

satañca dhammo na jaraṁ upeti, santo have sabbhi pavedayanti..

448.

“nabhañcaṁ dūre pathavī ca dūre, pāraṁ samuddassa tadāhu dūre.

tato have dūrataraṁ vadanti, satañca dhammo {dhammaṁ (sī0 pī0)} asatañca rāja”..

449.

“gāthā imā atthavatī subyañjanā, subhāsitā tuyha janinda sutvā.

ānandi vitto sumano patīto, cattāri te samma vare dadāmi”..

450.

“yo nattano maraṇaṁ bujjhasi tuvaṁ {bujjhase tvaṁ (sī0 pī0), bujjhase tuvaṁ (syā0)}, hitāhitaṁ vinipātañca saggaṁ.

giddho rase duccarite niviṭṭho, kiṁ tvaṁ varaṁ dassasi pāpadhamma..

451.

“ahañca taṁ dehi varanti vajjaṁ, tvañcāpi datvāna avākareyya.

sandiṭṭhikaṁ kalahamimaṁ vivādaṁ, ko paṇḍito jānamupabbajeyya”..

452.

“na taṁ varaṁ arahati jantu dātuṁ, yaṁ vāpi datvāna avākareyya.

varassu samma avikampamāno, pāṇaṁ cajitvānapi dassameva”..

453.

“ariyassa ariyena sameti sakhyaṁ {sakkhi (sī0 syā0 pī0)}, paññassa paññāṇavatā sameti.

passeyya taṁ vassasataṁ arogaṁ {ārogyaṁ (ka0)}, etaṁ varānaṁ paṭhamaṁ varāmi”..

454.

“ariyassa ariyena sameti sakhyaṁ, paññassa paññāṇavatā sameti.

passāsi maṁ vassasataṁ arogaṁ, etaṁ varānaṁ paṭhamaṁ dadāmi”..

455.

“ye khattiyāse idha bhūmipālā, muddhābhisittā katanāmadheyyā.

na tādise bhūmipatī adesi, etaṁ varānaṁ dutiyaṁ varāmi”..

456.

“ye khattiyāse idha bhūmipālā, muddhābhisittā katanāmadheyyā.

na tādise bhūmipatī ademi, etaṁ varānaṁ dutiyaṁ dadāmi”..

457.

“parosataṁ khattiyā te gahitā, talāvutā assumukhā rudantā.

sake te raṭṭhe paṭipādayāhi, etaṁ varānaṁ tatiyaṁ varāmi”..

458.

“parosataṁ khattiyā me gahitā, talāvutā assumukhā rudantā.

sake te raṭṭhe paṭipādayāmi {sakena raṭṭhena paṭipādayāmi te (sī0)}, etaṁ varānaṁ tatiyaṁ dadāmi”..

459.

“chiddaṁ te raṭṭhaṁ byathitā {byathitaṁ (sī0), byādhitaṁ (pī0)} bhayā hi, puthū narā leṇamanuppaviṭṭhā.

manussamaṁsaṁ viramehi {viramāhi (syā0)} rāja, etaṁ varānaṁ catutthaṁ varāmi”..

460.

“addhā hi so bhakkho mama {mamaṁ (sī0 syā0 pī0)} manāpo, etassa hetumhi {hetumpi (pī0)} vanaṁ paviṭṭho.

sohaṁ kathaṁ etto upārameyyaṁ, aññaṁ varānaṁ catutthaṁ varassu”..

461.

“naṁ ve piyaṁ meti janinda tādiso, attaṁ niraṁkacca {niraṁkatvā (sī0 syā0 pī0)} piyāni sevati.

attāva seyyo paramā ca {paramāva (bahūsu) jā0 1.6.81 saṁsandetabbaṁ} seyyo, labbhā piyā ocitatthena {ocitattena (ka0)} pacchā”..

462.

“piyaṁ me mānusaṁ maṁsaṁ, sutasoma vijānahi.

namhi sakkā {namhi sakko (sī0 pī0)} nivāretuṁ, aññaṁ {aññaṁ tuvaṁ (sī0 syā0 pī0)} varaṁ samma varassu”..

463.

“yo ve piyaṁ meti piyānurakkhī {piyānukaṅkhī (sī0 pī0)}, attaṁ niraṁkacca piyāni sevati.

soṇḍova pitvā visamissapānaṁ {pītvana visassa thālaṁ (sī0 pī0), pitvā visamissathālaṁ (syā0 ka0)}, teneva so hoti dukkhī parattha..

464.

“yo cīdha saṅkhāya piyāni hitvā, kicchenapi sevati ariyadhamme {ariyadhammaṁ (sī0 pī0)}.

dukkhitova pitvāna yathosadhāni, teneva so hoti sukhī parattha”..

465.

“ohāyahaṁ pitaraṁ mātarañca, manāpiye kāmaguṇe ca {kāmaguṇepi (syā0 ka0)} pañca.

etassa hetumhi vanaṁ paviṭṭho, taṁ te varaṁ kinti mahaṁ dadāmi”..

466.

“na paṇḍitā diguṇamāhu vākyaṁ, saccappaṭiññāva bhavanti santo.

varassu samma iti maṁ avoca, iccabravī tvaṁ na hi te sameti”..

467.

“apuññalābhaṁ ayasaṁ akittiṁ, pāpaṁ bahuṁ duccaritaṁ kilesaṁ.

manussamaṁsassa kate {bhavo (syā0 ka0)} upāgā, taṁ te varaṁ kinti mahaṁ dadeyyaṁ..

468.

“naṁ taṁ varaṁ arahati jantu dātuṁ, yaṁ vāpi datvāna avākareyya.

varassu samma avikampamāno, pāṇaṁ cajitvānapi dassameva”..

469.

“pāṇaṁ cajanti santo nāpi dhammaṁ, saccappaṭiññāva bhavanti santo.

datvā varaṁ khippamavākarohi, etena sampajja surājaseṭṭha..

470.

“caje dhanaṁ {dhanaṁ caje (sī0)} aṅgavarassa hetu {yo pana aṅgahetu (sī0 pī0)}, aṅgaṁ caje jīvitaṁ rakkhamāno.

aṅgaṁ dhanaṁ jīvitañcāpi sabbaṁ, caje naro dhammamanussaranto”..

471.

“yasmā hi dhammaṁ puriso vijaññā, ye cassa kaṅkhaṁ vinayanti santo.

taṁ hissa dīpañca parāyaṇañca, na tena mittiṁ jirayetha {jarayetha (sī0 pī0)} pañño..

472.

“addhā hi so bhakkho mama manāpo, etassa hetumhi vanaṁ paviṭṭho.

sace ca maṁ yācasi etamatthaṁ, etampi te samma varaṁ dadāmi..

473.

“satthā ca me hosi sakhā ca mesi, vacanampi te samma ahaṁ akāsiṁ.

tuvampi {tvaṁpi (syā0 ka0)} me samma karohi vākyaṁ, ubhopi gantvāna pamocayāma”..

474.

“satthā ca te homi sakhā ca tyamhi, vacanampi me samma tuvaṁ akāsi.

ahampi te samma karomi vākyaṁ, ubhopi gantvāna pamocayāma”..

475.

“kammāsapādenaṁ viheṭhitattha {viheṭhitamhā (syā0 ka0)}, talāvutā assumukhā rudantā.

na jātu dubbhetha imassa rañño, saccappaṭiññaṁ me paṭissuṇātha”..

476.

“kammāsapādena viheṭhitamhā, talāvutā assumukhā rudantā.

na jātu dubbhema imassa rañño, saccappaṭiññaṁ te paṭissuṇāma”..

477.

“yathā pitā vā atha vāpi mātā, anukampakā atthakāmā pajānaṁ.

evameva vo {evameva (sī0), evampi vo (syā0)} hotu ayañca rājā, tumhe ca vo hotha yatheva puttā”..

478.

“yathā pitā vā atha vāpi mātā, anukampakā atthakāmā pajānaṁ.

evameva no hotu {evampi no (syā0)} ayañca rājā, mayampi hessāma yatheva {tatheva (pī0)} puttā”..

479.

“catuppadaṁ sakuṇañcāpi maṁsaṁ, sūdehi randhaṁ sukataṁ suniṭṭhitaṁ.

sudhaṁva indo paribhuñjiyāna, hitvā katheko ramasī araññe..

480.

“tā khattiyā vallivilākamajjhā, alaṅkatā samparivārayitvā.

indaṁva devesu pamodayiṁsu, hitvā katheko ramasī araññe..

481.

“tambūpadhāne bahugoṇakamhi, subhamhi {sucimhi (sī0 pī0)} sabbassayanamhi saṅge {saññate (sī0 pī0), laṅgate (syā0)}.

seyyassa {sayanassa (sī0 syā0 pī0 ka0)} majjhamhi sukhaṁ sayitvā, hitvā katheko ramasī araññe..

482.

“pāṇissaraṁ kumbhathūṇaṁ nisīthe, athopi ve nippurisampi tūriyaṁ.

bahuṁ sugītañca suvāditañca, hitvā katheko ramasī araññe..

483.

“uyyānasampannaṁ pahūtamālyaṁ, migājinūpetapuraṁ {migācirūpetapuraṁ (sī0 pī0)} surammaṁ.

hayehi nāgehi rathehupetaṁ, hitvā katheko ramasī araññe”..

484.

“kāḷapakkhe yathā cando, hāyateva suve suve.

kāḷapakkhūpamo rāja, asataṁ hoti samāgamo..

485.

“yathāhaṁ {yathā (sī0)} rasakamāgamma, sūdaṁ kāpurisādhamaṁ {sūdakaṁ purisādhamaṁ (sī0 pī0)}.

akāsiṁ pāpakaṁ kammaṁ, yena gacchāmi duggatiṁ..

486.

“sukkapakkhe yathā cando, vaḍḍhateva suve suve.

sukkapakkhūpamo rāja, sataṁ hoti samāgamo..

487.

“yathāhaṁ tuvamāgamma, sutasoma vijānahi.

kāhāmi kusalaṁ kammaṁ, yena gacchāmi suggatiṁ..

488.

“thale yathā vāri janinda vuṭṭhaṁ {vaṭṭaṁ (sī0 pī0)}, anaddhaneyyaṁ na ciraṭṭhitīkaṁ.

evampi hoti asataṁ samāgamo, anaddhaneyyo udakaṁ thaleva..

489.

“sare yathā vāri janinda vuṭṭhaṁ, ciraṭṭhitīkaṁ naravīraseṭṭha {naraviriyaseṭṭha (sī0 pī0)}.

evampi ve {evampi me (syā0), evampi ce (pī0 ka0)} hoti sataṁ samāgamo, ciraṭṭhitīko {ciraṭṭhitikaṁ (ka0)} udakaṁ sareva..

490.

“abyāyiko hoti sataṁ samāgamo, yāvampi tiṭṭheyya tatheva hoti.

khippañhi veti asataṁ samāgamo, tasmā sataṁ dhammo asabbhi ārakā”..

491.

“na so rājā yo {rājā na so yo (ka0)} ajeyyaṁ jināti, na so sakhā yo sakhāraṁ jināti.

na sā bhariyā yā patino na vibheti, na te puttā {puttā na te (ka0)} ye na bharanti jiṇṇaṁ..

492.

“na sā sabhā yattha na santi santo, na te santo {santo na te (ka0)} ye na bhaṇanti dhammaṁ.

rāgañca dosañca pahāya mohaṁ, dhammaṁ bhaṇantāva bhavanti santo..

493.

“nābhāsamānaṁ jānanti, missaṁ bālehi paṇḍitaṁ.

bhāsamānañca jānanti, desentaṁ amataṁ padaṁ..

494.

“bhāsaye jotaye dhammaṁ, paggaṇhe isinaṁ dhajaṁ.

subhāsitaddhajā isayo, dhammo hi isinaṁ dhajo” ti..

mahāsutasomajātakaṁ pañcamaṁ.

asītinipātaṁ niṭṭhitaṁ.

tassuddānaṁ --

sumukho pana haṁsavaro ca mahā, sudhabhojaniko ca paro pavaro.

sakuṇāladijādhipativhayano, sutasomavaruttamasavhayanoti..

22. mahānipāto

538. mūgapakkhajātakaṁ (1)

1.

“mā paṇḍiccayaṁ {paṇḍitiyaṁ (sī0), paṇḍicciyaṁ (pī0)} vibhāvaya, bālamato bhava sabbapāṇinaṁ.

sabbo taṁ jano ocināyatu, evaṁ tava attho bhavissati”..

2.

“karomi te taṁ vacanaṁ, yaṁ maṁ bhaṇasi devate.

atthakāmāsi me amma, hitakāmāsi devate”..

3.

“kiṁ nu santaramānova, kāsuṁ khaṇasi sārathi.

puṭṭho me samma akkhāhi, kiṁ kāsuyā karissasi”..

4.

“rañño mūgo ca pakkho ca, putto jāto acetaso.

somhi raññā samajjhiṭṭho, puttaṁ me nikhaṇaṁ vane”..

5.

“na badhiro na mūgosmi, na pakkho na ca vīkalo {napi paṅgulo (sī0 pī0), na ca piṅgalo (syā0)}.

adhammaṁ sārathi kayirā, maṁ ce tvaṁ nikhaṇaṁ vane”..

6.

“ūrū bāhuṁ {bāhū (sī0 ka0)} ca me passa, bhāsitañca suṇohi me.

adhammaṁ sārathi kayirā, maṁ ce tvaṁ nikhaṇaṁ vane”..

7.

“devatā nusi gandhabbo, adu {ādu (sī0), ādū (syā0)} sakko purindado.

ko vā tvaṁ kassa vā putto, kathaṁ jānemu taṁ mayaṁ”..

8.

“namhi devo na gandhabbo, nāpi sakko purindado.

kāsirañño ahaṁ putto, yaṁ kāsuyā nikhaññasi {nighaññasi (sī0 pī0), nikhañchasi (?)}..

9.

“tassa rañño ahaṁ putto, yaṁ tvaṁ sammūpajīvasi {samupajīvasi (sī0 pī0)}.

adhammaṁ sārathi kayirā, maṁ ce tvaṁ nikhaṇaṁ vane..

10.

“yassa rukkhassa chāyāya, nisīdeyya sayeyya vā.

na tassa sākhaṁ bhañjeyya, mittadubbho {mittadūbho (sī0 pī0)} hi pāpako..

11.

“yathā rukkho tathā rājā, yathā sākhā tathā ahaṁ.

yathā chāyūpago poso, evaṁ tvamasi sārathi.

adhammaṁ sārathi kayirā, maṁ ce tvaṁ nikhaṇaṁ vane..

12.

“pahūtabhakkho {bahuttabhakkho (ka0)} bhavati, vippavuṭṭho {vippavuttho (sī0 pī0), vippamutto (ka0)} sakaṁ {sakā (sī0 pī0)} gharā.

bahū naṁ upajīvanti, yo mittānaṁ na dubbhati..

13.

“yaṁ yaṁ janapadaṁ yāti, nigame rājadhāniyo.

sabbattha pūjito hoti, yo mittānaṁ na dubbhati..

14.

“nāssa corā pasāhanti {pasahanti (sī0 syā0 pī0)}, nātimaññanti khattiyā {nātimaññeti khattiyo (sī0 syā0 pī0)}.

sabbe amitte tarati, yo mittānaṁ na dubbhati..

15.

“akkuddho sagharaṁ eti, sabhāyaṁ {sabhāya (sī0 syā0 pī0)} paṭinandito.

ñātīnaṁ uttamo hoti, yo mittānaṁ na dubbhati..

16.

“sakkatvā sakkato hoti, garu hoti sagāravo {garuko hoti gāravo (ka0)}.

vaṇṇakittibhato hoti, yo mittānaṁ na dubbhati..

17.

“pūjako labhate pūjaṁ, vandako paṭivandanaṁ.

yaso kittiñca pappoti, yo mittānaṁ na dubbhati..

18.

“aggi yathā pajjalati, devatāva virocati.

siriyā ajahito hoti, yo mittānaṁ na dubbhati..

19.

“gāvo tassa pajāyanti, khette vuttaṁ virūhati.

vuttānaṁ phalamasnāti, yo mittānaṁ na dubbhati..

20.

“darito pabbatāto vā, rukkhato patito naro.

cuto patiṭṭhaṁ labhati, yo mittānaṁ na dubbhati..

21.

“virūḷhamūlasantānaṁ, nigrodhamiva māluto.

amittā nappasāhanti, yo mittānaṁ na dubbhati”..

22.

“ehi taṁ paṭinessāmi, rājaputta sakaṁ gharaṁ.

rajjaṁ kārehi bhaddante, kiṁ araññe karissasi”..

23.

“alaṁ me tena rajjena, ñātakehi {ñātakena (syā0 ka0)} dhanena vā.

yaṁ me adhammacariyāya, rajjaṁ labbhetha sārathi”..

24.

“puṇṇapattaṁ maṁ lābhehi {palābhehi (sī0 pī0)}, rājaputta ito gato.

pitā mātā ca me dajjuṁ, rājaputta tayī gate..

25.

“orodhā ca kumārā ca, vesiyānā ca brāhmaṇā.

tepi attamanā dajjuṁ, rājaputta tayī gate..

26.

“hatthārohā {hatthārūhā (sī0 pī0) evamuparipi} anīkaṭṭhā, rathikā pattikārakā.

tepi attamanā dajjuṁ {tepi dajjuṁ patītāme (sī0 pī0)}, rājaputta tayī gate..

27.

“bahudhaññā jānapadā {bahū jānapadā caññe (sī0), bahū janapadā caññe (pī0)}, negamā ca samāgatā.

upāyanāni me dajjuṁ, rājaputta tayī gate”..

28.

“pitu mātu cahaṁ catto, raṭṭhassa nigamassa ca.

atho sabbakumārānaṁ, natthi mayhaṁ sakaṁ gharaṁ..

29.

“anuññāto ahaṁ matyā, sañcatto pitarā mahaṁ.

ekoraññe pabbajito, na kāme abhipatthaye..

30.

“api ataramānānaṁ, phalāsāva samijjhati.

vipakkabrahmacariyosmi, evaṁ jānāhi sārathi..

31.

“api ataramānānaṁ, sammadattho vipaccati.

vipakkabrahmacariyosmi, nikkhanto akutobhayo”..

32.

“evaṁ vaggukatho santo, visaṭṭhavacano casi {ca so (syā0 ka0)}.

kasmā pitu ca mātucca, santike na bhaṇī tadā”..

33.

“nāhaṁ asandhitā {asatthitā (sī0)} pakkho, na badhiro asotatā.

nāhaṁ ajivhatā mūgo, mā maṁ mūgamadhārayi {mūgo adhārayi (sī0)}..

34.

“purimaṁ sarāmahaṁ jātiṁ, yattha rajjamakārayiṁ.

kārayitvā tahiṁ rajjaṁ, pāpatthaṁ nirayaṁ bhusaṁ..

35.

“vīsatiñceva vassāni, tahiṁ rajjamakārayiṁ.

asītivassasahassāni, nirayamhi apaccisaṁ {apaccasiṁ (syā0), apaccayiṁ (pī0)}..

36.

“tassa rajjassahaṁ bhīto, mā maṁ rajjābhisecayuṁ {rajjebhisecayuṁ (syā0 ka0)}.

tasmā pitu ca mātucca, santike na bhaṇiṁ tadā..

37.

“ucchaṅge maṁ nisādetvā, pitā atthānusāsati.

ekaṁ hanatha bandhatha, ekaṁ khārāpatacchikaṁ {kharāpaticchakaṁ (syā0), kharāpaṭicchakaṁ (ka0)}.

ekaṁ sūlasmiṁ uppetha {appetha (sī0), ubbetha (syā0), accetha (pī0)}, iccassa manusāsati..

38.

“tāyāhaṁ {tassāhaṁ (sī0 pī0)} pharusaṁ sutvā, vācāyo samudīritā.

amūgo mūgavaṇṇena, apakkho pakkhasammato.

sake muttakarīsasmiṁ, acchāhaṁ samparipluto..

39.

“kasirañca parittañca, tañca dukkhena saṁyutaṁ.

komaṁ {ko taṁ (sī0 pī0)} jīvitamāgamma, veraṁ kayirātha kenaci..

40.

“paññāya ca alābhena, dhammassa ca adassanā.

komaṁ {ko taṁ (sī0 pī0)} jīvitamāgamma, veraṁ kayirātha kenaci..

41.

“api ataramānānaṁ, phalāsāva samijjhati.

vipakkabrahmacariyosmi, evaṁ jānāhi sārathi..

42.

“api ataramānānaṁ, sammadattho vipaccati.

vipakkabrahmacariyosmi, nikkhanto akutobhayo”..

43.

“ahampi pabbajissāmi, rājaputta tavantike.

avhāyassu {avhayassu (sī0 pī0)} maṁ bhaddante, pabbajjā mama ruccati”..

44.

“rathaṁ niyyādayitvāna, anaṇo ehi sārathi.

anaṇassa hi pabbajjā, etaṁ isīhi vaṇṇitaṁ”..

45.

“yadeva tyāhaṁ vacanaṁ, akaraṁ bhaddamatthu te.

tadeva me tvaṁ vacanaṁ, yācito kattumarahasi..

46.

“idheva tāva acchassu, yāva rājānamānaye.

appeva te pitā disvā, patīto sumano siyā”..

47.

“karomi tetaṁ vacanaṁ, yaṁ maṁ bhaṇasi sārathi.

ahampi daṭṭhukāmosmi, pitaraṁ me idhāgataṁ..

48.

“ehi samma nivattassu, kusalaṁ vajjāsi ñātinaṁ.

mātaraṁ pitaraṁ mayhaṁ, vutto vajjāsi vandanaṁ”..

49.

tassa pāde gahetvāna, katvā ca naṁ padakkhiṇaṁ.

sārathi rathamāruyha, rājadvāraṁ upāgami..

50.

“suññaṁ mātā rathaṁ disvā, ekaṁ sārathimāgataṁ.

assupuṇṇehi nettehi, rodantī naṁ udikkhati..

51.

“ayaṁ so sārathi eti, nihantvā mama atrajaṁ.

nihato nūna me putto, pathabyā bhūmivaḍḍhano..

52.

“amittā nūna nandanti, patītā nūna verino.

āgataṁ sārathiṁ disvā, nihantvā mama atrajaṁ..

53.

“suññaṁ mātā rathaṁ disvā, ekaṁ sārathimāgataṁ.

assupuṇṇehi nettehi, rodantī paripucchi naṁ {rodantī paripucchati (sī0 pī0), rodantī naṁ paripucchati (syā0)}..

54.

“kinnu mūgo kiṁ nu pakkho, kinnu so vilapī tadā.

nihaññamāno bhūmiyā, taṁ me akkhāhi sārathi..

55.

“kathaṁ hatthehi pādehi, mūgapakkho vivajjayi.

nihaññamāno bhūmiyā, taṁ me akkhāhi pucchito”..

56.

“akkheyyaṁ {akkhissaṁ (sī0 pī0)} te ahaṁ ayye, dajjāsi abhayaṁ mama.

yaṁ me sutaṁ vā diṭṭhaṁ vā, rājaputtassa santike”..

57.

“abhayaṁ samma te dammi, abhīto bhaṇa sārathi.

yaṁ te sutaṁ vā diṭṭhaṁ vā, rājaputtassa santike”..

58.

“na so mūgo na so pakkho, visaṭṭhavacano ca so.

rajjassa kira so bhīto, akarā {akarī (sī0 pī0)} ālaye bahū..

59.

“purimaṁ sarati so jātiṁ, yattha rajjamakārayi.

kārayitvā tahiṁ rajjaṁ, pāpattha nirayaṁ bhusaṁ..

60.

“vīsatiñceva vassāni, tahiṁ rajjamakārayi.

asītivassasahassāni, nirayamhi apacci so..

61.

“tassa rajjassa so bhīto, mā maṁ rajjābhisecayuṁ.

tasmā pitu ca mātucca, santike na bhaṇī tadā..

62.

“aṅgapaccaṅgasampanno, ārohapariṇāhavā.

visaṭṭhavacano pañño, magge saggassa tiṭṭhati..

63.

“sace tvaṁ daṭṭhukāmāsi, rājaputtaṁ {rājaputti (sī0)} tavatrajaṁ.

ehi taṁ pāpayissāmi, yattha sammati temiyo”..

64.

“yojayantu rathe asse, kacchaṁ nāgāna {nāgāni (syā0 ka0)} bandhatha.

udīrayantu saṅkhapaṇavā, vādantu {vadantu (sī0), nadantu (syā0 ka0), vadataṁ (pī0)} ekapokkharā..

65.

“vādantu {nadantu (sī0 syā0 pī0)} bherī sannaddhā, vaggū vādantu dundubhī.

negamā ca maṁ anventu, gacchaṁ puttanivedako {nivādako (syā0 ka0)}..

66.

“orodhā ca kumārā ca, vesiyānā ca brāhmaṇā.

khippaṁ yānāni yojentu, gacchaṁ puttanivedako {nivādako (syā0 ka0)}..

67.

“hatthārohā anīkaṭṭhā, rathikā pattikārakā.

khippaṁ yānāni yojentu, gacchaṁ puttanivedako {nivādako (syā0 ka0)}..

68.

“samāgatā jānapadā, negamā ca samāgatā.

khippaṁ yānāni yojentu, gacchaṁ puttanivedako” {nivādako (syā0 ka0)}..

69.

“asse ca sārathī yutte, sindhave sīghavāhane.

rājadvāraṁ upāgacchuṁ, yuttā deva ime hayā”..

70.

“thūlā javena hāyanti, kisā hāyanti thāmunā.

kise thūle vivajjetvā, saṁsaṭṭhā yojitā hayā”..

71.

“tato rājā taramāno, yuttamāruyha sandanaṁ.

itthāgāraṁ ajjhabhāsi {abhāsatha (ka0)}, sabbāva anuyātha maṁ..

72.

“vālabījanimuṇhīsaṁ, khaggaṁ chattañca paṇḍaraṁ.

upādhi rathamāruyha {upādirathamāruyha (sī0), upādhī rathamāruyha (syā0)}, suvaṇṇehi alaṅkatā..

73.

“tato sa {ca (sī0 syā0 pī0)} rājā pāyāsi, purakkhatvāna sārathiṁ.

khippameva upāgacchi, yattha sammati temiyo..

74.

“tañca disvāna āyantaṁ, jalantamiva tejasā.

khattasaṅghaparibyūḷhaṁ {paribbūḷhaṁ (sī0)}, temiyo etadabravi”..

75.

“kacci nu tāta kusalaṁ, kacci tāta anāmayaṁ.

sabbā ca {kaccinnu (sī0 pī0)} rājakaññāyo, arogā mayha mātaro”..

76.

“kusalañceva me putta, atho putta anāmayaṁ.

sabbā ca rājakaññāyo, arogā tuyha mātaro”..

77.

“kacci amajjapo {kaccissa'majjapo (sī0 pī0)} tāta, kacci te suramappiyaṁ.

kacci sacce ca dhamme ca, dāne te ramate mano”..

78.

“amajjapo ahaṁ putta, atho me suramappiyaṁ.

atho sacce ca dhamme ca, dāne me ramate mano”..

79.

“kacci arogaṁ yoggaṁ te, kacci vahati vāhanaṁ.

kacci te byādhayo natthi, sarīrassupatāpanā”..

80.

“atho arogaṁ yoggaṁ me, atho vahati vāhanaṁ.

atho me byādhayo natthi, sarīrassupatāpanā” {sarīrassupatāpiyā (syā0 ka0)}..

81.

“kacci antā ca te phītā, majjhe ca bahalā tava.

koṭṭhāgārañca kosañca, kacci te paṭisanthataṁ” {paṭisaṇṭhitaṁ (syā0 ka0)}..

82.

“atho antā ca me phītā, majjhe ca bahalā mama.

koṭṭhāgārañca kosañca, sabbaṁ me paṭisanthataṁ”..

83.

“svāgataṁ te mahārāja, atho te adurāgataṁ.

patiṭṭhapentu {patiṭṭhāpentu (sī0 syā0 pī0)} pallaṅkaṁ, yattha rājā nisakkati”..

84.

“idheva te nisīdassu {nisinnassa (sī0 syā0 pī0), nisinnassu (ka0)}, niyate paṇṇasanthare.

etto udakamādāya, pāde pakkhālayassu {pakkhālayantu (sī0), pakkhālayanti (pī0)} te”..

85.

“idampi paṇṇakaṁ mayhaṁ, randhaṁ rāja aloṇakaṁ.

paribhuñja mahārāja, pāhuno mesidhāgato” {āgato (sī0 syā0)}..

86.

“na cāhaṁ {na vāhaṁ (ka0)} paṇṇaṁ bhuñjāmi, na hetaṁ mayha bhojanaṁ.

sālīnaṁ odanaṁ bhuñje, suciṁ maṁsūpasecanaṁ”..

87.

“accherakaṁ maṁ paṭibhāti, ekakampi rahogataṁ.

edisaṁ bhuñjamānānaṁ, kena vaṇṇo pasīdati”..

88.

“eko rāja nipajjāmi, niyate paṇṇasanthare.

tāya me ekaseyyāya, rāja vaṇṇo pasīdati..

89.

“na ca nettiṁsabandhā {nettisabaddhā (sī0 pī0)} me, rājarakkhā upaṭṭhitā.

tāya me sukhaseyyāya, rāja vaṇṇo pasīdati..

90.

“atītaṁ nānusocāmi, nappajappāmināgataṁ {nappajappāma'nāgataṁ (sī0 syā0 pī0)}.

paccuppannena yāpemi, tena vaṇṇo pasīdati..

91.

“anāgatappajappāya, atītassānusocanā.

etena bālā sussanti, naḷova harito luto”..

92.

“hatthānīkaṁ rathānīkaṁ, asse pattī ca vammino.

nivesanāni rammāni, ahaṁ putta dadāmi te..

93.

“itthāgārampi te dammi, sabbālaṅkārabhūsitaṁ.

tā putta paṭipajjassu {tāsu putte paṭipajja (ka0)}, tvaṁ no rājā bhavissasi..

94.

“kusalā naccagītassa, sikkhitā cāturitthiyo {caturitthiyo (sī0 pī0)}.

kāme taṁ ramayissanti, kiṁ araññe karissasi..

95.

“paṭirājūhi te kaññā, ānayissaṁ alaṅkatā.

tāsu putte janetvāna, atha pacchā pabbajissasi..

96.

“yuvā ca daharo cāsi {cāpi (syā0 ka0)}, paṭhamuppattiko {paṭhamuppattito (sī0 pī0)} susu.

rajjaṁ kārehi bhaddante, kiṁ araññe karissasi”..

97.

“yuvā care brahmacariyaṁ, brahmacārī yuvā siyā.

daharassa hi pabbajjā, etaṁ isīhi vaṇṇitaṁ..

98.

“yuvā care brahmacariyaṁ, brahmacārī yuvā siyā.

brahmacariyaṁ carissāmi, nāhaṁ rajjena matthiko..

99.

“passāmi vohaṁ daharaṁ, amma tāta vadantaraṁ {vadaṁ naraṁ (sī0)}.

kicchāladdhaṁ piyaṁ puttaṁ, appatvāva jaraṁ mataṁ..

100.

“passāmi vohaṁ dahariṁ, kumāriṁ cārudassaniṁ.

navavaṁsakaḷīraṁva, paluggaṁ jīvitakkhayaṁ {jīvitakkhaye (sī0 pī0)}..

101.

“daharāpi hi miyyanti, narā ca atha nāriyo.

tattha ko vissase poso, daharomhīti jīvite..

102.

“yassa ratyā vivasāne, āyu appataraṁ siyā.

appodakeva macchānaṁ, kiṁ nu komārakaṁ {komārataṁ (ka0)} tahiṁ..

103.

“niccamabbhāhato loko, niccañca parivārito.

amoghāsu vajantīsu, kiṁ maṁ rajjebhisiñcasi” {rajjena siñcasi (sī0 pī0)}..

104.

“kena mabbhāhato loko, kena ca parivārito.

kāyo amoghā gacchanti, taṁ me akkhāhi pucchito”..

105.

“maccunābbhāhato loko, jarāya parivārito.

ratyo amoghā gacchanti, evaṁ jānāhi khattiya..

106.

“yathāpi tante vitate {vitante (syā0 ka0)}, yaṁ yadevūpaviyyati {yaṁ yaṁ devūpaviyyati (sī0 pī0)}.

appakaṁ hoti vetabbaṁ, evaṁ maccāna jīvitaṁ..

107.

“yathā vārivaho pūro, gacchaṁ nupanivattati {na parivattati (syā0), nuparivattati (ka0)}.

evamāyu manussānaṁ, gacchaṁ nupanivattati..

108.

“yathā vārivaho pūro, vahe rukkhepakūlaje.

evaṁ jarāmaraṇena, vuyhante sabbapāṇino”..

109.

“hatthānīkaṁ rathānīkaṁ, asse pattī ca vammino.

nivesanāni rammāni, ahaṁ putta dadāmi te..

110.

“itthāgārampi te dammi, sabbālaṅkārabhūsitaṁ.

tā putta paṭipajjassu, tvaṁ no rājā bhavissasi..

111.

“kusalā naccagītassa, sikkhitā cāturitthiyo.

kāme taṁ ramayissanti, kiṁ araññe karissasi..

112.

“paṭirājūhi te kaññā, ānayissaṁ alaṅkatā.

tāsu putte janetvāna, atha pacchā pabbajissasi..

113.

“yuvā ca daharo cāsi, paṭhamuppattiko susu.

rajjaṁ kārehi bhaddante, kiṁ araññe karissasi..

114.

“koṭṭhāgārañca kosañca, vāhanāni balāni ca.

nivesanāni rammāni, ahaṁ putta dadāmi te..

115.

“gomaṇḍalaparibyūḷho, dāsisaṅghapurakkhato.

rajjaṁ kārehi bhaddante, kiṁ araññe karissasi”..

116.

“kiṁ dhanena yaṁ khīyetha {kiṁ dhanena yaṁ jīyetha (sī0), kiṁ maṁ dhanena kīyetha (syā0 ka0)}, kiṁ bhariyāya marissati.

kiṁ yobbanena jiṇṇena {ciṇṇena (sī0 pī0), vaṇṇena (ka0)}, yaṁ jarāyābhibhuyyati {yaṁ jarā abhihessati (sī0 pī0)}..

117.

“tattha kā nandi kā khiḍḍā, kā rati kā dhanesanā.

kiṁ me puttehi dārehi, rāja muttosmi bandhanā..

118.

“yohaṁ {sohaṁ (sī0 pī0)} evaṁ pajānāmi, maccu me nappamajjati.

antakenādhipannassa, kā ratī kā dhanesanā..

119.

“phalānamiva pakkānaṁ, niccaṁ patanato bhayaṁ.

evaṁ jātāna maccānaṁ, niccaṁ maraṇato bhayaṁ..

120.

“sāyameke na dissanti, pāto diṭṭhā bahū janā.

pāto eke na dissanti, sāyaṁ diṭṭhā bahū janā..

121.

“ajjeva kiccaṁ ātappaṁ, ko jaññā maraṇaṁ suve.

na hi no saṅkaraṁ {saṅgaraṁ (sī0 pī0) ma0 ni0 3.272} tena, mahāsenena maccunā..

122.

“corā dhanassa patthenti, rājamuttosmi bandhanā.

ehi rāja nivattassu, nāhaṁ rajjena matthiko” ti..

mūgapakkhajātakaṁ paṭhamaṁ.

539. mahājanakajātakaṁ (2)

123.

“koyaṁ majjhe samuddasmiṁ, apassaṁ tīramāyuhe.

kaṁ {kiṁ (syā0 ka0)} tvaṁ atthavasaṁ ñatvā, evaṁ vāyamase bhusaṁ”..

124.

“nisamma vattaṁ lokassa, vāyāmassa ca devate.

tasmā majjhe samuddasmiṁ, apassaṁ tīramāyuhe”..

125.

“gambhīre appameyyasmiṁ, tīraṁ yassa na dissati.

mogho te purisavāyāmo, appatvāva marissasi”..

126.

“anaṇo ñātinaṁ hoti, devānaṁ pitunañca {pituno ca (sī0 pī0)} so.

karaṁ purisakiccāni, na ca pacchānutappati”..

127.

“apāraṇeyyaṁ yaṁ kammaṁ, aphalaṁ kilamathuddayaṁ.

tattha ko vāyamenattho, maccu yassābhinippataṁ” {yassābhinipphataṁ (syā0)}..

128.

“apāraṇeyyamaccantaṁ, yo viditvāna devate.

na rakkhe attano pāṇaṁ, jaññā so yadi hāpaye..

129.

“adhippāyaphalaṁ eke, asmiṁ lokasmi devate.

payojayanti kammāni, tāni ijjhanti vā na vā..

130.

“sandiṭṭhikaṁ kammaphalaṁ, nanu passasi devate.

sannā aññe tarāmahaṁ, tañca passāmi santike..

131.

“so ahaṁ vāyamissāmi, yathāsatti yathābalaṁ.

gacchaṁ pāraṁ samuddassa, kassaṁ {kāsaṁ (sī0 pī0)} purisakāriyaṁ”..

132.

“yo tvaṁ evaṁ gate oghe, appameyye mahaṇṇave.

dhammavāyāmasampanno, kammunā nāvasīdasi.

so tvaṁ tattheva gacchāhi, yattha te nirato mano”..

133.

“āsīsetheva {āsiṁsetheva (sī0 syā0 pī0)} puriso, na nibbindeyya paṇḍito.

passāmi vohaṁ attānaṁ, yathā icchiṁ tathā ahu..

134.

“āsīsetheva puriso, na nibbindeyya paṇḍito.

passāmi vohaṁ attānaṁ, udakā thalamubbhataṁ..

135.

“vāyametheva puriso, na nibbindeyya paṇḍito.

passāmi vohaṁ attānaṁ, yathā icchiṁ tathā ahu..

136.

“vāyametheva puriso, na nibbindeyya paṇḍito.

passāmi vohaṁ attānaṁ, udakā thalamubbhataṁ..

137.

“dukkhūpanītopi naro sapañño, āsaṁ na chindeyya sukhāgamāya.

bahū hi phassā ahitā hitā ca, avitakkitā maccumupabbajanti {maccumuppajjanti (syā0)}..

138.

“acintitampi bhavati, cintitampi vinassati.

na hi cintāmayā bhogā, itthiyā purisassa vā”..

139.

“aporāṇaṁ {apurāṇaṁ (sī0 pī0)} vata bho rājā, sabbabhummo disampati.

nājja nacce {na ca nacce (ka0)} nisāmeti, na gīte kurute mano..

140.

“na mige {mage (ka0)} napi uyyāne, napi haṁse udikkhati.

mūgova tuṇhimāsīno, na atthamanusāsati”..

141.

“sukhakāmā rahosīlā, vadhabandhā upāratā {upārutā (syā0 ka0)}.

kassa {kesaṁ (sī0 pī0)} nu ajja ārāme, daharā vuddhā ca acchare..

142.

“atikkantavanathā dhīrā, namo tesaṁ mahesinaṁ.

ye ussukamhi lokamhi, viharanti manussukā..

143.

“te chetvā maccuno jālaṁ, tataṁ {tantaṁ (sī0 syā0 pī0), taṁ taṁ (ka0)} māyāvino daḷaṁ.

chinnālayattā {santālayantā (syā0 ka0)} gacchanti, ko tesaṁ gatimāpaye” {nesaṁ gati pāpaye (ka0)}..

144.

“kadāhaṁ mithilaṁ {midhilaṁ (ka0)} phītaṁ, vibhattaṁ bhāgaso mitaṁ.

pahāya pabbajissāmi, taṁ kudāssu {kadāssu (sī0 pī0), kadāsu (syā0)} bhavissati..

145.

“kadāhaṁ mithilaṁ phītaṁ, visālaṁ sabbatopabhaṁ.

pahāya pabbajissāmi, taṁ kudāssu bhavissati..

146.

“kadāhaṁ mithilaṁ phītaṁ, bahupākāratoraṇaṁ.

pahāya pabbajissāmi, taṁ kudāssu bhavissati..

147.

“kadāhaṁ mithilaṁ phītaṁ, daḷhamaṭṭālakoṭṭhakaṁ.

pahāya pabbajissāmi, taṁ kudāssu bhavissati..

148.

“kadāhaṁ mithilaṁ phītaṁ, suvibhattaṁ mahāpathaṁ.

pahāya pabbajissāmi, taṁ kudāssu bhavissati..

149.

“kadāhaṁ mithilaṁ phītaṁ, suvibhattantarāpaṇaṁ.

pahāya pabbajissāmi, taṁ kudāssu bhavissati..

150.

“kadāhaṁ mithilaṁ phītaṁ, gavassarathapīḷitaṁ.

pahāya pabbajissāmi, taṁ kudāssu bhavissati..

151.

“kadāhaṁ mithilaṁ phītaṁ, ārāmavanamāliniṁ.

pahāya pabbajissāmi, taṁ kudāssu bhavissati..

152.

“kadāhaṁ mithilaṁ phītaṁ, uyyānavanamāliniṁ.

pahāya pabbajissāmi, taṁ kudāssu bhavissati..

153.

“kadāhaṁ mithilaṁ phītaṁ, pāsādavanamāliniṁ.

pahāya pabbajissāmi, taṁ kudāssu bhavissati..

154.

“kadāhaṁ mithilaṁ phītaṁ, tipuraṁ rājabandhuniṁ.

māpitaṁ somanassena, vedehena yasassinā.

pahāya pabbajissāmi, taṁ kudāssu bhavissati..

155.

“kadāhaṁ vedehe phīte, nicite dhammarakkhite.

pahāya pabbajissāmi, taṁ kudāssu bhavissati..

156.

“kadāhaṁ vedehe phīte, ajeyye dhammarakkhite.

pahāya pabbajissāmi, taṁ kudāssu bhavissati..

157.

“kadāhaṁ antepuraṁ {kadā antepuraṁ (sī0 pī0)} rammaṁ, vibhattaṁ bhāgaso mitaṁ.

pahāya pabbajissāmi, taṁ kudāssu bhavissati..

158.

“kadāhaṁ antepuraṁ rammaṁ, sudhāmattikalepanaṁ.

pahāya pabbajissāmi, taṁ kudāssu bhavissati..

159.

“kadāhaṁ antepuraṁ rammaṁ, sucigandhaṁ manoramaṁ.

pahāya pabbajissāmi, taṁ kudāssu bhavissati..

160.

“kadāhaṁ kūṭāgāre ca, vibhatte bhāgaso mite.

pahāya pabbajissāmi, taṁ kudāssu bhavissati..

161.

“kadāhaṁ kūṭāgāre ca, sudhāmattikalepane.

pahāya pabbajissāmi, taṁ kudāssu bhavissati..

162.

“kadāhaṁ kūṭāgāre ca, sucigandhe manorame.

pahāya pabbajissāmi, taṁ kudāssu bhavissati..

163.

“kadāhaṁ kūṭāgāre ca, litte candanaphosite.

pahāya pabbajissāmi, taṁ kudāssu bhavissati..

164.

“kadāhaṁ soṇṇapallaṅke {suvaṇṇapallaṅke (sī0 syā0 pī0)}, gonake cittasanthate.

pahāya pabbajissāmi, taṁ kudāssu bhavissati..

165.

{ayaṁ gāthā sī0 pī0 potthakesu na dissati} “kadāhaṁ maṇipallaṅke, gonake cittasanthate.

pahāya pabbajissāmi, taṁ kudāssu bhavissati {ayaṁ gāthā sī0 pī0 potthakesu na dissati}..

166.

“kadāhaṁ kappāsakoseyyaṁ, khomakoṭumbarāni ca.

pahāya pabbajissāmi, taṁ kudāssu bhavissati..

167.

“kadāhaṁ pokkharaṇī rammā, cakkavākapakūjitā {cakkavākūpakūjitā (sī0 pī0)}.

mandālakehi sañchannā, padumuppalakehi ca.

pahāya pabbajissāmi, taṁ kudāssu bhavissati..

168.

“kadāhaṁ hatthigumbe ca, sabbālaṅkārabhūsite.

suvaṇṇakacche mātaṅge, hemakappanavāsase..

169.

“ārūḷhe gāmaṇīyehi, tomaraṅkusapāṇibhi.

pahāya pabbajissāmi, taṁ kudāssu bhavissati..

170.

“kadāhaṁ assagumbe ca, sabbālaṅkārabhūsite.

ājānīyeva jātiyā, sindhave sīghavāhane..

171.

“ārūḷhe gāmaṇīyehi, illiyācāpadhāribhi.

pahāya pabbajissāmi, taṁ kudāssu bhavissati..

172.

“kadāhaṁ rathaseniyo, sannaddhe ussitaddhaje.

dīpe athopi veyyagghe, sabbālaṅkārabhūsite..

173.

“ārūḷhe gāmaṇīyehi, cāpahatthehi vammibhi.

pahāya pabbajissāmi, taṁ kudāssu bhavissati..

174.

“kadāhaṁ sovaṇṇarathe, sannaddhe ussitaddhaje.

dīpe athopi veyyagghe, sabbālaṅkārabhūsite..

175.

“ārūḷhe gāmaṇīyehi, cāpahatthehi vammibhi.

pahāya pabbajissāmi, taṁ kudāssu bhavissati..

176.

“kadāhaṁ sajjhurathe ca, sannaddhe ussitaddhaje.

dīpe athopi veyyagghe, sabbālaṅkārabhūsite..

177.

“ārūḷhe gāmaṇīyehi, cāpahatthehi vammibhi.

pahāya pabbajissāmi, taṁ kudāssu bhavissati..

178.

“kadāhaṁ assarathe ca, sannaddhe ussitaddhaje.

dīpe athopi veyyagghe, sabbālaṅkārabhūsite..

179.

“ārūḷhe gāmaṇīyehi, cāpahatthehi vammibhi.

pahāya pabbajissāmi, taṁ kudāssu bhavissati..

180.

“kadāhaṁ oṭṭharathe ca, sannaddhe ussitaddhaje.

dīpe athopi veyyagghe, sabbālaṅkārabhūsite..

181.

“ārūḷhe gāmaṇīyehi, cāpahatthehi vammibhi.

pahāya pabbajissāmi, taṁ kudāssu bhavissati..

182.

“kadāhaṁ goṇarathe ca, sannaddhe ussitaddhaje.

dīpe athopi veyyagghe, sabbālaṅkārabhūsite..

183.

“ārūḷhe gāmaṇīyehi, cāpahatthehi vammibhi.

pahāya pabbajissāmi, taṁ kudāssu bhavissati..

184.

“kadāhaṁ ajarathe ca, sannaddhe ussitaddhaje.

dīpe athopi veyyagghe, sabbālaṅkārabhūsite..

185.

“ārūḷhe gāmaṇīyehi, cāpahatthehi vammibhi.

pahāya pabbajissāmi, taṁ kudāssu bhavissati..

186.

“kadāhaṁ meṇḍarathe ca, sannaddhe ussitaddhaje.

dīpe athopi veyyagghe, sabbālaṅkārabhūsite..

187.

“ārūḷhe gāmaṇīyehi, cāpahatthehi vammibhi.

pahāya pabbajissāmi, taṁ kudāssu bhavissati..

188.

“kadāhaṁ migarathe ca, sannaddhe ussitaddhaje.

dīpe athopi veyyagghe, sabbālaṅkārabhūsite..

189.

“ārūḷhe gāmaṇīyehi, cāpahatthehi vammibhi.

pahāya pabbajissāmi, taṁ kudāssu bhavissati..

190.

“kadāhaṁ hatthārohe ca, sabbālaṅkārabhūsite.

nīlavammadhare sūre, tomaraṅkusapāṇine {pāṇino (syā0 ka0)}.

pahāya pabbajissāmi, taṁ kudāssu bhavissati..

191.

“kadāhaṁ assārohe ca, sabbālaṅkārabhūsite.

nīlavammadhare sūre, illiyācāpadhārine {dhārino (syā0 ka0)}.

pahāya pabbajissāmi, taṁ kudāssu bhavissati..

192.

“kadāhaṁ rathārohe ca, sabbālaṅkārabhūsite.

nīlavammadhare sūre, cāpahatthe kalāpine {kalāpino (syā0 ka0)}.

pahāya pabbajissāmi, taṁ kudāssu bhavissati..

193.

{ayaṁ gāthā sī0 pī0 potthakesu na dissati} “kadāhaṁ dhanuggahe ca, sabbālaṅkārabhūsite.

nīlavammadhare sūre, cāpahatthe kalāpine.

pahāya pabbajissāmi, taṁ kudāssu bhavissati {ayaṁ gāthā sī0 pī0 potthakesu na dissati}..

194.

“kadāhaṁ rājaputte ca, sabbālaṅkārabhūsite.

citravammadhare sūre, kañcanāveḷadhārine.

pahāya pabbajissāmi, taṁ kudāssu bhavissati..

195.

“kadāhaṁ ariyagaṇe ca, vatavante {vatthavante (sī0 syā0 pī0)} alaṅkate.

haricandanalittaṅge, kāsikuttamadhārine.

pahāya pabbajissāmi, taṁ kudāssu bhavissati..

196.

{ayaṁ gāthā sī0 pī0 potthakesu na dissati} “kadāhaṁ amaccagaṇe ca, sabbālaṅkārabhūsite.

pītavammadhare sūre, purato gacchamāline {gacchamālino (syā0 ka0)}.

pahāya pabbajissāmi, taṁ kudāssu bhavissati {ayaṁ gāthā sī0 pī0 potthakesu na dissati}..

197.

“kadāhaṁ {kadā (sī0 pī0)} sattasatā bhariyā, sabbālaṅkārabhūsitā.

pahāya pabbajissāmi, taṁ kudāssu bhavissati..

198.

“kadāhaṁ {kadā (sī0 pī0)} sattasatā bhariyā, susaññā tanumajjhimā.

pahāya pabbajissāmi, taṁ kudāssu bhavissati..

199.

“kadāhaṁ {kadā (sī0 pī0)} sattasatā bhariyā, assavā piyabhāṇinī.

pahāya pabbajissāmi, taṁ kudāssu bhavissati..

200.

“kadāhaṁ {kadā (sī0 pī0)} satapalaṁ kaṁsaṁ, sovaṇṇaṁ satarājikaṁ.

pahāya pabbajissāmi, taṁ kudāssu bhavissati..

201.

“kadāssu maṁ hatthigumbā, sabbālaṅkārabhūsitā.

suvaṇṇakacchā mātaṅgā, hemakappanavāsasā..

202.

“ārūḷhā gāmaṇīyehi, tomaraṅkusapāṇibhi.

yantaṁ maṁ nānuyissanti, taṁ kudāssu bhavissati..

203.

“kadāssu maṁ assagumbā, sabbālaṅkārabhūsitā.

ājānīyāva jātiyā, sindhavā sīghavāhanā..

204.

“ārūḷhā gāmaṇīyehi, illiyācāpadhāribhi.

yantaṁ maṁ nānuyissanti, taṁ kudāssu bhavissati..

205.

“kadāssu maṁ rathasenī, sannaddhā ussitaddhajā.

dīpā athopi veyyagghā, sabbālaṅkārabhūsitā..

206.

“ārūḷhā gāmaṇīyehi, cāpahatthehi vammibhi.

yantaṁ maṁ nānuyissanti, taṁ kudāssu bhavissati..

207.

“kadāssu maṁ soṇṇarathā {sovaṇṇarathā (pī0 ka0)}, sannaddhā ussitaddhajā.

dīpā athopi veyyagghā, sabbālaṅkārabhūsitā..

208.

“ārūḷhā gāmaṇīyehi, cāpahatthehi vammibhi.

yantaṁ maṁ nānuyissanti, taṁ kudāssu bhavissati..

209.

“kadāssu maṁ sajjhurathā, sannaddhā ussitaddhajā.

dīpā athopi veyyagghā, sabbālaṅkārabhūsitā..

210.

“ārūḷhā gāmaṇīyehi, cāpahatthehi vammibhi.

yantaṁ maṁ nānuyissanti, taṁ kudāssu bhavissati..

211.

“kadāssu maṁ assarathā, sannaddhā ussitaddhajā.

dīpā athopi veyyagghā, sabbālaṅkārabhūsitā..

212.

“ārūḷhā gāmaṇīyehi, cāpahatthehi vammibhi.

yantaṁ maṁ nānuyissanti, taṁ kudāssu bhavissati..

213.

“kadāssu maṁ oṭṭharathā, sannaddhā ussitaddhajā.

dīpā athopi veyyagghā, sabbālaṅkārabhūsitā..

214.

“ārūḷhā gāmaṇīyehi, cāpahatthehi vammibhi.

yantaṁ maṁ nānuyissanti, taṁ kudāssu bhavissati..

215.

“kadāssu maṁ goṇarathā, sannaddhā ussitaddhajā.

dīpā athopi veyyagghā, sabbālaṅkārabhūsitā..

216.

“ārūḷhā gāmaṇīyehi, cāpahatthehi vammibhi.

yantaṁ maṁ nānuyissanti, taṁ kudāssu bhavissati..

217.

“kadāssu maṁ ajarathā, sannaddhā ussitaddhajā.

dīpā athopi veyyagghā, sabbālaṅkārabhūsitā..

218.

“ārūḷhā gāmaṇīyehi, cāpahatthehi vammibhi.

yantaṁ maṁ nānuyissanti, taṁ kudāssu bhavissati..

219.

“kadāssu maṁ meṇḍarathā, sannaddhā ussitaddhajā.

dīpā athopi veyyagghā, sabbālaṅkārabhūsitā..

220.

“ārūḷhā gāmaṇīyehi, cāpahatthehi vammibhi.

yantaṁ maṁ nānuyissanti, taṁ kudāssu bhavissati..

221.

“kadāssu maṁ migarathā, sannaddhā ussitaddhajā.

dīpā athopi veyyagghā, sabbālaṅkārabhūsitā..

222.

“ārūḷhā gāmaṇīyehi, cāpahatthehi vammibhi.

yantaṁ maṁ nānuyissanti, taṁ kudāssu bhavissati..

223.

“kadāssu maṁ hatthārohā, sabbālaṅkārabhūsitā.

nīlavammadharā sūrā, tomaraṅkusapāṇino.

yantaṁ maṁ nānuyissanti, taṁ kudāssu bhavissati..

224.

“kadāssu maṁ assārohā, sabbālaṅkārabhūsitā.

nīlavammadharā sūrā, illiyācāpadhārino.

yantaṁ maṁ nānuyissanti, taṁ kudāssu bhavissati..

225.

“kadāssu maṁ rathārohā, sabbālaṅkārabhūsitā.

nīlavammadharā sūrā, cāpahatthā kalāpino.

yantaṁ maṁ nānuyissanti, taṁ kudāssu bhavissati..

226.

“kadāssu maṁ dhanuggahā, sabbālaṅkārabhūsitā.

nīlavammadharā sūrā, cāpahatthā kalāpino.

yantaṁ maṁ nānuyissanti, taṁ kudāssu bhavissati..

227.

“kadāssu maṁ rājaputtā, sabbālaṅkārabhūsitā.

citravammadharā sūrā, kañcanāveḷadhārino.

yantaṁ maṁ nānuyissanti, taṁ kudāssu bhavissati..

228.

“kadāssu maṁ ariyagaṇā, vatavantā alaṅkatā.

haricandanalittaṅgā, kāsikuttamadhārino.

yantaṁ maṁ nānuyissanti, taṁ kudāssu bhavissati..

229.

“kadāssu maṁ amaccagaṇā, sabbālaṅkārabhūsitā.

pītavammadharā sūrā, purato gacchamālino {gacchamālinī (syā0 ka0)}.

yantaṁ maṁ nānuyissanti, taṁ kudāssu bhavissati..

230.

“kadāssu maṁ sattasatā bhariyā, sabbālaṅkārabhūsitā.

yantaṁ maṁ nānuyissanti, taṁ kudāssu bhavissati..

231.

“kadāssu maṁ sattasatā bhariyā, susaññā tanumajjhimā.

yantaṁ maṁ nānuyissanti, taṁ kudāssu bhavissati..

232.

“kadāssu maṁ sattasatā bhariyā, assavā piyabhāṇinī.

yantaṁ maṁ nānuyissanti, taṁ kudāssu bhavissati..

233.

“kadāhaṁ pattaṁ gahetvāna, muṇḍo saṅghāṭipāruto.

piṇḍikāya carissāmi, taṁ kudāssu bhavissati..

234.

“kadāhaṁ paṁsukūlānaṁ, ujjhitānaṁ {ujjhiṭṭhānaṁ (ka0)} mahāpathe.

saṅghāṭiṁ dhārayissāmi, taṁ kudāssu bhavissati..

235.

“kadāhaṁ sattāhasammeghe {sattāhaṁ meghe (sī0 syā0)}, ovaṭṭho allacīvaro.

piṇḍikāya carissāmi, taṁ kudāssu bhavissati..

236.

“kadāhaṁ sabbattha gantvā {sabbahaṁ ṭhānaṁ (sī0), sabbaṇhaṁ gantvā (syā0), sabbāhaṁ ṭhānaṁ (pī0), sabbaṭṭhānaṁ (ka0)}, rukkhā rukkhaṁ vanā vanaṁ.

anapekkho gamissāmi, taṁ kudāssu bhavissati..

237.

“kadāhaṁ giriduggesu, pahīnabhayabheravo.

adutiyo gamissāmi {viharissāmi (sī0 pī0)}, taṁ kudāssu bhavissati..

238.

“kadāhaṁ vīṇaṁ varujjako {vīṇarujjako (syā0), vīṇaṁ virujjako (ka0)}, sattatantiṁ manoramaṁ.

cittaṁ ujuṁ karissāmi, taṁ kudāssu bhavissati..

239.

“kadāhaṁ rathakārova, parikantaṁ upāhanaṁ.

kāmasaññojane checchaṁ {chetvā (ka0)}, ye dibbe ye ca mānuse”..

240.

“tā ca sattasatā bhariyā, sabbālaṅkārabhūsitā.

bāhā paggayha pakkanduṁ, kasmā no vijahissasi..

241.

“tā ca sattasatā bhariyā, susaññā tanumajjhimā.

bāhā paggayha pakkanduṁ, kasmā no vijahissasi..

242.

“tā ca sattasatā bhariyā, assavā piyabhāṇinī.

bāhā paggayha pakkanduṁ, kasmā no vijahissasi..

243.

“tā ca sattasatā bhariyā, sabbālaṅkārabhūsitā.

hitvā sampaddavī {sampaddayī (sī0)} rājā, pabbajjāya purakkhato..

244.

“tā ca sattasatā bhariyā, susaññā tanumajjhimā.

hitvā sampaddavī rājā, pabbajjāya purakkhato..

245.

“tā ca sattasatā bhariyā, assavā piyabhāṇinī.

hitvā sampaddavī rājā, pabbajjāya purakkhato”..

246.

“hitvā satapalaṁ kaṁsaṁ, sovaṇṇaṁ satarājikaṁ.

aggahī mattikaṁ pattaṁ, taṁ dutiyābhisecanaṁ”..

247.

“bhesmā {vesmā (sī0), bhiṁsā (pī0), bhīsā (ka0)} aggisamā jālā, kosā ḍayhanti bhāgaso.

rajataṁ jātarūpañca, muttā veḷuriyā bahū..

248.

“maṇayo saṅkhamuttā ca, vatthikaṁ haricandanaṁ.

ajinaṁ daṇḍabhaṇḍañca, lohaṁ kāḷāyasaṁ bahū.

ehi rāja nivattassu, mā tetaṁ vinasā dhanaṁ” {vinassā dhanaṁ (syā0 ka0)}..

249.

“susukhaṁ vata jīvāma, yesaṁ no natthi kiñcanaṁ.

mithilāya dayhamānāya, na me kiñci adayhatha”..

250.

“aṭaviyo samuppannā, raṭṭhaṁ viddhaṁsayanti taṁ.

ehi rāja nivattassu, mā raṭṭhaṁ vinasā idaṁ”..

251.

“susukhaṁ vata jīvāma, yesaṁ no natthi kiñcanaṁ.

raṭṭhe vilumpamānamhi, na {mā (ka0)} me kiñci ahīratha..

252.

“susukhaṁ vata jīvāma, yesaṁ no natthi kiñcanaṁ.

pītibhakkhā bhavissāma, devā ābhassarā yathā”..

253.

“kimheso mahato ghoso, kā nu gāmeva kīḷiyā {gāme kilīliyā (sī0)}.

samaṇa teva {samaṇaññeva (sī0 pī0), samaṇatveva (syā0)} pucchāma, kattheso abhisaṭo jano”..

254.

“mamaṁ ohāya gacchantaṁ, ettheso abhisaṭo jano.

sīmātikkamanaṁ yantaṁ, munimonassa pattiyā.

missaṁ nandīhi gacchantaṁ, kiṁ jānamanupucchasi”..

255.

“māssu tiṇṇo amaññittha {amaññittho (sī0 syā0 pī0)}, sarīraṁ dhārayaṁ imaṁ.

atīraṇeyya yamidaṁ {atīraṇeyyamidaṁ kammaṁ (sī0 syā0 pī0)}, bahū hi paripanthayo”..

256.

“ko nu me paripanthassa, mamaṁ evaṁvihārino.

yo neva diṭṭhe nādiṭṭhe, kāmānamabhipatthaye”..

257.

“niddā tandī vijambhitā, aratī bhattasammado.

āvasanti sarīraṭṭhā, bahū hi paripanthayo”..

258.

“kalyāṇaṁ vata maṁ bhavaṁ, brāhmaṇa manusāsati {manusāsasi (sī0)}.

brāhmaṇa teva {brāhmaṇaññeva (sī0)} pucchāmi, ko nu tvamasi mārisa”..

259.

“nārado iti me nāmaṁ {nāmena (syā0 ka0)}, kassapo iti maṁ vidū.

bhoto sakāsamāgacchiṁ, sādhu sabbhi samāgamo..

260.

“tassa te sabbo ānando, vihāro upavattatu.

yaṁ ūnaṁ {yadūnaṁ (sī0 syā0 pī0)} taṁ paripūrehi, khantiyā upasamena ca..

261.

“pasāraya sannatañca, unnatañca pasāraya {pahāraya (syā0 pī0 ka0)}.

kammaṁ vijjañca dhammañca, sakkatvāna paribbaja”..

262.

“bahū hatthī ca asse ca, nagare janapadāni ca.

hitvā janaka pabbajito, kapāle {kapalle (sī0 pī0)} ratimajjhagā..

263.

“kacci nu te jānapadā, mittāmaccā ca ñātakā.

dubbhimakaṁsu janaka, kasmā te taṁ aruccatha”..

264.

“na migājina jātucche {jātucca (sī0 pī0)}, ahaṁ kañci kudācanaṁ.

adhammena jine ñātiṁ, na cāpi ñātayo mamaṁ..

265.

“disvāna lokavattantaṁ, khajjantaṁ kaddamīkataṁ.

haññare bajjhare cettha, yattha sanno {satto (sī0)} puthujjano.

etāhaṁ upamaṁ katvā, bhikkhakosmi migājina”..

266.

“ko nu te bhagavā satthā, kassetaṁ vacanaṁ suci.

na hi kappaṁ vā vijjaṁ vā, paccakkhāya rathesabha.

samaṇaṁ āhu vattantaṁ, yathā dukkhassatikkamo”..

267.

“na migājina jātucche, ahaṁ kañci kudācanaṁ.

samaṇaṁ brāhmaṇaṁ vāpi, sakkatvā anupāvisiṁ”..

268.

“mahatā cānubhāvena, gacchanto siriyā jalaṁ.

gīyamānesu gītesu, vajjamānesu vaggusu..

269.

“tūriyatāḷasaṅghuṭṭhe {turiyatāḷitasaṅghuṭṭhe (sī0 pī0)}, sammatālasamāhite.

sa migājina maddakkhiṁ, phaliṁ {phalaṁ (sī0 pī0 ka0)} ambaṁ tirocchadaṁ.

haññamānaṁ {tujjamānaṁ (sī0), tudamānaṁ (syā0), taddamānaṁ (pī0), hatamānaṁ (ka0)} manussehi, phalakāmehi jantubhi..

270.

“so khohaṁ taṁ siriṁ hitvā, orohitvā migājina.

mūlaṁ ambassupāgacchiṁ, phalino nipphalassa ca..

271.

“phaliṁ {phalaṁ (sī0 pī0 ka0)} ambaṁ hataṁ disvā, viddhaṁstaṁ vinaḷīkataṁ.

athekaṁ {athetaṁ (sī0 pī0)} itaraṁ ambaṁ, nīlobhāsaṁ manoramaṁ..

272.

“evameva nūnamhepi {nūna amhe (sī0 pī0)}, issare bahukaṇṭake.

amittā no vadhissanti, yathā ambo phalī hato..

273.

“ajinamhi haññate dīpi, nāgo dantehi haññate.

dhanamhi dhanino hanti, aniketamasanthavaṁ.

phalī ambo aphalo ca, te satthāro ubho mama”..

274.

“sabbo jano pabyādhito, rājā pabbajito iti.

hatthārohā anīkaṭṭhā, rathikā pattikārakā..

275.

“assāsayitvā janataṁ, ṭhapayitvā paṭicchadaṁ.

puttaṁ rajje ṭhapetvāna, atha pacchā pabbajissasi”..

276.

“cattā mayā jānapadā, mittāmaccā ca ñātakā.

santi puttā videhānaṁ, dīghāvu raṭṭhavaḍḍhano.

te rajjaṁ kārayissanti, mithilāyaṁ pajāpati”..

277.

“ehi taṁ anusikkhāmi, yaṁ vākyaṁ mama ruccati.

rajjaṁ tuvaṁ kārayasi {kārayantī (sī0 syā0 pī0)}, pāpaṁ duccaritaṁ bahuṁ.

kāyena vācā manasā, yena gacchasi {kañchisi (sī0 pī0)} duggatiṁ..

278.

“paradinnakena paraniṭṭhitena, piṇḍena yāpehi sa dhīradhammo”..

279.

“yopi catutthe bhattakāle na bhuñje, ajuṭṭhamārīva {ajaddhumārīva (sī0), ajjhuṭṭhamāriva (syā0), ajaddhumāriva (pī0) majjhimanikāye, aṅguttaranikāye ca passitabbaṁ} khudāya miyye.

na tveva piṇḍaṁ luḷitaṁ anariyaṁ, kulaputtarūpo sappuriso na seve.

tayidaṁ na sādhu tayidaṁ na suṭṭhu, sunakhucchiṭṭhakaṁ janaka bhuñjase tuvaṁ”..

280.

“na cāpi me sīvali so abhakkho, yaṁ hoti cattaṁ gihino sunassa vā.

ye keci bhogā idha dhammaladdhā, sabbo so bhakkho anavayoti {anavajjoti (sī0 pī0)} vutto”..

281.

“kumārike upaseniye, niccaṁ niggaḷamaṇḍite.

kasmā te eko bhujo janati, eko te na janatī bhujo”..

282.

“imasmiṁ me samaṇa hatthe, paṭimukkā dunīvarā {dunīdhurā (sī0 pī0)}.

saṅghātā {saṁghaṭṭā (syā0 ka0)} jāyate saddo, dutiyasseva sā gati..

283.

“imasmiṁ me samaṇa hatthe, paṭimukko ekanīvaro {ekanīdhuro (sī0 pī0)}.

so adutiyo na janati, munibhūtova tiṭṭhati..

284.

“vivādappatto {vivādamatto (pī0)} dutiyo, keneko vivadissati.

tassa te saggakāmassa, ekattamuparocataṁ”..

285.

“suṇāsi sīvali kathā {gāthā (sī0 syā0 pī0)}, kumāriyā paveditā.

pesiyā {pessiyā (sī0 pī0)} maṁ garahittho, dutiyasseva sā gati..

286.

“ayaṁ dvedhāpatho bhadde, anuciṇṇo pathāvihi.

tesaṁ tvaṁ ekaṁ gaṇhāhi, ahamekaṁ punāparaṁ..

287.

“māvaca {neva (sī0 pī0), mā ca (syā0 ka0)} maṁ tvaṁ pati meti, nāhaṁ {māhaṁ (sī0 pī0)} bhariyāti vā puna”.

“imameva kathayantā, thūṇaṁ nagarupāgamuṁ..

288.

“koṭṭhake usukārassa, bhattakāle upaṭṭhite.

tatrā ca so usukāro, (ekaṁ daṇḍaṁ ujuṁ kataṁ.) {( ) natthi bahūsu}

ekañca cakkhuṁ niggayha, jimhamekena pekkhati”..

289.

“evaṁ no sādhu passasi, usukāra suṇohi me.

yadekaṁ cakkhuṁ niggayha, jimhamekena pekkhasi”..

290.

“dvīhi samaṇa cakkhūhi, visālaṁ viya khāyati.

asampatvā paramaṁ {paraṁ (sī0 pī0)} liṅgaṁ, nujubhāvāya kappati..

291.

“ekañca cakkhuṁ niggayha, jimhamekena pekkhato.

sampatvā paramaṁ liṅgaṁ, ujubhāvāya kappati..

292.

“vivādappatto {vivādamatto (pī0)} dutiyo, keneko vivadissati.

tassa te saggakāmassa, ekattamuparocataṁ”..

293.

“suṇāsi sīvali kathā {gāthā (sī0 syā0 pī0)}, usukārena veditā.

pesiyā maṁ garahittho, dutiyasseva sā gati..

294.

“ayaṁ dvedhāpatho bhadde, anuciṇṇo pathāvihi.

tesaṁ tvaṁ ekaṁ gaṇhāhi, ahamekaṁ punāparaṁ..

295.

“māvaca maṁ tvaṁ pati meti, nāhaṁ bhariyāti vā puna”.

“muñjāvesikā pavāḷhā, ekā vihara sīvalī” ti..

mahājanakajātakaṁ dutiyaṁ.

540. suvaṇṇasāmajātakaṁ (3)

296.

“ko nu maṁ usunā vijjhi, pamattaṁ udahārakaṁ {hārikaṁ (syā0), hāriyaṁ (ka0)}.

khattiyo brāhmaṇo vesso, ko maṁ viddhā nilīyasi..

297.

“na me maṁsāni khajjāni, cammenattho na vijjati.

atha kena nu vaṇṇena, viddheyyaṁ maṁ amaññatha..

298.

“ko vā tvaṁ kassa vā putto, kathaṁ jānemu taṁ mayaṁ.

puṭṭho me samma akkhāhi, kiṁ maṁ viddhā nilīyasi”..

299.

“rājāhamasmi kāsīnaṁ, pīḷiyakkhoti maṁ vidū.

lobhā raṭṭhaṁ pahitvāna, migamesaṁ carāmahaṁ..

300.

“issatthe casmi kusalo, daḷhadhammoti vissuto.

nāgopi me na mucceyya, āgato usupātanaṁ..

301.

“ko vā tvaṁ kassa vā putto {tvaṁ ca kassa vā puttosi (sī0 pī0)}, kathaṁ jānemu taṁ mayaṁ.

pituno attano cāpi, nāmagottaṁ pavedaya”..

302.

“nesādaputto bhaddante, sāmo iti maṁ ñātayo.

āmantayiṁsu jīvantaṁ, svajjevāhaṁ gato {svājjevaṅgato (syā0), svajjevaṅgate (ka0)} saye..

303.

“viddhosmi puthusallena, savisena yathā migo.

sakamhi lohite rāja, passa semi paripluto..

304.

“paṭivāmagataṁ {paṭidhamma gataṁ (sī0 pī0)} sallaṁ, passa dhimhāmi {vihāmhi (sī0 pī0)} lohitaṁ.

āturo tyānupucchāmi, kiṁ maṁ viddhā nilīyasi..

305.

“ajinamhi haññate dīpi, nāgo dantehi haññate.

atha kena nu vaṇṇena, viddheyyaṁ maṁ amaññatha”..

306.

“migo upaṭṭhito āsi, āgato usupātanaṁ.

taṁ disvā ubbijī sāma, tena kodho mamāvisi”..

307.

“yato sarāmi attānaṁ, yato pattosmi viññutaṁ.

na maṁ migā uttasanti, araññe sāpadānipi..

308.

“yato nidhiṁ parihariṁ, yato pattosmi yobbanaṁ.

na maṁ migā uttasanti, araññe sāpadānipi..

309.

“bhīrū kimpurisā rāja, pabbate gandhamādane.

sammodamānā gacchāma, pabbatāni vanāni ca..

310.

(“na maṁ migā uttasanti, araññe sāpadānipi.) {( ) natthi sī0 syā0 pī0 potthakesu}

atha kena nu vaṇṇena, utrāsanti migā mamaṁ” {utrāse so migo mamaṁ (sī0 pī0)}..

311.

“na taṁ tasa {na taddasā (sī0 pī0)} migo sāma, kiṁ tāhaṁ alikaṁ bhaṇe.

kodhalobhābhibhūtāhaṁ, usuṁ te taṁ avassajiṁ {avissajiṁ (syā0)}..

312.

“kuto nu sāma āgamma, kassa vā pahito tuvaṁ.

udahāro nadiṁ gaccha, āgato migasammataṁ”..

313.

“andhā mātāpitā mayhaṁ, te bharāmi brahāvane.

tesāhaṁ udakāhāro, āgato migasammataṁ..

314.

“atthi nesaṁ usāmattaṁ, atha sāhassa jīvitaṁ.

udakassa alābhena, maññe andhā marissare..

315.

“na me idaṁ tathā dukkhaṁ, labbhā hi pumunā idaṁ.

yañca ammaṁ na passāmi, taṁ me dukkhataraṁ ito..

316.

“na me idaṁ tathā dukkhaṁ, labbhā hi pumunā idaṁ.

yañca tātaṁ na passāmi, taṁ me dukkhataraṁ ito..

317.

“sā nūna kapaṇā ammā, cirarattāya rucchati {ruccati (ka0)}.

aḍḍharatteva ratte vā, nadīva avasucchati {avasussati (syā0)}..

318.

“so nūna kapaṇo tāto, cirarattāya rucchati {ruccati (ka0)}.

aḍḍharatteva ratte vā, nadīva avasucchati {avasussati (syā0)}..

319.

“uṭṭhānapādacariyāya {pāricariyāya (sī0 pī0)}, pādasambāhanassa ca.

sāma tāta vilapantā, hiṇḍissanti brahāvane..

320.

“idampi dutiyaṁ sallaṁ, kampeti hadayaṁ mamaṁ.

yañca andhe na passāmi, maññe hissāmi {yañca hessāmi (sī0 pī0), taṁ meṁ hissāmi (ka0)} jīvitaṁ”..

321.

“mā bāḷhaṁ paridevesi, sāma kalyāṇadassana.

ahaṁ kammakaro hutvā, bharissaṁ te brahāvane..

322.

“issatthe casmi kusalo, daḷhadhammoti vissuto.

ahaṁ kammakaro hutvā, bharissaṁ te brahāvane..

323.

“migānaṁ {magānaṁ (ka0)} vighāsamanvesaṁ, vanamūlaphalāni ca.

ahaṁ kammakaro hutvā, bharissaṁ te brahāvane..

324.

“katamaṁ taṁ vanaṁ sāma, yattha mātāpitā tava.

ahaṁ te tathā bharissaṁ, yathā te abharī tuvaṁ”..

325.

“ayaṁ ekapadī rāja, yoyaṁ ussīsake mama.

ito gantvā aḍḍhakosaṁ, tattha nesaṁ agārakaṁ.

yattha mātāpitā mayhaṁ, te bharassu ito gato..

326.

“namo te kāsirājatthu, namo te kāsivaḍḍhana.

andhā mātāpitā mayhaṁ, te bharassu brahāvane..

327.

“añjaliṁ te paggaṇhāmi, kāsirāja namatthu te.

mātaraṁ pitaraṁ mayhaṁ, vutto vajjāsi vandanaṁ”..

328.

“idaṁ vatvāna so sāmo, yuvā kalyāṇadassano.

mucchito visavegena, visaññī samapajjatha..

329.

“sa rājā paridevesi, bahuṁ kāruññasañhitaṁ.

ajarāmarohaṁ āsiṁ, ajjetaṁ ñāmi {ajjahaññāmi (ka0)} no pure.

sāmaṁ kālaṅkataṁ disvā, natthi maccussa nāgamo..

330.

“yassu maṁ paṭimanteti, savisena samappito.

svajjevaṁ gate kāle, na kiñci mabhibhāsati..

331.

“nirayaṁ nūna gacchāmi, ettha me natthi saṁsayo.

tadā hi pakataṁ pāpaṁ, cirarattāya kibbisaṁ..

332.

“bhavanti tassa vattāro, gāme kibbisakārako.

araññe nimmanussamhi, ko maṁ vattumarahati..

333.

“sārayanti hi kammāni, gāme saṁgaccha māṇavā.

araññe nimmanussamhi, ko nu maṁ sārayissati”..

334.

“sā devatā antarahitā, pabbate gandhamādane.

raññova anukampāya, imā gāthā abhāsatha..

335.

“āguṁ kira mahārāja, akari {akarā (sī0)} kamma dukkaṭaṁ.

adūsakā pitāputtā, tayo ekūsunā hatā..

336.

“ehi taṁ anusikkhāmi, yathā te sugatī siyā.

dhammenandhe vane posa, maññehaṁ sugatī tayā..

337.

“sa rājā paridevitvā, bahuṁ kāruññasañhitaṁ.

udakakumbhamādāya, pakkāmi dakkhiṇāmukho..

338.

“kassa nu eso padasaddo, manussasseva āgato.

neso sāmassa nigghoso, ko nu tvamasi mārisa..

339.

“santañhi sāmo vajati, santaṁ pādāni neyati {uttahi (sī0)}.

neso sāmassa nigghoso, ko nu tvamasi mārisa”..

340.

“rājāhamasmi kāsīnaṁ, pīḷiyakkhoti maṁ vidū.

lobhā raṭṭhaṁ pahitvāna, migamesaṁ carāmahaṁ..

341.

“issatthe casmi kusalo, daḷhadhammoti vissuto.

nāgopi me na mucceyya, āgato usupātanaṁ”..

342.

“svāgataṁ te mahārāja, atho te adurāgataṁ.

issarosi anuppatto, yaṁ idhatthi pavedaya..

343.

“tindukāni piyālāni, madhuke kāsumāriyo.

phalāni khuddakappāni, bhuñja rāja varaṁ varaṁ..

344.

“idampi pānīyaṁ sītaṁ, ābhataṁ girigabbharā.

tato piva mahārāja, sace tvaṁ abhikaṅkhasi”..

345.

“nālaṁ andhā vane daṭṭhuṁ, ko nu vo phalamāhari.

anandhassevayaṁ sammā, nivāpo mayha khāyati”..

346.

“daharo yuvā nātibrahā, sāmo kalyāṇadassano.

dīghassa kesā asitā, atho sūnagga {sonagga (ka0)} vellitā..

347.

“so have phalamāharitvā, ito ādāya {ādā (sī0 pī0)} kamaṇḍaluṁ.

nadiṁ gato udahāro, maññe na dūramāgato”..

348.

“ahaṁ taṁ avadhiṁ sāmaṁ, yo tuyhaṁ paricārako.

yaṁ kumāraṁ pavedetha, sāmaṁ kalyāṇadassanaṁ..

349.

“dīghassa kesā asitā, atho sūnaggavellitā.

tesu lohitalittesu, seti sāmo mayā hato”..

350.

“kena dukūlamantesi, hato sāmoti vādinā.

hato sāmoti sutvāna, hadayaṁ me pavedhati..

351.

“assatthasseva taruṇaṁ, pavāḷaṁ māluteritaṁ.

hato sāmoti sutvāna, hadayaṁ me pavedhati”..

352.

“pārike kāsirājāyaṁ, so sāmaṁ migasammate.

kodhasā usunā vijjhi, tassa mā pāpamicchimhā”..

353.

“kicchā laddho piyo putto, yo andhe abharī vane.

taṁ ekaputtaṁ ghātimhi, kathaṁ cittaṁ na kopaye”..

354.

“kicchā laddho piyo putto, yo andhe abharī vane.

taṁ ekaputtaṁ ghātimhi, akkodhaṁ āhu paṇḍitā”..

355.

“mā bāḷhaṁ paridevetha, hato sāmoti vādinā.

ahaṁ kammakaro hutvā, bharissāmi brahāvane..

356.

“issatthe casmi kusalo, daḷhadhammoti vissuto.

ahaṁ kammakaro hutvā, bharissāmi brahāvane..

357.

“migānaṁ vighāsamanvesaṁ, vanamūlaphalāni ca.

ahaṁ kammakaro hutvā, bharissāmi brahāvane”..

358.

“nesa dhammo mahārāja, netaṁ amhesu kappati.

rājā tvamasi amhākaṁ, pāde vandāma te mayaṁ”..

359.

“dhammaṁ nesāda bhaṇatha, katā apacitī tayā.

pitā tvamasi {tvamahi (?)} amhākaṁ, mātā tvamasi pārike”..

360.

“namo te kāsirājatthu, namo te kāsivaḍḍhana.

añjaliṁ te paggaṇhāma, yāva sāmānupāpaya..

361.

“tassa pāde samajjantā {pavaṭṭantā (pī0)}, mukhañca bhujadassanaṁ.

saṁsumbhamānā attānaṁ, kālamāgamayāmase”..

362.

“brahā vāḷamigākiṇṇaṁ, ākāsantaṁva dissati.

yattha sāmo hato seti, candova patito chamā..

363.

“brahā vāḷamigākiṇṇaṁ, ākāsantaṁva dissati.

yattha sāmo hato seti, sūriyova patito chamā..

364.

“brahā vāḷamigākiṇṇaṁ, ākāsantaṁva dissati.

yattha sāmo hato seti, paṁsunā patikuntito {kuṇṭhito (sī0 syā0 pī0) evamuparipi}..

365.

“brahā vāḷamigākiṇṇaṁ, ākāsantaṁva dissati.

yattha sāmo hato seti, idheva vasathassame”..

366.

“yadi tattha sahassāni, satāni niyutāni {nahutāni (sī0 syā0 pī0)} ca.

nevamhākaṁ bhayaṁ koci, vane vāḷesu vijjati”..

367.

“tato andhānamādāya, kāsirājā brahāvane.

hatthe gahetvā pakkāmi, yattha sāmo hato ahu..

368.

“disvāna patitaṁ sāmaṁ, puttakaṁ paṁsukunthitaṁ.

apaviddhaṁ brahāraññe, candaṁva patitaṁ chamā..

369.

“disvāna patitaṁ sāmaṁ, puttakaṁ paṁsukunthitaṁ.

apaviddhaṁ brahāraññe, sūriyaṁva patitaṁ chamā..

370.

“disvāna patitaṁ sāmaṁ, puttakaṁ paṁsukunthitaṁ.

apaviddhaṁ brahāraññe, kalūnaṁ {karuṇaṁ (sī0 pī0)} paridevayuṁ..

371.

“disvāna patitaṁ sāmaṁ, puttakaṁ paṁsukunthitaṁ.

bāhā paggayha pakkanduṁ, adhammo kira bho iti..

372.

“bāḷhaṁ kho tvaṁ pamattosi, sāma kalyāṇadassana.

yo ajjevaṁ {svajjevaṁ (ka0) evamuparipi} gate kāle, na kiñci mabhibhāsasi..

373.

“bāḷhaṁ kho tvaṁ padittosi, sāma kalyāṇadassana.

yo ajjevaṁ gate kāle, na kiñci mabhibhāsasi..

374.

“bāḷhaṁ kho tvaṁ pakuddhosi, sāma kalyāṇadassana.

yo ajjevaṁ gate kāle, na kiñci mabhibhāsasi..

375.

“bāḷhaṁ kho tvaṁ pasuttosi, sāma kalyāṇadassana.

yo ajjevaṁ gate kāle, na kiñci mabhibhāsasi..

376.

“bāḷhaṁ kho tvaṁ vimanosi, sāma kalyāṇadassana.

yo ajjevaṁ gate kāle, na kiñci mabhibhāsasi..

377.

“jaṭaṁ valinaṁ paṁsugataṁ {paṅkahataṁ (sī0 pī0)}, ko dāni saṇṭhapessati {saṇṭhapessati (sī0 syā0 pī0)}.

sāmo ayaṁ kālaṅkato, andhānaṁ paricārako..

378.

“ko me sammajjamādāya {ce sammajjanādāya (sī0), no sammajjanādāya (syā0), me sammajjanādāya (pī0)}, sammajjissati assamaṁ.

sāmo ayaṁ kālaṅkato, andhānaṁ paricārako..

379.

“ko dāni nhāpayissati, sītenuṇhodakena ca.

sāmo ayaṁ kālaṅkato, andhānaṁ paricārako..

380.

“ko dāni bhojayissati, vanamūlaphalāni ca.

sāmo ayaṁ kālaṅkato, andhānaṁ paricārako”..

381.

“disvāna patitaṁ sāmaṁ, puttakaṁ paṁsukunthitaṁ.

aṭṭitā puttasokena, mātā saccaṁ abhāsatha..

382.

“yena saccenayaṁ sāmo, dhammacārī pure ahu.

etena saccavajjena, visaṁ sāmassa haññatu..

383.

“yena saccenayaṁ sāmo, brahmacārī pure ahu.

etena saccavajjena, visaṁ sāmassa haññatu..

384.

“yena saccenayaṁ sāmo, saccavādī pure ahu.

etena saccavajjena, visaṁ sāmassa haññatu..

385.

“yena saccenayaṁ sāmo, mātāpettibharo {mātāpetibharo (syā0), mātāpittibharo (ka0)} ahu.

etena saccavajjena, visaṁ sāmassa haññatu..

386.

“yena saccenayaṁ sāmo, kule jeṭṭhāpacāyiko.

etena saccavajjena, visaṁ sāmassa haññatu..

387.

“yena saccenayaṁ sāmo, pāṇā piyataro mama.

etena saccavajjena, visaṁ sāmassa haññatu..

388.

“yaṁ kiñcitthi kataṁ puññaṁ, mayhañceva pitucca te.

sabbena tena kusalena, visaṁ sāmassa haññatu”..

389.

“disvāna patitaṁ sāmaṁ, puttakaṁ paṁsukunthitaṁ.

aṭṭito puttasokena, pitā saccaṁ abhāsatha..

390.

“yena saccenayaṁ sāmo, dhammacārī pure ahu.

etena saccavajjena, visaṁ sāmassa haññatu..

391.

“yena saccenayaṁ sāmo, brahmacārī pure ahu.

etena saccavajjena, visaṁ sāmassa haññatu..

392.

“yena saccenayaṁ sāmo, saccavādī pure ahu.

etena saccavajjena, visaṁ sāmassa haññatu..

393.

“yena saccenayaṁ sāmo, mātāpettibharo ahu.

etena saccavajjena, visaṁ sāmassa haññatu..

394.

“yena saccenayaṁ sāmo, kule jeṭṭhāpacāyiko.

etena saccavajjena, visaṁ sāmassa haññatu..

395.

“yena saccenayaṁ sāmo, pāṇā piyataro mama.

etena saccavajjena, visaṁ sāmassa haññatu..

396.

“yaṁ kiñcitthi {kiñcatthi (sī0 pī0)} kataṁ puññaṁ, mayhañceva mātucca te.

sabbena tena kusalena, visaṁ sāmassa haññatu..

397.

“sā devatā antarahitā, pabbate gandhamādane.

sāmassa anukampāya, imaṁ saccaṁ abhāsatha..

398.

“pabbatyāhaṁ gandhamādane, cirarattanivāsinī {ciraṁ rattaṁ nivāsinī (syā0)}.

na me piyataro koci, añño sāmena {sāmā na (sī0 pī0)} vijjati.

etena saccavajjena, visaṁ sāmassa haññatu..

399.

“sabbe vanā gandhamayā, pabbate gandhamādane.

etena saccavajjena, visaṁ sāmassa haññatu”..

400.

tesaṁ lālappamānānaṁ, bahuṁ kāruññasañhitaṁ.

khippaṁ sāmo samuṭṭhāsi, yuvā kalyāṇadassano..

401.

“sāmohamasmi bhaddaṁ vo {bhaddante (ka0)}, sotthināmhi samuṭṭhito.

mā bāḷhaṁ paridevetha, mañjunābhivadetha maṁ”..

402.

“svāgataṁ te mahārāja, atho te adurāgataṁ.

issarosi anuppatto, yaṁ idhatthi pavedaya..

403.

“tindukāni piyālāni, madhuke kāsumāriyo.

phalāni khuddakappāni, bhuñja rāja varaṁ varaṁ..

404.

“atthi me pāniyaṁ sītaṁ, ābhataṁ girigabbharā.

tato piva mahārāja, sace tvaṁ abhikaṅkhasi”..

405.

“sammuyhāmi pamuyhāmi, sabbā muyhanti me disā.

petaṁ taṁ sāmamaddakkhiṁ, ko nu tvaṁ sāma jīvasi”..

406.

“api jīvaṁ mahārāja, purisaṁ gāḷhavedanaṁ.

upanītamanasaṅkappaṁ, jīvantaṁ maññate mataṁ..

407.

“api jīvaṁ mahārāja, purisaṁ gāḷhavedanaṁ.

taṁ nirodhagataṁ santaṁ, jīvantaṁ maññate mataṁ..

408.

“yo mātaraṁ pitaraṁ vā, macco dhammena posati.

devāpi naṁ tikicchanti, mātāpettibharaṁ naraṁ..

409.

“yo mātaraṁ pitaraṁ vā, macco dhammena posati.

idheva naṁ pasaṁsanti, pecca sagge pamodati”..

410.

“esa bhiyyo pamuyhāmi, sabbā muyhanti me disā.

saraṇaṁ taṁ sāma gacchāmi {saraṇaṁ sāma gacchāmi (syā0 ka0)}, tvañca me saraṇaṁ bhava”..

411.

“dhammaṁ cara mahārāja, mātāpitūsu khattiya.

idha dhammaṁ caritvāna, rāja saggaṁ gamissasi..

412.

“dhammaṁ cara mahārāja, puttadāresu khattiya.

idha dhammaṁ caritvāna, rāja saggaṁ gamissasi..

413.

“dhammaṁ cara mahārāja, mittāmaccesu khattiya.

idha dhammaṁ caritvāna, rāja saggaṁ gamissasi..

414.

“dhammaṁ cara mahārāja, vāhanesu balesu ca.

idha dhammaṁ caritvāna, rāja saggaṁ gamissasi..

415.

“dhammaṁ cara mahārāja, gāmesu nigamesu ca.

idha dhammaṁ caritvāna, rāja saggaṁ gamissasi..

416.

“dhammaṁ cara mahārāja, raṭṭhesu janapadesu ca.

idha dhammaṁ caritvāna, rāja saggaṁ gamissasi..

417.

“dhammaṁ cara mahārāja, samaṇabrāhmaṇesu ca.

idha dhammaṁ caritvāna, rāja saggaṁ gamissasi..

418.

“dhammaṁ cara mahārāja, migapakkhīsu khattiya.

idha dhammaṁ caritvāna, rāja saggaṁ gamissasi..

419.

“dhammaṁ cara mahārāja, dhammo ciṇṇo sukhāvaho.

idha dhammaṁ caritvāna, rāja saggaṁ gamissasi..

420.

“dhammaṁ cara mahārāja, saindā devā sabrahmakā.

suciṇṇena divaṁ pattā, mā dhammaṁ rāja pāmado” ti..

suvaṇṇasāmajātakaṁ {sāmajātakaṁ (sī0 pī0)} tatiyaṁ.

541. nimijātakaṁ (4)

421.

“accheraṁ vata lokasmiṁ, uppajjanti vicakkhaṇā.

yadā ahu nimirājā, paṇḍito kusalatthiko..

422.

“rājā sabbavidehānaṁ, adā dānaṁ arindamo.

tassa taṁ dadato dānaṁ, saṅkappo udapajjatha.

dānaṁ vā brahmacariyaṁ vā, katamaṁ su mahapphalaṁ..

423.

tassa saṅkappamaññāya, maghavā devakuñjaro.

sahassanetto pāturahu, vaṇṇena vihanaṁ {nihanaṁ (sī0 pī0), vihataṁ (syā0 ka0)} tamaṁ..

424.

salomahaṭṭho manujindo, vāsavaṁ avacā nimi.

“devatā nusi gandhabbo, adu sakko purindado..

425.

“na ca me tādiso vaṇṇo, diṭṭho vā yadi vā suto.

{natthi sī0 pī0 potthakesu} ācikkha me tvaṁ bhaddante, kathaṁ jānemu taṁ mayaṁ” {natthi sī0 pī0 potthakesu}..

426.

salomahaṭṭhaṁ ñatvāna, vāsavo avacā nimiṁ.

“sakkohamasmi devindo, āgatosmi tavantike.

alomahaṭṭho manujinda, puccha pañhaṁ yamicchasi”..

427.

so ca tena katokāso, vāsavaṁ avacā nimi.

“pucchāmi taṁ mahārāja {mahābāhu (sī0 pī0), devarāja (ka0)}, sabbabhūtānamissara.

dānaṁ vā brahmacariyaṁ vā, katamaṁ su mahapphalaṁ”..

428.

so puṭṭho naradevena, vāsavo avacā nimiṁ.

“vipākaṁ brahmacariyassa, jānaṁ akkhāsijānato..

429.

“hīnena brahmacariyena, khattiye upapajjati.

majjhimena ca devattaṁ, uttamena visujjhati..

430.

“na hete sulabhā kāyā, yācayogena kenaci.

ye kāye upapajjanti, anāgārā tapassino..

431.

“dudīpo {dutipo (ka0)} sāgaro selo, mujakindo {mucalindo (sī0 syā0 pī0), mujakinto (ka0)} bhagīraso.

usindaro {usīnaro (sī0 pī0)} kassapo ca {aṭṭhako ca (sī0 pī0), atthako ca (syā0)}, asako ca puthujjano..

432.

“ete caññe ca rājāno, khattiyā brāhmaṇā bahū.

puthuyaññaṁ yajitvāna, petattaṁ {petaṁ te (sī0 pī0)} nātivattisuṁ..

433.

“atha yīme {addhā ime (sī0 pī0), addhāyime (syā0)} avattiṁsu, anāgārā tapassino.

sattisayo yāmahanu, somayāmo {somayāgo (sī0 syā0 pī0)} manojavo..

434.

“samuddo māgho bharato ca, isi kālapurakkhato {kālikarikkhiyo (sī0 pī0)}.

aṅgīraso kassapo ca, kisavaccho akatti {akitti (sī0 pī0), akanti (syā0)} ca..

435.

“uttarena nadī sīdā, gambhīrā duratikkamā.

naḷaggivaṇṇā jotanti, sadā kañcanapabbatā..

436.

“parūḷhakacchā tagarā, rūḷhakacchā vanā nagā.

tatrāsuṁ dasasahassā, porāṇā isayo pure..

437.

“ahaṁ seṭṭhosmi dānena, saṁyamena damena ca.

anuttaraṁ vataṁ katvā, pakiracārī samāhite..

438.

“jātimantaṁ ajaccañca, ahaṁ ujugataṁ naraṁ.

ativelaṁ namassissaṁ, kammabandhū hi māṇavā {mātiyā (sī0 pī0)}..

439.

“sabbe vaṇṇā adhammaṭṭhā, patanti nirayaṁ adho.

sabbe vaṇṇā visujjhanti, caritvā dhammamuttamaṁ”..

440.

idaṁ vatvāna maghavā, devarājā sujampati.

vedehamanusāsitvā, saggakāyaṁ apakkami..

441.

“imaṁ bhonto nisāmetha, yāvantettha samāgatā.

dhammikānaṁ manussānaṁ, vaṇṇaṁ uccāvacaṁ bahuṁ..

442.

“yathā ayaṁ nimirājā, paṇḍito kusalatthiko.

rājā sabbavidehānaṁ, adā dānaṁ arindamo..

443.

“tassa taṁ dadato dānaṁ, saṅkappo udapajjatha.

dānaṁ vā brahmacariyaṁ vā, katamaṁ su mahapphalaṁ”..

444.

abbhuto vata lokasmiṁ, uppajji lomahaṁsano.

dibbo ratho pāturahu, vedehassa yasassino..

445.

devaputto mahiddhiko, mātali devasārathi.

nimantayittha rājānaṁ, vedehaṁ mithilaggahaṁ..

446.

“ehimaṁ rathamāruyha, rājaseṭṭha disampati.

devā dassanakāmā te, tāvatiṁsā saindakā.

saramānā hi te devā, sudhammāyaṁ samacchare”..

447.

tato rājā taramāno, vedeho mithilaggaho.

āsanā vuṭṭhahitvāna, pamukho rathamāruhi..

448.

abhirūḷhaṁ rathaṁ dibbaṁ, mātali etadabravi.

“kena taṁ nemi maggena, rājaseṭṭha disampati.

yena vā pāpakammantā, puññakammā ca ye narā”..

449.

“ubhayeneva maṁ nehi, mātali devasārathi.

yena vā pāpakammantā, puññakammā ca ye narā”..

450.

“kena taṁ paṭhamaṁ nemi, rājaseṭṭha disampati.

yena vā pāpakammantā, puññakammā ca ye narā”..

451.

“niraye {niriyaṁ (syā0 ka0)} tāva passāmi, āvāse {āvāsaṁ (syā0 ka0)} pāpakamminaṁ.

ṭhānāni luddakammānaṁ, dussīlānañca yā gati”..

452.

dassesi mātali rañño, duggaṁ vetaraṇiṁ nadiṁ.

kuthitaṁ khārasaṁyuttaṁ, tattaṁ aggisikhūpamaṁ {aggisamodakaṁ (ka0)}..

453.

nimī have mātalimajjhabhāsatha {mātalimajjhabhāsi (syā0)}, disvā janaṁ patamānaṁ vidugge.

“bhayañhi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu pāpaṁ, yeme janā vetaraṇiṁ patanti”..

454.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

455.

“ye dubbale balavantā jīvaloke, hiṁsanti rosanti supāpadhammā.

te luddakammā pasavetva pāpaṁ, teme janā vetaraṇiṁ patanti”..

456.

“sāmā ca soṇā sabalā ca gijjhā, kākolasaṅghā adanti {adenti (sī0 syā0 pī0) evamuparipi} bheravā.

bhayañhi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu pāpaṁ, yeme jane kākolasaṅghā adanti”..

457.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

458.

“ye kecime maccharino kadariyā, paribhāsakā samaṇabrāhmaṇānaṁ.

hiṁsanti rosanti supāpadhammā, te luddakammā pasavetva pāpaṁ.

teme jane kākolasaṅghā adanti”..

459.

“sajotibhūtā pathaviṁ kamanti, tattehi khandhehi ca pothayanti.

bhayañhi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu pāpaṁ, yeme janā khandhahatā sayanti”..

460.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

461.

“ye jīvalokasmi supāpadhammino, narañca nāriñca apāpadhammaṁ.

hiṁsanti rosanti supāpadhammā {supāpadhammino (ka0)}, te luddakammā pasavetva pāpaṁ.

teme janā khandhahatā sayanti”..

462.

“aṅgārakāsuṁ apare phuṇanti {thunanti (sī0 syā0), phunanti (pī0)}, narā rudantā paridaḍḍhagattā.

bhayañhi maṁ vidanti sūta disvā, pucchāmi taṁ mātali devasārathi.

ime nu maccā kimakaṁsu pāpaṁ, yeme janā aṅgārakāsuṁ phuṇanti”..

463.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

464.

“ye keci pūgāya dhanassa {pūgāyatanassa (sī0 pī0)} hetu, sakkhiṁ karitvā iṇaṁ jāpayanti.

te jāpayitvā janataṁ janinda, te luddakammā pasavetva pāpaṁ.

teme janā aṅgārakāsuṁ phuṇanti”..

465.

“sajotibhūtā jalitā padittā, padissati mahatī lohakumbhī.

bhayañhi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu pāpaṁ, yeme janā avaṁsirā lohakumbhiṁ patanti”..

466.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

467.

“ye sīlavantaṁ {sīlavaṁ (pī0)} samaṇaṁ brāhmaṇaṁ vā, hiṁsanti rosanti supāpadhammā.

te luddakammā pasavetva pāpaṁ, teme janā avaṁsirā lohakumbhiṁ patanti”..

468.

“luñcanti gīvaṁ atha veṭhayitvā {aviveṭhayitvā (ka0)}, uṇhodakasmiṁ pakiledayitvā {pakiledayitvā (sī0 pī0)}.

bhayañhi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu pāpaṁ, yeme janā luttasirā sayanti”..

469.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

470.

“ye jīvalokasmi supāpadhammino, pakkhī gahetvāna viheṭhayanti te.

viheṭhayitvā sakuṇaṁ janinda, te luddakāmā pasavetva pāpaṁ.

teme janā luttasirā sayanti..

471.

“pahūtatoyā anigādhakūlā {anikhātakūlā (sī0 syā0 pī0)}, nadī ayaṁ sandati suppatitthā.

ghammābhitattā manujā pivanti, pītañca {pivataṁ ca (sī0 syā0 pī0 ka0)} tesaṁ bhusa hoti pāni..

472.

“bhayañhi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu pāpaṁ, pītañca tesaṁ bhusa hoti pāni”..

473.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

474.

“ye suddhadhaññaṁ palāsena missaṁ, asuddhakammā kayino dadanti.

ghammābhitattāna pipāsitānaṁ, pītañca tesaṁ bhusa hoti pāni”..

475.

“usūhi sattīhi ca tomarehi, dubhayāni passāni tudanti kandataṁ.

bhayañhi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu pāpaṁ, yeme janā sattihatā sayanti”..

476.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

477.

“ye jīvalokasmi asādhukammino, adinnamādāya karonti jīvikaṁ.

dhaññaṁ dhanaṁ rajataṁ jātarūpaṁ, ajeḷakañcāpi pasuṁ mahiṁsaṁ {mahīsaṁ (sī0 pī0)}.

te luddakammā pasavetva pāpaṁ, teme janā sattihatā sayanti”..

478.

“gīvāya baddhā kissa ime puneke, aññe vikantā {vikattā (sī0 pī0)} bilakatā sayanti {puneke (sī0 pī0)}.

bhayañhi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu pāpaṁ, yeme janā bilakatā sayanti”..

479.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

480.

“orabbhikā sūkarikā ca macchikā, pasuṁ mahiṁsañca ajeḷakañca.

hantvāna sūnesu pasārayiṁsu, te luddakammā pasavetva pāpaṁ.

teme janā bilakatā sayanti..

481.

“rahado ayaṁ muttakarīsapūro, duggandharūpo asuci pūti vāti.

khudāparetā manujā adanti, bhayañhi maṁ vindati sūta disvā.

pucchāmi taṁ mātali devasārathi, ime nu maccā kimakaṁsu pāpaṁ.

yeme janā muttakarīsabhakkhā”..

482.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

483.

“ye kecime kāraṇikā virosakā, paresaṁ hiṁsāya sadā niviṭṭhā.

te luddakammā pasavetva pāpaṁ, mittadduno mīḷhamadanti bālā..

484.

“rahado ayaṁ lohitapubbapūro, duggandharūpo asuci pūti vāti.

ghammābhitattā manujā pivanti, bhayañhi maṁ vindati sūta disvā.

pucchāmi taṁ mātali devasārathi, ime nu maccā kimakaṁsu pāpaṁ.

yeme janā lohitapubbabhakkhā”..

485.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

486.

“ye mātaraṁ vā pitaraṁ vā jīvaloke {pitaraṁ va jīvaloke (sī0), pitaraṁ va loke (pī0)}, pārājikā arahante hananti.

te luddakammā pasavetva pāpaṁ, teme janā lohitapubbabhakkhā”..

487.

“jivhañca passa baḷisena viddhaṁ, vihataṁ yathā saṅkusatena cammaṁ.

phandanti macchāva thalamhi khittā, muñcanti kheḷaṁ rudamānā kimete..

488.

“bhayañhi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu pāpaṁ, yeme janā vaṅkaghastā sayanti”..

489.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

490.

“ye keci sandhānagatā {santhānagatā (sī0 pī0), saṇṭhānagatā (syā0)} manussā, agghena agghaṁ kayaṁ hāpayanti.

kuṭena kuṭaṁ dhanalobhahetu, channaṁ yathā vāricaraṁ vadhāya..

491.

“na hi kūṭakārissa bhavanti tāṇā, sakehi kammehi purakkhatassa.

te luddakammā pasavetva pāpaṁ, teme janā vaṅkaghastā sayanti”..

492.

“nārī imā samparibhinnagattā, paggayha kandanti bhuje dujaccā.

sammakkhitā {samakkhitā (syā0), samakkhikā (ka0)} lohitapubbalittā, gāvo yathā āghātane vikantā.

tā bhūmibhāgasmiṁ sadā nikhātā, khandhātivattanti sajotibhūtā..

493.

“bhayañhi maṁ vindati sūta disvā, pucchāmi taṁ mātali devasārathi.

imā nu nāriyo kimakaṁsu pāpaṁ, yā bhūmibhāgasmiṁ sadā nikhātā.

khandhātivattanti sajotibhūtā”..

494.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

495.

“kolitthiyāyo {koliniyāyo (sī0 pī0)} idha jīvaloke, asuddhakammā asataṁ acāruṁ.

tā dittarūpā {dhuttarūpā (ka0)} pati vippahāya, aññaṁ acāruṁ ratikhiḍḍahetu.

tā jīvalokasmiṁ ramāpayitvā, khandhātivattanti sajotibhūtā..

496.

“pāde gahetvā kissa ime puneke, avaṁsirā narake pātayanti.

bhayañhi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu pāpaṁ, yeme janā avaṁsirā narake pātayanti”..

497.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

498.

“ye jīvalokasmi asādhukammino, parassa dārāni atikkamanti.

te tādisā uttamabhaṇḍathenā, teme janā avaṁsirā narake pātayanti..

499.

“te vassapūgāni bahūni tattha, nirayesu dukkhaṁ vedanaṁ vedayanti.

na hi pāpakārissa {kūṭakārissa (ka0)} bhavanti tāṇā, sakehi kammehi purakkhatassa.

te luddakammā pasavetva pāpaṁ, teme janā avaṁsirā narake pātayanti”..

500.

“uccāvacāme vividhā upakkamā, nirayesu dissanti sughorarūpā.

bhayañhi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu pāpaṁ, yeme janā adhimattā dukkhā tibbā.

kharā kaṭukā vedanā vedayanti”..

501.

tassa puṭṭho viyākāsi, mātali devasārathi.

vipākaṁ pāpakammānaṁ, jānaṁ akkhāsijānato..

502.

“ye jīvalokasmi supāpadiṭṭhino, vissāsakammāni karonti mohā.

parañca diṭṭhīsu samādapenti, te pāpadiṭṭhiṁ {pāpadiṭṭhī (sī0 syā0), pāpadiṭṭhīsu (pī0)} pasavetva pāpaṁ.

teme janā adhimattā dukkhā tibbā, kharā kaṭukā vedanā vedayanti..

503.

“viditā te mahārāja, āvāsā pāpakamminaṁ.

ṭhānāni luddakammānaṁ, dussīlānañca yā gati.

uyyāhi dāni rājīsi, devarājassa santike”..

504.

“pañcathūpaṁ dissatidaṁ vimānaṁ, mālāpiḷandhā sayanassa majjhe.

tatthacchati nārī mahānubhāvā, uccāvacaṁ iddhi vikubbamānā..

505.

“vittī hi maṁ vindati sūta disvā, pucchāmi taṁ mātali devasārathi.

ayaṁ nu nārī kimakāsi sādhuṁ, yā modati saggapattā vimāne”..

506.

tassa puṭṭho viyākāsi, mātali devasārathi.

vipākaṁ puññakammānaṁ, jānaṁ akkhāsijānato..

507.

“yadi te sutā bīraṇī jīvaloke, āmāyadāsī ahu brāhmaṇassa.

sā pattakāle {pattakālaṁ (sī0 syā0 pī0)} atithiṁ viditvā, mātāva puttaṁ sakimābhinandī.

saṁyamā saṁvibhāgā ca, sā vimānasmi modati..

508.

“daddallamānā ābhenti {ābhanti (syā0 ka0)}, vimānā satta nimmitā.

tattha yakkho mahiddhiko, sabbābharaṇabhūsito.

samantā anupariyāti, nārīgaṇapurakkhato..

509.

“vittī hi maṁ vindati sūta disvā, pucchāmi taṁ mātali devasārathi.

ayaṁ nu macco kimakāsi sādhuṁ, yo modati saggapatto vimāne”..

510.

tassa puṭṭho viyākāsi, mātali devasārathi.

vipākaṁ puññakammānaṁ, jānaṁ akkhāsijānato..

511.

“soṇadinno gahapati, esa dānapatī ahu.

esa pabbajituddissa, vihāre satta kārayi..

512.

“sakkaccaṁ te upaṭṭhāsi, bhikkhavo tattha vāsike.

acchādanañca bhattañca, senāsanaṁ padīpiyaṁ.

adāsi ujubhūtesu, vippasannena cetasā..

513.

“cātuddasiṁ pañcadasiṁ, yā ca {yā va (sī0 pī0)} pakkhassa aṭṭhamī {aṭṭhamiṁ (sī0 pī0)}.

pāṭihāriyapakkhañca, aṭṭhaṅgasusamāhitaṁ..

514.

“uposathaṁ upavasī, sadā sīlesu saṁvuto.

saṁyamā saṁvibhāgā ca, so vimānasmi modati..

515.

“pabhāsati midaṁ byamhaṁ, phalikāsu sunimmitaṁ.

nārīvaragaṇākiṇṇaṁ, kūṭāgāravarocitaṁ.

upetaṁ annapānehi, naccagītehi cūbhayaṁ..

516.

“vittī hi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu sādhuṁ, ye modare saggapattā vimāne”..

517.

tassa puṭṭho viyākāsi, mātali devasārathi.

vipākaṁ puññakammānaṁ, jānaṁ akkhāsijānato..

518.

“yā kāci nāriyo idha jīvaloke, sīlavantiyo upāsikā.

dāne ratā niccaṁ pasannacittā, sacce ṭhitā uposathe appamattā.

saṁyamā saṁvibhāgā ca, tā vimānasmi modare..

519.

“pabhāsati midaṁ byamhaṁ, veḷuriyāsu nimmitaṁ.

upetaṁ bhūmibhāgehi, vibhattaṁ bhāgaso mitaṁ..

520.

“āḷambarā mudiṅgā ca, naccagītā suvāditā.

dibbā saddā niccharanti, savanīyā manoramā..

521.

“nāhaṁ evaṁgataṁ jātu {jātaṁ (ka0)}, evaṁsuruciraṁ pure.

saddaṁ samabhijānāmi, diṭṭhaṁ vā yadi vā sutaṁ..

522.

“vittī hi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu sādhuṁ, ye modare saggapattā vimāne”..

523.

tassa puṭṭho viyākāsi, mātali devasārathi.

vipākaṁ puññakammānaṁ, jānaṁ akkhāsijānato..

524.

“ye keci maccā idha jīvaloke, sīlavantā {sīlavanto (sī0 pī0)} upāsakā.

ārāme udapāne ca, papā saṅkamanāni ca.

arahante sītibhūte {arahantesu sītibhūtesu (ka0)}, sakkaccaṁ paṭipādayuṁ..

525.

“cīvaraṁ piṇḍapātañca, paccayaṁ sayanāsanaṁ.

adaṁsu ujubhūtesu, vippasannena cetasā..

526.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāhitaṁ..

527.

“uposathaṁ upavasuṁ, sadā sīlesu saṁvutā.

saṁyamā saṁvibhāgā ca, te vimānasmi modare..

528.

“pabhāsati midaṁ byamhaṁ, phalikāsu sunimmitaṁ.

nārīvaragaṇākiṇṇaṁ, kūṭāgāravarocitaṁ..

529.

“upetaṁ annapānehi, naccagītehi cūbhayaṁ.

najjo cānupariyāti, nānāpupphadumāyutā..

530.

“vittī hi maṁ vindati sūta disvā, pucchāmi taṁ mātali devasārathi.

ayaṁ nu macco kimakāsi sādhuṁ, yo modatī saggapatto vimāne”..

531.

tassa puṭṭho viyākāsi, mātali devasārathi.

vipākaṁ puññakammānaṁ, jānaṁ akkhāsijānato..

532.

“mithilāyaṁ gahapati, esa dānapatī ahu.

ārāme udapāne ca, papā saṅkamanāni ca.

arahante sītibhūte, sakkaccaṁ paṭipādayi..

533.

“cīvaraṁ piṇḍapātañca, paccayaṁ sayanāsanaṁ.

adāsi ujubhūtesu, vippasannena cetasā..

534.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāhitaṁ..

535.

“uposathaṁ upavasī, sadā sīlesu saṁvuto.

saṁyamā saṁvibhāgā ca, so vimānasmi modati”..

536.

“pabhāsati midaṁ byamhaṁ, phalikāsu sunimmitaṁ {veḷuriyāsu nimmitaṁ (pī0)}.

nārīvaragaṇākiṇṇaṁ, kūṭāgāravarocitaṁ..

537.

“upetaṁ annapānehi, naccagītehi cūbhayaṁ.

najjo cānupariyāti, nānāpupphadumāyutā..

538.

“rājāyatanā kapitthā ca, ambā sālā ca jambuyo.

tindukā ca piyālā ca, dumā niccaphalā bahū..

539.

“vittī hi maṁ vindati sūta disvā, pucchāmi taṁ mātali devasārathi.

ayaṁ nu macco kimakāsi sādhuṁ, yo modatī saggapatto vimāne”..

540.

“tassa puṭṭho viyākāsi, mātali devasārathi.

vipākaṁ puññakammānaṁ, jānaṁ akkhāsijānato..

541.

“mithilāyaṁ gahapati, esa dānapatī ahu.

ārāme udapāne ca, papā saṅkamanāni ca.

arahante sītibhūte, sakkaccaṁ paṭipādayi..

542.

“cīvaraṁ piṇḍapātañca, paccayaṁ sayanāsanaṁ.

adāsi ujubhūtesu, vippasannena cetasā..

543.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāhitaṁ..

544.

“uposathaṁ upavasī, sadā sīlesu saṁvuto.

saṁyamā saṁvibhāgā ca, so vimānasmi modati”..

545.

“pabhāsati midaṁ byamhaṁ, veḷuriyāsu nimmitaṁ.

upetaṁ bhūmibhāgehi, vibhattaṁ bhāgaso mitaṁ..

546.

“āḷambarā mudiṅgā ca, naccagītā suvāditā.

dibyā saddā niccharanti, savanīyā manoramā..

547.

“nāhaṁ evaṁgataṁ jātu {jātaṁ (ka0)}, evaṁsuruciyaṁ pure.

saddaṁ samabhijānāmi, diṭṭhaṁ vā yadi vā sutaṁ..

548.

“vittī hi maṁ vindati sūta disvā, pucchāmi taṁ mātali devasārathi.

ayaṁ nu macco kimakāsi sādhuṁ, yo modati saggapatto vimāne”..

549.

tassa puṭṭho viyākāsi, mātali devasārathi.

vipākaṁ puññakammānaṁ, jānaṁ akkhāsijānato..

550.

“bārāṇasiyaṁ gahapati, esa dānapatī ahu.

ārāme udapāne ca, papā saṅkamanāni ca.

arahante sītibhūte, sakkaccaṁ paṭipādayi..

551.

“cīvaraṁ piṇḍapātañca, paccayaṁ sayanāsanaṁ.

adāsi ujubhūtesu, vippasannena cetasā..

552.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāhitaṁ..

553.

“uposathaṁ upavasī, sadāsīlesu saṁvuto.

saṁyamā saṁvibhāgā ca, so vimānasmi modati..

554.

“yathā udayamādicco, hoti lohitako mahā.

tathūpamaṁ idaṁ byamhaṁ, jātarūpassa nimmitaṁ..

555.

“vittī hi maṁ vindati sūta disvā, pucchāmi taṁ mātali devasārathi.

ayaṁ nu macco kimakāsi sādhuṁ, yo modatī saggapatto vimāne”..

556.

tassa puṭṭho viyākāsi, mātali devasārathi.

vipākaṁ puññakammānaṁ, jānaṁ akkhāsijānato..

557.

“sāvatthiyaṁ gahapati, esa dānapatī ahu.

ārāme udapāne ca, papā saṅkamanāni ca.

arahante sītibhūte, sakkaccaṁ paṭipādayi..

558.

“cīvaraṁ piṇḍapātañca, paccayaṁ sayanāsanaṁ.

adāsi ujubhūtesu, vippasannena cetasā..

559.

“cātuddasiṁ pañcadasiṁ, yā ca pakkhassa aṭṭhamī.

pāṭihāriyapakkhañca, aṭṭhaṅgasusamāhitaṁ..

560.

“uposathaṁ upavasī, sadā sīlesu saṁvuto.

saṁyamā saṁvibhāgā ca, so vimānasmi modati..

561.

“vehāyasā me bahukā, jātarūpassa nimmitā.

daddallamānā ābhenti, vijjuvabbhaghanantare..

562.

“vittī hi maṁ vindati sūta disvā, pucchāmi taṁ mātali devasārathi.

ime nu maccā kimakaṁsu sādhuṁ, ye modare saggapattā vimāne”..

563.

tassa puṭṭho viyākāsi, mātali devasārathi.

vipākaṁ puññakammānaṁ, jānaṁ akkhāsijānato..

564.

“saddhāya suniviṭṭhāya, saddhamme suppavedite.

akaṁsu satthu vacanaṁ, sammāsambuddhasāsane {sammāsambuddhasāvakā (syā0), sammāsambuddhasāsanaṁ (pī0)}.

tesaṁ etāni ṭhānāni, yāni tvaṁ rāja passasi..

565.

“viditā te mahārāja, āvāsā pāpakamminaṁ.

atho kalyāṇakammānaṁ, ṭhānāni viditāni te.

uyyāhi dāni rājīsi, devarājassa santike”..

566.

“sahassayuttaṁ hayavāhiṁ, dibbayānamadhiṭṭhito.

yāyamāno mahārājā, addā sīdantare nage.

disvānāmantayī sūtaṁ, “ime ke nāma pabbatā”..

567.

{ayaṁ gāthā sī0 syā0 pī0 potthakesu aṭṭhakathāyañca na dissati} tassa puṭṭho viyākāsi, mātali devasārathi.

vipākaṁ puññakammānaṁ, jānaṁ akkhāsijānato {ayaṁ gāthā sī0 syā0 pī0 potthakesu aṭṭhakathāyañca na dissati}..

568.

“sudassano karavīko, īsadharo {isindharo (syā0), īsandharo (ka0)} yugandharo.

nemindharo vinatako, assakaṇṇo girī brahā..

569.

“ete sīdantare nagā, anupubbasamuggatā.

mahārājānamāvāsā, yāni tvaṁ rāja passasi..

570.

“anekarūpaṁ ruciraṁ, nānācitraṁ pakāsati.

ākiṇṇaṁ indasadisehi, byaggheheva surakkhitaṁ {purakkhitaṁ (syā0 ka0)}..

571.

“vittī hi maṁ vindati sūta disvā, pucchāmi taṁ mātali devasārathi.

imaṁ nu dvāraṁ kimabhaññamāhu {kimabhiññamāhu (sī0 pī0)}, (manorama dissati dūratova..) {( ) ayaṁ pāṭho syāmapotthakeyeva dissati}

572.

tassa puṭṭho viyākāsi, mātali devasārathi.

vipākaṁ puññakammānaṁ, jānaṁ akkhāsijānato..

573.

“citrakūṭoti yaṁ āhu, devarājapavesanaṁ.

sudassanassa girino, dvārañhetaṁ pakāsati..

574.

“anekarūpaṁ ruciraṁ, nānācitraṁ pakāsati.

ākiṇṇaṁ indasadisehi, byaggheheva surakkhitaṁ.

pavisetena rājīsi, arajaṁ bhūmimakkama”..

575.

“sahassayuttaṁ hayavāhiṁ, dibbayānamadhiṭṭhito.

yāyamāno mahārājā, addā devasabhaṁ idaṁ..

576.

“yathā sarade ākāse {ākāso (sī0 syā0 pī0)}, nīlobhāso padissati.

tathūpamaṁ idaṁ byamhaṁ, veḷuriyāsu nimmitaṁ..

577.

“vittī hi maṁ vindati sūta disvā, pucchāmi taṁ mātali devasārathi.

imaṁ nu byamhaṁ kimabhaññamāhu {kimabhiññamāhu (sī0 pī0)}, (manorama dissati dūratova..) {( ) ayaṁ pāṭho syāmapotthakeyeva dissati}

578.

tassa puṭṭho viyākāsi, mātali devasārathi.

vipākaṁ puññakammānaṁ, jānaṁ akkhāsijānato..

579.

“sudhammā iti yaṁ āhu, passesā {esesā (syā0 ka0)} dissate sabhā.

veḷuriyārucirā citrā, dhārayanti sunimmitā..

580.

“aṭṭhaṁsā sukatā thambhā, sabbe veḷuriyāmayā.

yattha devā tāvatiṁsā, sabbe indapurohitā..

581.

“atthaṁ devamanussānaṁ, cintayantā samacchare.

pavisetena rājīsi, devānaṁ anumodanaṁ”..

582.

“taṁ devā paṭinandiṁsu, disvā rājānamāgataṁ.

“svāgataṁ te mahārāja, atho te adurāgataṁ.

nisīda dāni rājīsi, devarājassa santike”..

583.

“sakkopi paṭinandittha {paṭinanditvā (ka0)}, vedehaṁ mithilaggahaṁ.

nimantayittha {nimantayī ca (sī0 pī0)} kāmehi, āsanena ca vāsavo..

584.

“sādhu khosi anuppatto, āvāsaṁ vasavattinaṁ.

vasa devesu rājīsi, sabbakāmasamiddhisu.

tāvatiṁsesu devesu, bhuñja kāme amānuse”..

585.

“yathā yācitakaṁ yānaṁ, yathā yācitakaṁ dhanaṁ.

evaṁsampadamevetaṁ, yaṁ parato dānapaccayā..

586.

“na cāhametamicchāmi, yaṁ parato dānapaccayā.

sayaṁkatāni puññāni, taṁ me āveṇikaṁ {āveṇiyaṁ (sī0 syā0 pī0), āvenikaṁ (ka0)} dhanaṁ..

587.

“sohaṁ gantvā manussesu, kāhāmi kusalaṁ bahuṁ.

dānena samacariyāya, saṁyamena damena ca.

yaṁ katvā sukhito hoti, na ca pacchānutappati”..

588.

“bahūpakāro no bhavaṁ, mātali devasārathi.

yo me kalyāṇakammānaṁ, pāpānaṁ paṭidassayi” {paṭidaṁsayi (pī0)}..

589.

“idaṁ vatvā nimirājā, vedeho mithilaggaho.

puthuyaññaṁ yajitvāna, saṁyamaṁ ajjhupāgamī” ti..

nimijātakaṁ {nemirājajātakaṁ (syā0)} catutthaṁ.

542. umaṅgajātakaṁ (5)

590.

“pañcālo sabbasenāya, brahmadattoyamāgato.

sāyaṁ pañcāliyā senā, appameyyā mahosadha..

591.

“vīthimatī {piṭṭhimatī (sī0 pī0), viddhimatī (syā0)} pattimatī, sabbasaṅgāmakovidā.

ohārinī saddavatī, bherisaṅkhappabodhanā..

592.

“lohavijjā alaṅkārā, dhajinī vāmarohinī.

sippiyehi susampannā, sūrehi suppatiṭṭhitā..

593.

“dasettha paṇḍitā āhu, bhūripaññā rahogamā {rahogatā (syā0 ka0)}.

mātā ekādasī rañño, pañcāliyaṁ pasāsati..

594.

“athetthekasataṁ khatyā, anuyantā yasassino.

acchinnaraṭṭhā byathitā, pañcāliyaṁ {pañcālīnaṁ (bahūsu)} vasaṁ gatā..

595.

“yaṁvadā-takkarā rañño, akāmā piyabhāṇino.

pañcālamanuyāyanti, akāmā vasino gatā..

596.

“tāya senāya mithilā, tisandhiparivāritā.

rājadhānī videhānaṁ, samantā parikhaññati..

597.

“uddhaṁ tārakajātāva, samantā parivāritā.

mahosadha vijānāhi, kathaṁ mokkho bhavissati”..

598.

“pāde deva pasārehi, bhuñja kāme ramassu ca.

hitvā pañcāliyaṁ senaṁ, brahmadatto palāyiti” {palāyati (sī0 syā0)}..

599.

“rājā santhavakāmo te, ratanāni pavecchati.

āgacchantu ito {tato (sī0 syā0)} dūtā, mañjukā piyabhāṇino..

600.

“bhāsantu mudukā vācā, yā vācā paṭinanditā.

pañcālo ca videho ca {pañcālā ca videhā ca (sī0 pī0)}, ubho ekā bhavantu te”..

601.

“kathaṁ nu kevaṭṭa mahosadhena, samāgamo āsi tadiṅgha brūhi.

kacci te paṭinijjhatto, kacci tuṭṭho mahosadho”..

602.

“anariyarūpo puriso janinda, asammodako thaddho asabbhirūpo.

yathā mūgo ca badhiro ca, na kiñcitthaṁ abhāsatha” {abhāsittha (ka0)}..

603.

“addhā idaṁ mantapadaṁ sududdasaṁ, attho suddho naravīriyena diṭṭho.

tathā hi kāyo mama sampavedhati, hitvā sayaṁ ko parahatthamessati”..

604.

“channañhi ekāva matī sameti, ye paṇḍitā uttamabhūripattā.

yānaṁ ayānaṁ atha vāpi ṭhānaṁ, mahosadha tvampi matiṁ karohi”..

605.

“jānāsi kho rāja mahānubhāvo, mahabbalo cūḷanibrahmadatto.

rājā ca taṁ icchati māraṇatthaṁ {kāraṇatthaṁ (sī0 pī0)}, migaṁ yathā okacarena luddo..

606.

“yathāpi maccho baḷisaṁ, vaṅkaṁ maṁsena chāditaṁ.

āmagiddho na jānāti, maccho maraṇamattano..

607.

“evameva tuvaṁ rāja, cūḷaneyyassa dhītaraṁ.

kāmagiddho na jānāsi, macchova maraṇamattano..

608.

“sace gacchasi pañcālaṁ, khippamattaṁ jahissati.

migaṁ panthānubandhaṁva {pathānupannaṁva (sī0 syā0 pī0)}, mahantaṁ bhayamessati”..

609.

“mayameva bālamhase eḷamūgā, ye uttamatthāni tayī lapimhā.

kimeva tvaṁ naṅgalakoṭivaḍḍho, atthāni jānāsi yathāpi aññe”..

610.

“imaṁ gale gahetvāna, nāsetha vijitā mama.

yo me ratanalābhassa, antarāyāya bhāsati”..

611.

“tato ca so apakkamma, vedehassa upantikā.

atha āmantayī dūtaṁ, mādharaṁ {maḍharaṁ (sī0), mādhuraṁ (syā0), māṭharaṁ (pī0)} suvapaṇḍitaṁ..

612.

“ehi samma haritapakkha {harīpakkha (sī0 pī0)}, veyyāvaccaṁ karohi me.

atthi pañcālarājassa, sāḷikā sayanapālikā..

613.

`taṁ bandhanena {taṁ pattharena (sī0 pī0), taṁ santhavena (syā0)} pucchassu, sā hi sabbassa kovidā.

sā tesaṁ sabbaṁ jānāti, rañño ca kosiyassa ca..

614.

“`āmo'ti so paṭissutvā, mādharo suvapaṇḍito.

agamāsi haritapakkho {harīpakkho (sī0 pī0)}, sāḷikāya upantikaṁ..

615.

“tato ca kho so gantvāna, mādharo suvapaṇḍito.

athāmantayi sugharaṁ, sāḷikaṁ mañjubhāṇikaṁ..

616.

`kacci te sughare khamanīyaṁ, kacci vesse anāmayaṁ.

kacci te madhunā lājā, labbhate sughare tuvaṁ' {tava (sī0 pī0)}..

617.

`kusalañceva me samma, atho samma anāmayaṁ.

atho me madhunā lājā, labbhate suvapaṇḍita..

618.

`kuto nu samma āgamma, kassa vā pahito tuvaṁ.

na ca mesi ito pubbe, diṭṭho vā yadi vā suto”..

619.

“ahosiṁ sivirājassa, pāsāde sayanapālako.

tato so dhammiko rājā, baddhe mocesi bandhanā”..

620.

“tassa mekā dutiyāsi, sāḷikā mañjubhāṇikā.

taṁ tattha avadhī seno, pekkhato sughare mama”..

621.

“tassā kāmā hi sammatto, āgatosmi tavantike.

sace kareyya {kareyyāsi (sī0), kareyu (syā0), kareyyāsi me (pī0)} okāsaṁ, ubhayova vasāmase”..

622.

“suvova suviṁ kāmeyya, sāḷiko pana sāḷikaṁ.

suvassa sāḷikāyeva {sāḷikāya ca (sī0 pī0)}, saṁvāso hoti kīdiso”..

623.

“yoyaṁ kāme {yaṁ yaṁ kāmī (sī0 pī0)} kāmayati, api caṇḍālikāmapi.

sabbo hi sadiso hoti, natthi kāme asādiso”..

624.

“atthi jampāvatī {jambāvatī (sī0 syā0), campāvatī (ka0)} nāma, mātā sivissa {sibbissa (sī0 pī0)} rājino.

sā bhariyā vāsudevassa, kaṇhassa mahesī piyā..

625.

“raṭṭhavatī {rathavatī (sī0 pī0), ratanavatī (syā0)} kimpurisī, sāpi vacchaṁ akāmayi.

manusso migiyā saddhiṁ, natthi kāme asādiso”..

626.

“handa khvāhaṁ gamissāmi, sāḷike mañjubhāṇike.

paccakkhānupadañhetaṁ, atimaññasi nūna maṁ”..

627.

“na sirī taramānassa, mādhara suvapaṇḍita.

idheva tāva acchassu, yāva rājāna dakkhasi {dakkhisi (pī0)}.

sossi {sossasi (sī0)} saddaṁ mudiṅgānaṁ, ānubhāvañca rājino”..

628.

“yo nu khvāyaṁ tibbo saddo, tirojanapade {tirojanapadaṁ (pī0 ka0)} suto.

dhītā pañcālarājassa, osadhī viya vaṇṇinī.

taṁ dassati videhānaṁ, so vivāho bhavissati”..

629.

“ediso mā {nediso te (sī0)} amittānaṁ, vivāho hotu mādhara.

yathā pañcālarājassa, vedehena bhavissati”..

630.

“ānayitvāna vedehaṁ, pañcālānaṁ rathesabho.

tato naṁ ghātayissati, nassa sakhī bhavissati”..

631.

“handa kho maṁ anujānāhi, rattiyo sattamattiyo.

yāvāhaṁ sivirājassa, ārocemi mahesino.

laddho ca me āvasatho, sāḷikāya upantikaṁ” {upantikā (sī0 ka0)}..

632.

“handa kho taṁ anujānāmi, rattiyo sattamattiyo.

sace tvaṁ sattarattena, nāgacchasi mamantike.

maññe okkantasattaṁ {okkantasantaṁ (syā0 pī0 ka0)} maṁ, matāya āgamissasi”..

633.

“tato ca kho so gantvāna, mādharo suvapaṇḍito.

mahosadhassa akkhāsi, sāḷikāvacanaṁ idaṁ”..

634.

“yasseva ghare bhuñjeyya bhogaṁ, tasseva atthaṁ puriso careyya”.

“handāhaṁ gacchāmi pure janinda, pañcālarājassa puraṁ surammaṁ.

nivesanāni māpetuṁ, vedehassa yasassino..

635.

“nivesanāni māpetvā, vedehassa yasassino.

yadā te pahiṇeyyāmi, tadā eyyāsi khattiya”..

636.

“tato ca pāyāsi pure mahosadho, pañcālarājassa puraṁ surammaṁ.

nivesanāni māpetuṁ, vedehassa yasassino”..

637.

“nivesanāni māpetvā, vedehassa yasassino.

athassa pāhiṇī dūtaṁ, {natthi sī0 pī0 potthakesu} vedehaṁ mithilaggahaṁ {natthi sī0 pī0 potthakesu}.

ehi dāni mahārāja, māpitaṁ te nivesanaṁ”..

638.

“tato ca rājā pāyāsi, senāya caturaṅgiyā {caturaṅginiyā (ka0)}.

anantavāhanaṁ daṭṭhuṁ, phītaṁ kapiliyaṁ {kampilliyaṁ (sī0 pī0)} puraṁ”..

639.

“tato ca kho so gantvāna, brahmadattassa pāhiṇi.

`āgato'smi mahārāja, tava pādāni vandituṁ..

640.

`dadāhi dāni me bhariyaṁ, nāriṁ sabbaṅgasobhiniṁ.

suvaṇṇena paṭicchannaṁ, dāsīgaṇapurakkhataṁ” '..

641.

“svāgataṁ teva {te (sī0), tepi (syā0), tena (pī0)} vedeha, atho te adurāgataṁ.

nakkhattaṁyeva paripuccha, ahaṁ kaññaṁ dadāmi te.

suvaṇṇena paṭicchannaṁ, dāsīgaṇapurakkhataṁ”..

642.

“tato ca rājā vedeho, nakkhattaṁ paripucchatha {paripucchati (syā0 ka0)}.

nakkhattaṁ paripucchitvā, brahmadattassa pāhiṇi..

643.

“dadāhi dāni me bhariyaṁ, nāriṁ sabbaṅgasobhiniṁ.

suvaṇṇena paṭicchannaṁ, dāsīgaṇapurakkhataṁ”..

644.

“dadāmi dāni te bhariyaṁ, nāriṁ sabbaṅgasobhiniṁ.

suvaṇṇena paṭicchannaṁ, dāsīgaṇapurakkhataṁ”..

645.

“hatthī assā rathā pattī, senā tiṭṭhanti vammitā {vammikā (syā0 ka0)}.

ukkā padittā jhāyanti, kinnu maññanti paṇḍitā..

646.

“hatthī assā rathā pattī, senā tiṭṭhanti vammitā {vammikā (syā0 ka0)}.

ukkā padittā jhāyanti, kiṁ nu kāhanti {kāhati (ka0)} paṇḍita”..

647.

“rakkhati taṁ mahārāja, cūḷaneyyo mahabbalo.

paduṭṭho brahmadattena {paduṭṭho te brahmadatto (sī0 syā0 pī0)}, pāto taṁ ghātayissati”..

648.

“ubbedhati me hadayaṁ, mukhañca parisussati.

nibbutiṁ nādhigacchāmi, aggidaḍḍhova ātape..

649.

“kammārānaṁ yathā ukkā, anto jhāyati no bahi.

evampi hadayaṁ mayhaṁ, anto jhāyati no bahi”..

650.

“pamatto mantanātīto, bhinnamantosi khattiya.

idāni kho taṁ tāyantu, paṇḍitā mantino janā..

651.

“akatvāmaccassa vacanaṁ, atthakāmahitesino.

attapītirato rājā, migo kūṭeva ohito..

652.

“yathāpi maccho baḷisaṁ, vaṅkaṁ maṁsena chāditaṁ.

āmagiddho na jānāti, maccho maraṇamattano..

653.

“evameva tuvaṁ rāja, cūḷaneyyassa dhītaraṁ.

kāmagiddho na jānāsi, macchova maraṇamattano..

654.

“sace gacchasi pañcālaṁ, khippamattaṁ jahissasi.

migaṁ panthānubandhaṁva, mahantaṁ bhayamessati..

655.

“anariyarūpo puriso janinda, ahīva ucchaṅgagato ḍaseyya.

na tena mittiṁ kayirātha dhīro {pañño (pī0)}, dukkho have kāpurisena {kāpurisehi (ka0)} saṅgamo..

656.

“yadeva {yaṁ tveva (sī0 syā0 pī0)} jaññā purisaṁ {puriso (syā0 ka0)} janinda, sīlavāyaṁ bahussuto.

teneva mittiṁ kayirātha dhīro, sukho have sappurisena saṅgamo”..

657.

“bālo tuvaṁ eḷamūgosi rāja, yo uttamatthāni mayī lapittho.

kimevahaṁ naṅgalakoṭivaḍḍho, atthāni jānāmi {jānissaṁ (sī0 syā0 pī0)} yathāpi aññe..

658.

“imaṁ gale gahetvāna, nāsetha vijitā mama.

yo me ratanalābhassa, antarāyāya bhāsati”..

659.

“mahosadha atītena, nānuvijjhanti paṇḍitā.

kiṁ maṁ assaṁva sambandhaṁ, patodeneva vijjhasi..

660.

“sace passasi mokkhaṁ vā, khemaṁ vā pana passasi.

teneva maṁ anusāsa, kiṁ atītena vijjhasi”..

661.

“atītaṁ mānusaṁ kammaṁ, dukkaraṁ durabhisambhavaṁ.

na taṁ sakkomi mocetuṁ, tvaṁ pajānassu {tvampi jānassu (sī0 pī0)} khattiya..

662.

“santi vehāyasā {vehāsayā (sī0 pī0)} nāgā, iddhimanto yasassino.

tepi ādāya gaccheyyuṁ, yassa honti tathāvidhā..

663.

“santi vehāyasā assā, iddhimanto yasassino.

tepi ādāya gaccheyyuṁ, yassa honti tathāvidhā..

664.

“santi vehāyasā pakkhī, iddhimanto yasassino.

tepi ādāya gaccheyyuṁ, yassa honti tathāvidhā..

665.

“santi vehāyasā yakkhā, iddhimanto yasassino.

tepi ādāya gaccheyyuṁ, yassa honti tathāvidhā..

666.

“atītaṁ mānusaṁ kammaṁ, dukkaraṁ durabhisambhavaṁ.

na taṁ sakkomi mocetuṁ, antalikkhena khattiya”..

667.

“atīradassī puriso, mahante udakaṇṇave.

yattha so labhate gādhaṁ {nāvaṁ (ka0)}, tattha so vindate sukhaṁ..

668.

“evaṁ amhañca rañño ca, tvaṁ patiṭṭhā mahosadha.

tvaṁ nosi mantinaṁ seṭṭho, amhe dukkhā pamocaya”..

669.

“atītaṁ mānusaṁ kammaṁ, dukkaraṁ durabhisambhavaṁ.

na taṁ sakkomi mocetuṁ, tvaṁ pajānassu senaka”..

670.

“suṇohi metaṁ {etaṁ (sī0 ka0)} vacanaṁ, passa senaṁ {passase'taṁ (sī0 pī0)} mahabbhayaṁ.

senakaṁ dāni pucchāmi, kiṁ kiccaṁ idha maññasi”..

671.

“aggiṁ vā dvārato dema, gaṇhāmase vikantanaṁ {vikattanaṁ (sī0 pī0)}.

aññamaññaṁ vadhitvāna, khippaṁ hissāma jīvitaṁ.

mā no rājā brahmadatto, ciraṁ dukkhena mārayi”..

672.

“suṇohi metaṁ vacanaṁ, passa senaṁ mahabbhayaṁ.

pukkusaṁ dāni pucchāmi, kiṁ kiccaṁ idha maññasi”..

673.

“visaṁ khāditvā miyyāma, khippaṁ hissāma jīvitaṁ.

mā no rājā brahmadatto, ciraṁ dukkhena mārayi”..

674.

“suṇohi metaṁ vacanaṁ, passa senaṁ mahabbhayaṁ.

kāmindaṁ {kāvindaṁ (sī0 pī0)} dāni pucchāmi, kiṁ kiccaṁ idha maññasi”..

675.

“rajjuyā bajjha miyyāma, papātā papatāmase {papatemase (sī0 pī0)}.

mā no rājā brahmadatto, ciraṁ dukkhena mārayi”..

676.

“suṇohi metaṁ vacanaṁ, passa senaṁ mahabbhayaṁ.

devindaṁ dāni pucchāmi, kiṁ kiccaṁ idha maññasi”..

677.

“aggiṁ vā dvārato dema, gaṇhāmase vikantanaṁ.

aññamaññaṁ vadhitvāna, khippaṁ hissāma jīvitaṁ.

na no sakkoti mocetuṁ, sukheneva mahosadho”..

678.

“yathā kadalino sāraṁ, anvesaṁ nādhigacchati.

evaṁ anvesamānā naṁ, pañhaṁ najjhagamāmase..

679.

“yathā simbalino sāraṁ, anvesaṁ nādhigacchati.

evaṁ anvesamānā naṁ, pañhaṁ najjhagamāmase..

680.

“adese vata no vuṭṭhaṁ, kuñjarānaṁvanodake.

sakāse dummanussānaṁ, bālānaṁ avijānataṁ..

681.

“ubbedhati me hadayaṁ, mukhañca parisussati.

nibbutiṁ nādhigacchāmi, aggidaḍḍhova ātape..

682.

“kammārānaṁ yathā ukkā, anto jhāyati no bahi.

evampi hadayaṁ mayhaṁ, anto jhāyati no bahi”..

683.

“tato so paṇḍito dhīro, atthadassī mahosadho.

vedehaṁ dukkhitaṁ disvā, idaṁ vacanamabravi..

684.

`mā tvaṁ bhāyi mahārāja, mā tvaṁ bhāyi rathesabha.

ahaṁ taṁ mocayissāmi, rāhuggahaṁva {rāhugahitaṁva (sī0 syā0 pī0)} candimaṁ..

685.

`mā tvaṁ bhāyi mahārāja, mā tvaṁ bhāyi rathesabha.

ahaṁ taṁ mocayissāmi, rāhuggahaṁva sūriyaṁ..

686.

“mā tvaṁ bhāyi mahārāja, mā tvaṁ bhāyi rathesabha.

ahaṁ taṁ mocayissāmi, paṅke sannaṁva kuñjaraṁ..

687.

`mā tvaṁ bhāyi mahārāja, mā tvaṁ bhāyi rathesabha.

ahaṁ taṁ mocayissāmi, peḷābaddhaṁva pannagaṁ..

688.

{ayaṁ gāthā sī0 pī0 potthakesu na dissati} `mā tvaṁ bhāyi mahārāja, mā tvaṁ bhāyi rathesabha.

ahaṁ taṁ mocayissāmi, pakkhiṁ baddhaṁva pañjare {ayaṁ gāthā sī0 pī0 potthakesu na dissati}..

689.

`mā tvaṁ bhāyi mahārāja, mā tvaṁ bhāyi rathesabha.

ahaṁ taṁ mocayissāmi, macche jālagateriva..

690.

`mā tvaṁ bhāyi mahārāja, mā tvaṁ bhāyi rathesabha.

ahaṁ taṁ mocayissāmi, sayoggabalavāhanaṁ..

691.

`mā tvaṁ bhāyi mahārāja, mā tvaṁ bhāyi rathesabha.

pañcālaṁ vāhayissāmi {bāhayissāmi (syā0), vārayissāmi (ka0)}, kākasenaṁva leḍḍunā..

692.

`adu paññā kimatthiyā, amacco vāpi tādiso.

yo taṁ sambādhapakkhandaṁ {sambādhapakkhantaṁ (sī0 pī0)}, dukkhā na parimocaye” '..

693.

“etha māṇavā uṭṭhetha, mukhaṁ sodhetha sandhino.

vedeho sahamaccehi, umaṅgena {ummaggena (sī0 pī0), ummaṅge (syā0) evamuparipi} gamissati”..

694.

“tassa taṁ vacanaṁ sutvā, paṇḍitassānucārino {paṇḍitassānusārino (sī0 syā0 pī0)}.

umaṅgadvāraṁ vivariṁsu, yantayutte ca aggaḷe”..

695.

“purato senako yāti, pacchato ca mahosadho.

majjhe ca rājā vedeho, amaccaparivārito”..

696.

“umaṅgā nikkhamitvāna, vedeho nāvamāruhi.

abhirūḷhañca taṁ ñatvā {abhiruyhañca ñatvāna (syā0 ka0)}, anusāsi mahosadho..

697.

`ayaṁ te sasuro deva, ayaṁ sassu janādhipa.

yathā mātu paṭipatti, evaṁ te hotu sassuyā..

698.

`yathāpi niyako bhātā, saudariyo ekamātuko.

evaṁ pañcālacando te, dayitabbo rathesabha..

699.

`ayaṁ pañcālacandī te, rājaputtī abhicchitā {abhijjhitā (sī0 syā0 pī0)}.

kāmaṁ karohi te tāya, bhariyā te rathesabha” '..

700.

“āruyha nāvaṁ taramāno, kinnu tīramhi tiṭṭhasi.

kicchā muttāmha dukkhato, yāma dāni mahosadha”..

701.

“nesa dhammo mahārāja, yohaṁ senāya nāyako.

senaṅgaṁ parihāpetvā, attānaṁ parimocaye..

702.

“nivesanamhi te deva, senaṅgaṁ parihāpitaṁ.

taṁ dinnaṁ brahmadattena, ānayissaṁ rathesabha”..

703.

“appaseno mahāsenaṁ, kathaṁ viggayha {niggayha (syā0 ka0)} ṭhassasi.

dubbalo balavantena, vihaññissasi paṇḍita”..

704.

“appasenopi ce mantī, mahāsenaṁ amantinaṁ.

jināti rājā rājāno, ādiccovudayaṁ tamaṁ”..

705.

“susukhaṁ vata saṁvāso, paṇḍitehīti senaka.

pakkhīva pañjare baddhe, macche jālagateriva.

amittahatthattagate {amittassa hatthagate (ka0)}, mocayī no mahosadho”..

706.

“evametaṁ {evameva (syā0)} mahārāja, paṇḍitā hi sukhāvahā.

pakkhīva pañjare baddhe, macche jālagateriva.

amittahatthattagate, mocayī no mahosadho”..

707.

“rakkhitvā kasiṇaṁ rattiṁ, cūḷaneyyo mahabbalo.

udentaṁ aruṇuggasmiṁ, upakāriṁ upāgami..

708.

“āruyha pavaraṁ nāgaṁ, balavantaṁ saṭṭhihāyanaṁ.

rājā avoca pañcālo, cūḷaneyyo mahabbalo..

709.

“sannaddho maṇivammena {maṇicammena (syā0)}, saramādāya pāṇinā.

pesiye ajjhabhāsittha, puthugumbe samāgate..

710.

“hatthārohe anīkaṭṭhe, rathike pattikārake.

upāsanamhi katahatthe, vālavedhe samāgate”..

711.

“pesetha kuñjare dantī, balavante saṭṭhihāyane.

maddantu kuñjarā nagaraṁ, vedehena sumāpitaṁ..

712.

“vacchadantamukhā setā, tikkhaggā aṭṭhivedhino.

paṇunnā dhanuvegena, sampatantutarītarā..

713.

“māṇavā vammino sūrā, citradaṇḍayutāvudhā.

pakkhandino mahānāgā, hatthīnaṁ hontu sammukhā..

714.

“sattiyo teladhotāyo, accimantā {accimantī (sī0)} pabhassarā.

vijjotamānā tiṭṭhantu, sataraṁsīva {sataraṁsā viya (sī0)} tārakā..

715.

“āvudhabalavantānaṁ, guṇikāyūradhārinaṁ.

etādisānaṁ yodhānaṁ, saṅgāme apalāyinaṁ.

vedeho kuto muccissati, sace pakkhīva kāhiti..

716.

“tiṁsa me purisanāvutyo, sabbevekekaniccitā.

yesaṁ samaṁ na passāmi, kevalaṁ mahimaṁ caraṁ..

717.

“nāgā ca kappitā dantī, balavanto saṭṭhihāyanā.

yesaṁ khandhesu sobhanti, kumārā cārudassanā.

718.

“pītālaṅkārā pītavasanā, pītuttaranivāsanā.

nāgakhandhesu sobhanti, devaputtāva nandane..

719.

“pāṭhīnavaṇṇā nettiṁsā, teladhotā pabhassarā.

niṭṭhitā naradhīrehi {naravīrehi (sī0 syā0 pī0)}, samadhārā sunissitā..

720.

“vellālino vītamalā, sikkāyasamayā daḷhā.

gahitā balavantehi, suppahārappahāribhi..

721.

“suvaṇṇatharusampannā, lohitakacchupadhāritā.

vivattamānā sobhanti, vijjuvabbhaghanantare..

722.

“paṭākā {patākā (sī0 pī0), pathakā (syā0)} vammino sūrā, asicammassa kovidā.

dhanuggahā sikkhitarā {tharuggahā sikkhitāro (sī0 pī0)}, nāgakhandhe nipātino {nāgakhandhātipātino (sī0 pī0)}..

723.

“etādisehi parikkhitto, natthi mokkho ito tava.

pabhāvaṁ te na passāmi, yena tvaṁ mithilaṁ vaje”..

724.

“kiṁ nu santaramānova, nāgaṁ pesesi kuñjaraṁ.

pahaṭṭharūpo āpatasi {āgamasi (syā0), ātapasi (ka0)}, siddhatthosmīti {laddhatthosmīti (sī0 syā0 pī0)} maññasi..

725.

“oharetaṁ dhanuṁ cāpaṁ, khurappaṁ paṭisaṁhara.

oharetaṁ subhaṁ vammaṁ, veḷuriyamaṇisanthataṁ” {veḷuriyamaṇisannibhaṁ (syā0)}..

726.

“pasannamukhavaṇṇosi, mitapubbañca bhāsasi.

hoti kho maraṇakāle, edisī {tādisī (sī0 pī0)} vaṇṇasampadā”..

727.

“moghaṁ te gajjitaṁ rāja, bhinnamantosi khattiya.

duggaṇhosi {duggaṇho hi (sī0 syā0 pī0)} tayā rājā, khaḷuṅkeneva {khaḷuṅgeneva (ka0)} sindhavo..

728.

“tiṇṇo hiyyo rājā gaṅgaṁ, sāmacco saparijjano.

haṁsarājaṁ yathā dhaṅko, anujjavaṁ patissasi”..

729.

“siṅgālā rattibhāgena, phullaṁ disvāna kiṁsukaṁ.

maṁsapesīti maññantā, paribyūḷhā migādhamā..

730.

“vītivattāsu rattīsu, uggatasmiṁ divākare {divākare (sī0 syā0 pī0)}.

kiṁsukaṁ phullitaṁ disvā, āsacchinnā migādhamā..

731.

“evameva tuvaṁ rāja, vedehaṁ parivāriya {parivāraya (syā0 pī0), parivāritaṁ (ka0)}.

āsacchinno gamissasi, siṅgālā kiṁsukaṁ yathā”..

732.

“imassa hatthe pāde ca, kaṇṇanāsañca chindatha.

yo me amittaṁ hatthagataṁ, vedehaṁ parimocayi..

733.

“imaṁ maṁsaṁva pātabyaṁ {maṁsaṁva pātabbaṁ (sī0 pī0), maṁsañca pātabyaṁ (ka0)}, sūle katvā pacantu naṁ.

yo me amittaṁ hatthagataṁ, vedehaṁ parimocayi..

734.

“yathāpi āsabhaṁ cammaṁ, pathabyā vitaniyyati.

sīhassa atho byagghassa, hoti saṅkusamāhataṁ..

735.

“evaṁ taṁ vitanitvāna, vedhayissāmi sattiyā.

yo me amittaṁ hatthagataṁ, vedehaṁ parimocayi”..

736.

“sace me hatthe pāde ca, kaṇṇanāsañca checchasi.

evaṁ pañcālacandassa, vedeho chedayissati..

737.

“sace me hatthe pāde ca, kaṇṇanāsañca checchasi.

evaṁ pañcālacandiyā, vedeho chedayissati..

738.

“sace me hatthe pāde ca, kaṇṇanāsañca checchasi.

evaṁ nandāya deviyā, vedeho chedayissati..

739.

“sace me hatthe pāde ca, kaṇṇanāsañca checchasi.

evaṁ te puttadārassa, vedeho chedayissati..

740.

“sace maṁsaṁva pātabyaṁ, sūle katvā pacissasi.

evaṁ pañcālacandassa, vedeho pācayissati..

741.

“sace maṁsaṁva pātabyaṁ, sūle katvā pacissasi.

evaṁ pañcālacandiyā, vedeho pācayissati..

742.

“sace maṁsaṁva pātabyaṁ, sūle katvā pacissasi.

evaṁ nandāya deviyā, vedeho pācayissati..

743.

“sace maṁsaṁva pātabyaṁ, sūle katvā pacissasi.

evaṁ te puttadārassa, vedeho pācayissati..

744.

“sace maṁ vitanitvāna, vedhayissasi sattiyā.

evaṁ pañcālacandassa, vedeho vedhayissati..

745.

“sace maṁ vitanitvāna, vedhayissasi sattiyā.

evaṁ pañcālacandiyā, vedeho vedhayissati..

746.

“sace maṁ vitanitvāna, vedhayissasi sattiyā.

evaṁ nandāya deviyā, vedeho vedhayissati..

747.

“sace maṁ vitanitvāna, vedhayissasi sattiyā.

evaṁ te puttadārassa, vedeho vedhayissati.

evaṁ no mantitaṁ raho, vedehena mayā saha..

748.

“yathāpi palasataṁ cammaṁ, kontimantāsuniṭṭhitaṁ {kontīmantīsuniṭṭhitaṁ (sī0 pī0)}.

upeti tanutāṇāya, sarānaṁ paṭihantave..

749.

“sukhāvaho dukkhanudo, vedehassa yasassino.

matiṁ te paṭihaññāmi, usuṁ palasatena vā”..

750.

“iṅgha passa mahārāja, suññaṁ antepuraṁ tava.

orodhā ca kumārā ca, tava mātā ca khattiya.

umaṅgā nīharitvāna, vedehassupanāmitā”..

751.

“iṅgha antepuraṁ mayhaṁ, gantvāna vicinātha naṁ.

yathā imassa vacanaṁ, saccaṁ vā yadi vā musā”..

752.

“evametaṁ mahārāja, yathā āha mahosadho.

suññaṁ antepuraṁ sabbaṁ, kākapaṭṭanakaṁ yathā”..

753.

“ito gatā mahārāja, nārī sabbaṅgasobhanā.

kosambaphalakasussoṇī {kosumbhaphalakasussoṇī (sī0 syā0 pī0)}, haṁsagaggarabhāṇinī..

754.

“ito nītā mahārāja, nārī sabbaṅgasobhanā.

koseyyavasanā sāmā, jātarūpasumekhalā..

755.

“surattapādā kalyāṇī, suvaṇṇamaṇimekhalā.

pārevatakkhī sutanū, bimboṭṭhā tanumajjhimā..

756.

“sujātā bhujalaṭṭhīva, vedīva {vellīva (sī0 pī0)} tanumajjhimā.

dīghassā kesā asitā, īsakaggapavellitā..

757.

“sujātā migachāpāva, hemantaggisikhāriva.

nadīva giriduggesu, sañchannā khuddaveḷubhi..

758.

“nāganāsūru kalyāṇī, paramā {paṭhamā (sī0 pī0)} timbarutthanī.

nātidīghā nātirassā, nālomā nātilomasā”..

759.

“nandāya nūna maraṇena, nandasi sirivāhana.

ahañca nūna nandā ca, gacchāma yamasādhanaṁ”..

760.

“dibbaṁ adhīyase māyaṁ, akāsi cakkhumohanaṁ.

yo me amittaṁ hatthagataṁ, vedehaṁ parimocayi”..

761.

“adhīyanti mahārāja {adhiyanti ve mahārāja (syā0 ka0)}, dibbamāyidha paṇḍitā.

te mocayanti attānaṁ, paṇḍitā mantino janā..

762.

“santi māṇavaputtā me, kusalā sandhichedakā.

yesaṁ katena maggena, vedeho mithilaṁ gato”..

763.

“iṅgha passa mahārāja, umaṅgaṁ sādhu māpitaṁ.

hatthīnaṁ atha assānaṁ, rathānaṁ atha pattinaṁ.

ālokabhūtaṁ tiṭṭhantaṁ, umaṅgaṁ sādhu māpitaṁ” {niṭṭhitaṁ (sī0 syā0 pī0)}..

764.

“lābhā vata videhānaṁ, yassimedisā paṇḍitā.

ghare vasanti vijite, yathā tvaṁsi mahosadha”..

765.

“vuttiñca parihārañca, diguṇaṁ bhattavetanaṁ.

dadāmi vipule bhoge, bhuñja kāme ramassu ca.

mā videhaṁ paccagamā, kiṁ videho karissati”..

766.

“yo cajetha mahārāja, bhattāraṁ dhanakāraṇā.

ubhinnaṁ hoti gārayho, attano ca parassa ca.

yāva jīveyya vedeho, nāññassa puriso siyā..

767.

“yo cajetha mahārāja, bhattāraṁ dhanakāraṇā.

ubhinnaṁ hoti gārayho, attano ca parassa ca.

yāva tiṭṭheyya vedeho, nāññassa vijite vase”..

768.

“dammi nikkhasahassaṁ te, gāmāsītiñca kāsisu.

dāsisatāni cattāri, dammi bhariyāsatañca te.

sabbaṁ senaṅgamādāya, sotthiṁ gaccha mahosadha..

769.

“yāva dadantu hatthīnaṁ, assānaṁ diguṇaṁ vidhaṁ.

tappentu annapānena, rathike pattikārake”..

770.

“hatthī asse rathe pattī, gacchevādāya paṇḍita.

passatu taṁ mahārājā, vedeho mithilaṁ gataṁ {mithilaggahaṁ (ka0)}..

771.

“hatthī assā rathā pattī, senā padissate mahā.

caturaṅginī bhīsarūpā, kiṁ nu maññasi paṇḍita” {maññanti paṇḍitā (sī0 syā0 pī0)}..

772.

“ānando te mahārāja, uttamo paṭidissati.

sabbaṁ senaṅgamādāya, sotthiṁ patto mahosadho”..

773.

“yathā petaṁ susānasmiṁ, chaḍḍetvā caturo janā.

evaṁ kapilaye tyamha {kappiliye tyamhā (syā0), kampilliye tyamhā (sī0), kampilliyaraṭṭhe (pī0)}, chaḍḍayitvā idhāgatā..

774.

“atha tvaṁ kena vaṇṇena, kena vā pana hetunā.

kena vā atthajātena, attānaṁ parimocayi”..

775.

“atthaṁ atthena vedeha, mantaṁ mantena khattiya.

parivārayiṁ {parivārayissaṁ (sī0 syā0)} rājānaṁ, jambudīpaṁva sāgaro”..

776.

“dinnaṁ nikkhasahassaṁ me, gāmāsīti ca kāsisu.

dāsīsatāni cattāri, dinnaṁ bhariyāsatañca me.

sabbaṁ senaṅgamādāya, sotthināmhi idhāgato”..

777.

“susukhaṁ vata saṁvāso, paṇḍitehīti senaka.

pakkhīva pañjare baddhe, macche jālagateriva.

amittahatthattagate {amittassa hatthagate (ka0)}, mocayī no mahosadho”..

778.

“evametaṁ mahārāja, paṇḍitā hi sukhāvahā.

pakkhīva pañjare baddhe, macche jālagateriva.

amittahatthattagate, mocayī no mahosadho”..

779.

“āhaññantu sabbavīṇā, bheriyo dindimāni ca.

dhamentu māgadhā saṅkhā, vaggū nadantu dundubhī”..

780.

“orodhā ca kumārā ca, vesiyānā ca brāhmaṇā.

bahuṁ annañca pānañca, paṇḍitassābhihārayuṁ..

781.

“hatthārohā anīkaṭṭhā, rathikā pattikārakā.

bahuṁ annañca pānañca, paṇḍitassābhihārayuṁ..

782.

“samāgatā jānapadā, negamā ca samāgatā.

bahuṁ annañca pānañca, paṇḍitassābhihārayuṁ..

783.

“bahujano pasannosi, disvā paṇḍitamāgataṁ.

paṇḍitamhi anuppatte, celukkhepo avattathā” ti..

umaṅgajātakaṁ {mahāummaggajātakaṁ (sī0 pī0), mahosadhajātakaṁ (syā0

ka0)} pañcamaṁ.

543. bhūridattajātakaṁ (6)

784.

“yaṁ kiñci ratanaṁ atthi, dhataraṭṭhanivesane.

sabbāni te upayantu, dhītaraṁ dehi rājino”..

785.

“na no vivāho nāgehi, katapubbo kudācanaṁ.

taṁ vivāhaṁ asaṁyuttaṁ, kathaṁ amhe karomase”..

786.

“jīvitaṁ nūna te cattaṁ, raṭṭhaṁ vā manujādhipa.

na hi nāge kupitamhi, ciraṁ jīvanti tādisā..

787.

“yo tvaṁ deva manussosi, iddhimantaṁ aniddhimā.

varuṇassa niyaṁ puttaṁ, yāmunaṁ atimaññasi”..

788.

“nātimaññāmi rājānaṁ, dhataraṭṭhaṁ yasassinaṁ.

dhataraṭṭho hi nāgānaṁ, bahūnamapi issaro..

789.

“ahi mahānubhāvopi, na me dhītaramāraho.

khattiyo ca videhānaṁ, abhijātā samuddajā”..

790.

“kambalassatarā uṭṭhentu, sabbe nāge nivedaya.

bārāṇasiṁ pavajjantu, mā ca kañci {kiñci (sī0 pī0 ka0)} viheṭhayuṁ”..

791.

“nivesanesu sobbhesu, rathiyā caccaresu ca.

rukkhaggesu ca lambantu, vitatā toraṇesu ca..

792.

“ahampi sabbasetena, mahatā sumahaṁ puraṁ.

parikkhipissaṁ bhogehi, kāsīnaṁ janayaṁ bhayaṁ”..

793.

tassa taṁ vacanaṁ sutvā, uragānekavaṇṇino.

bārāṇasiṁ pavajjiṁsu, na ca kañci viheṭhayuṁ..

794.

nivesanesu sobbhesu, rathiyā caccaresu ca.

rukkhaggesu ca lambiṁsu, vitatā toraṇesu ca..

795.

tesu disvāna lambante, puthū kandiṁsu nāriyo.

nāge soṇḍikate disvā, passasante muhuṁ muhuṁ..

796.

bārāṇasī pabyadhitā, āturā samapajjatha.

bāhā paggayha pakkanduṁ, “dhītaraṁ dehi rājino”..

797.

“pupphābhihārassa vanassa majjhe, ko lohitakkho vitatantaraṁso.

kā kambukāyūradharā suvatthā, tiṭṭhanti nāriyo dasa vandamānā..

798.

“ko tvaṁ brahābāhu vanassa majjhe, virocasi ghatasittova aggi.

mahesakkho aññatarosi yakkho, udāhu nāgosi mahānubhāvo”..

799.

“nāgohamasmi iddhimā, tejassī {tejasī (sī0 syā0 pī0 ka0)} duratikkamo.

ḍaṁseyyaṁ tejasā kuddho, phītaṁ janapadaṁ api..

800.

“samuddajā hi me mātā, dhataraṭṭho ca me pitā.

sudassanakaniṭṭhosmi, bhūridattoti maṁ vidū”..

801.

“yaṁ gambhīraṁ sadāvaṭṭaṁ, rahadaṁ bhismaṁ pekkhasi.

esa dibyo mamāvāso, anekasataporiso..

802.

“mayūrakoñcābhirudaṁ, nīlodaṁ vanamajjhato.

yamunaṁ pavisa mā bhīto, khemaṁ vattavataṁ {vattavatiṁ (syā0 ka0)} sivaṁ”..

803.

“tattha patto sānucaro, saha puttena brāhmaṇa.

pūjito mayhaṁ kāmehi, sukhaṁ brāhmaṇa vacchasi”..

804.

“samā samantaparito, pahūtatagarā {bahukā taggarā (sī0 syā0 pī0)} mahī.

indagopakasañchannā, sobhati harituttamā..

805.

“rammāni vanacetyāni, rammā haṁsūpakūjitā.

opupphāpadmā tiṭṭhanti, pokkharañño {pokkharaññā (syā0 pī0)} sunimmitā..

806.

“aṭṭhaṁsā sukatā thambhā, sabbe veḷuriyāmayā.

sahassathambhā pāsādā, pūrā kaññāhi jotare..

807.

“vimānaṁ upapannosi, dibyaṁ puññehi attano.

asambādhaṁ sivaṁ rammaṁ, accantasukhasaṁhitaṁ..

808.

“maññe sahassanettassa, vimānaṁ nābhikaṅkhasi.

iddhī hi tyāyaṁ vipulā, sakkasseva jutīmato”..

809.

“manasāpi na pattabbo, ānubhāvo jutīmato.

paricārayamānānaṁ, saindānaṁ {indānaṁ (syā0 ka0)} vasavattinaṁ”..

810.

“taṁ vimānaṁ abhijjhāya, amarānaṁ sukhesinaṁ.

uposathaṁ upavasanto, semi vammikamuddhani”..

811.

“ahañca migamesāno, saputto pāvisiṁ vanaṁ.

taṁ maṁ mataṁ vā jīvaṁ vā, nābhivedenti ñātakā..

812.

“āmantaye bhūridattaṁ, kāsiputtaṁ yasassinaṁ.

tayā no samanuññātā, api passemu ñātake”..

813.

“eso hi vata me chando, yaṁ vasesi mamantike.

na hi etādisā kāmā, sulabhā honti mānuse..

814.

“sace tvaṁ nicchase vatthuṁ, mama kāmehi pūjito.

mayā tvaṁ samanuññāto, sotthiṁ passāhi ñātake”..

815.

“dhārayimaṁ maṇiṁ dibyaṁ, pasuṁ putte ca vindati.

arogo sukhito hoti {hohi (syā0)}, gacchevādāya brāhmaṇa”..

816.

“kusalaṁ paṭinandāmi, bhūridatta vaco tava.

pabbajissāmi jiṇṇosmi, na kāme abhipatthaye”..

817.

“brahmacariyassa ce bhaṅgo, hoti bhogehi kāriyaṁ.

avikampamāno eyyāsi, bahuṁ dassāmi te dhanaṁ”..

818.

“kusalaṁ paṭinandāmi, bhūridatta vaco tava.

punapi āgamissāmi, sace attho bhavissati”..

819.

“idaṁ vatvā bhūridatto, pesesi caturo jane.

etha gacchatha uṭṭhetha, khippaṁ pāpetha brāhmaṇaṁ..

820.

tassa taṁ vacanaṁ sutvā, uṭṭhāya caturo janā.

pesitā bhūridattena, khippaṁ pāpesu brāhmaṇaṁ..

821.

“maṇiṁ paggayha maṅgalyaṁ, sādhuvittaṁ {sādhucittaṁ (pī0)} manoramaṁ.

selaṁ byañjanasampannaṁ, ko imaṁ maṇimajjhagā”..

822.

“lohitakkhasahassāhi, samantā parivāritaṁ.

ajja kālaṁ pathaṁ {padaṁ (sī0 pī0)} gacchaṁ, ajjhagāhaṁ maṇiṁ imaṁ”..

823.

“supaciṇṇo ayaṁ selo, accito mahito {mānito (ka0)} sadā.

sudhārito sunikkhitto, sabbatthamabhisādhaye..

824.

“upacāravipannassa, nikkhepe dhāraṇāya vā.

ayaṁ selo vināsāya, pariciṇṇo ayoniso..

825.

“na imaṁ akusalo {kusalaṁ (ka0)} dibyaṁ, maṇiṁ dhāretumāraho.

paṭipajja sataṁ nikkhaṁ, dehimaṁ ratanaṁ mama”..

826.

“na ca myāyaṁ maṇī keyyo, gohi {kehi (ka0)} vā ratanehi vā.

selo byañjanasampanno, neva keyyo maṇī mama”..

827.

“no ce tayā maṇī keyyo, gohi {kehi (ka0)} vā ratanehi vā.

atha kena maṇī keyyo, taṁ me akkhāhi pucchito”..

828.

“yo me saṁse mahānāgaṁ, tejassiṁ duratikkamaṁ.

tassa dajjaṁ imaṁ selaṁ, jalantamiva tejasā”..

829.

“ko nu brāhmaṇavaṇṇena, supaṇṇo patataṁ varo.

nāgaṁ jigīsamanvesi, anvesaṁ bhakkhamattano..

830.

“nāhaṁ dijādhipo homi, na diṭṭho garuḷo mayā.

āsīvisena vittoti {vittosmi (syā0 ka0)}, vajjo brāhmaṇa maṁ vidū”..

831.

“kiṁ nu tuyhaṁ balaṁ atthi, kiṁ sippaṁ vijjate tava.

kismiṁ vā tvaṁ paratthaddho, uragaṁ nāpacāyasi”..

832.

“āraññikassa isino, cirarattaṁ tapassino.

supaṇṇo kosiyassakkhā, visavijjaṁ anuttaraṁ..

833.

“taṁ bhāvitattaññataraṁ, sammantaṁ pabbatantare.

sakkaccaṁ taṁ upaṭṭhāsiṁ, rattindivamatandito..

834.

“so tadā pariciṇṇo me, vattavā brahmacariyavā.

dibbaṁ pātukarī mantaṁ, kāmasā bhagavā mama..

835.

“tyāhaṁ mante paratthaddho, nāhaṁ bhāyāmi bhoginaṁ.

ācariyo visaghātānaṁ, alampānoti {ālambānoti (sī0 pī0), ālambāyanoti (syā0)} maṁ vidū”..

836.

“gaṇhāmase maṇiṁ tāta, somadatta vijānahi.

mā daṇḍena siriṁ pattaṁ, kāmasā pajahimhase”..

837.

“sakaṁ nivesanaṁ pattaṁ, yo taṁ brāhmaṇa pūjayi.

evaṁ kalyāṇakārissa, kiṁ mohā dubbhimicchasi”..

838.

“sace tvaṁ {sace hi (sī0 pī0 ka0)} dhanakāmosi, bhūridatto padassati {bhūridattaṁ padissasi (ka0)}.

tameva gantvā yācassu, bahuṁ dassati te dhanaṁ”..

839.

“hatthagataṁ pattagataṁ, nikiṇṇaṁ khādituṁ varaṁ.

mā no sandiṭṭhiko attho, somadatta upaccagā”..

840.

“paccati niraye ghore, mahissamapi vivarati {mahissamava dīyati (sī0 pī0), mahimassa vindrīyati (syā0)}.

mittadubbhī hitaccāgī, jīvarevāpi sussati {jīvare cāpi sussare (sī0 pī0)}..

841.

“sace tvaṁ {sace hi (sī0 pī0 ka0)} dhanakāmosi, bhūridatto padassati.

maññe attakataṁ veraṁ, naciraṁ vedayissasi”..

842.

“mahāyaññaṁ yajitvāna, evaṁ sujjhanti brāhmaṇā.

mahāyaññaṁ yajissāma, evaṁ mokkhāma pāpakā”..

843.

“handa dāni apāyāmi, nāhaṁ ajja tayā saha.

padampekaṁ {padamekaṁ (syā0 ka0)} na gaccheyyaṁ, evaṁ kibbisakārinā”..

844.

“idaṁ vatvāna pitaraṁ, somadatto bahussuto.

ujjhāpetvāna bhūtāni, tamhā ṭhānā apakkami..

845.

“gaṇhāhetaṁ mahānāgaṁ, āharetaṁ maṇiṁ mama.

indagopakavaṇṇābho, yassa lohitako siro..

846.

“kappāsapicurāsīva, eso kāyo padissati {kāya'ssa dissati (sī0 pī0)}.

vammikaggagato seti, taṁ tvaṁ gaṇhāhi brāhmaṇa”..

847.

“athosadhehi dibbehi, jappaṁ mantapadāni ca.

evaṁ taṁ asakkhi satthuṁ {saṭṭhuṁ (sī0 pī0), yuṭṭhuṁ (syā0), suttuṁ (ka0)}, katvā parittamattano”..

848.

“mamaṁ disvāna āyantaṁ, sabbakāmasamiddhinaṁ.

indriyāni ahaṭṭhāni, sāvaṁ {sāmaṁ (sī0 pī0)} jātaṁ mukhaṁ tava..

849.

“padmaṁ yathā hatthagataṁ, pāṇinā parimadditaṁ.

sāvaṁ jātaṁ {yantaṁ (ka0)} mukhaṁ tuyhaṁ, mamaṁ disvāna edisaṁ..

850.

“kacci nu te nābhisasi {te nābhisayi (sī0), te nābhissasi (syā0)}, kacci te atthi vedanā.

yena sāvaṁ mukhaṁ tuyhaṁ, mamaṁ disvāna āgataṁ”..

851.

“supinaṁ tāta addakkhiṁ, ito māsaṁ adhogataṁ.

dakkhiṇaṁ viya me bāhuṁ, chetvā ruhiramakkhitaṁ.

puriso ādāya pakkāmi, mama rodantiyā sati..

852.

“yatohaṁ {yato taṁ (sī0)} supinamaddakkhiṁ, sudassana vijānahi.

tato divā vā rattiṁ vā, sukhaṁ me nopalabbhati”..

853.

“yaṁ pubbe parivāriṁsu {paricāriṁsu (sī0 pī0)}, kaññā ruciraviggahā.

hemajālapaṭicchannā, bhūridatto na dissati..

854.

“yaṁ pubbe parivāriṁsu {paricāriṁsu (sī0 pī0)}, nettiṁsavaradhārino.

kaṇikārāva samphullā, bhūridatto na dissati..

855.

“handa dāni gamissāma, bhūridattanivesanaṁ.

dhammaṭṭhaṁ sīlasampannaṁ, passāma tava bhātaraṁ”..

856.

“tañca disvāna āyantiṁ, bhūridattassa mātaraṁ.

bāhā paggayha pakkanduṁ, bhūridattassa nāriyo..

857.

“puttaṁ teyye na jānāma, ito māsaṁ adhogataṁ.

mataṁ vā yadi vā jīvaṁ, bhūridattaṁ yasassinaṁ”..

858.

“sakuṇī hataputtāva, suññaṁ disvā kulāvakaṁ.

ciraṁ dukkhena jhāyissaṁ, bhūridattaṁ apassatī {imissā gāthāyānantare sī0 pī0 potthakesu -- “sakuṇī hataputtāva, suññaṁ disvā kulāvakaṁ. tena tena padhāvissa, piyaputtaṁ apassatī” ti iti ayampi gāthā āgatā}..

859.

“kurarī hatachāpāva, suññaṁ disvā kulāvakaṁ.

ciraṁ dukkhena jhāyissaṁ, bhūridattaṁ apassatī..

860.

“sā nūna cakkavākīva, pallalasmiṁ anodake.

ciraṁ dukkhena jhāyissaṁ, bhūridattaṁ apassatī..

861.

“kammārānaṁ yathā ukkā, anto jhāyati no bahi.

evaṁ jhāyāmi sokena, bhūridattaṁ apassatī”..

862.

“sālāva sampamathitā {sampamadditā (syā0 ka0)}, mālutena pamadditā.

senti puttā ca dārā ca, bhūridattanivesane”..

863.

“idaṁ sutvāna nigghosaṁ, bhūridattanivesane.

ariṭṭho ca subhogo {subhago (sī0 pī0)} ca, padhāviṁsu anantarā {upadhāviṁsu anantarā (sī0 pī0)}..

864.

“amma assāsa mā soci, evaṁdhammā hi pāṇino.

cavanti upapajjanti, esassa pariṇāmitā”..

865.

“ahampi tāta jānāmi, evaṁdhammā hi pāṇino.

sokena ca paretasmi, bhūridattaṁ apassatī..

866.

“ajja ce me imaṁ rattiṁ, sudassana vijānahi.

bhūridattaṁ apassantī, maññe hissāmi jīvitaṁ”..

867.

“amma assāsa mā soci, ānayissāma bhātaraṁ.

disodisaṁ gamissāma, bhātupariyesanaṁ caraṁ..

868.

“pabbate giriduggesu, gāmesu nigamesu ca.

orena sattarattassa {orena dasarattassa (sī0 pī0)}, bhātaraṁ passa āgataṁ”..

869.

“hatthā pamutto urago, pāde te nipatī bhusaṁ.

kacci nu taṁ ḍaṁsī tāta {kacci taṁ nu ḍasī tāta (sī0), kacci nu ḍaṁsito tāta (syā0), kaccitānuḍasī tāta (pī0)}, mā bhāyi sukhito bhava”..

870.

“neva mayhaṁ ayaṁ nāgo, alaṁ dukkhāya kāyaci.

yāvatatthi ahiggāho, mayā bhiyyo na vijjati”..

871.

“ko nu brāhmaṇavaṇṇena, ditto {datto (sī0 syā0 pī0)} parisamāgato.

avhāyantu suyuddhena, suṇantu parisā mama”..

872.

“tvaṁ maṁ nāgena ālampa, ahaṁ maṇḍūkachāpiyā.

hotu no abbhutaṁ tattha, āsahassehi pañcahi”..

873.

“ahañhi vasumā aḍḍho, tvaṁ daliddosi māṇava.

ko nu te pāṭibhogatthi, upajūtañca kiṁ siyā..

874.

“upajūtañca me assa, pāṭibhogo ca tādiso.

hotu no abbhutaṁ tattha, āsahassehi pañcahi”..

875.

“suṇohi me mahārāja, vacanaṁ bhaddamatthu te.

pañcannaṁ me sahassānaṁ, pāṭibhogo hi kittima”..

876.

“pettikaṁ vā iṇaṁ hoti, yaṁ vā hoti sayaṁkataṁ.

kiṁ tvaṁ evaṁ bahuṁ mayhaṁ, dhanaṁ yācasi brāhmaṇa”..

877.

“alampāno hi nāgena, mamaṁ abhijigīsati {abhijigiṁsati (sī0 syā0 pī0)}.

ahaṁ maṇḍūkachāpiyā, ḍaṁsayissāmi brāhmaṇaṁ..

878.

“taṁ tvaṁ daṭṭhuṁ mahārāja, ajja raṭṭhābhivaḍḍhana.

khattasaṅghaparibyūḷho, niyyāhi ahidassanaṁ” {abhidassanaṁ (sī0 pī0)}..

879.

“neva taṁ atimaññāmi, sippavādena māṇava.

atimattosi sippena, uragaṁ nāpacāyasi”..

880.

“ahampi nātimaññāmi, sippavādena brāhmaṇa.

avisena ca nāgena, bhusaṁ vañcayase janaṁ..

881.

“evaṁ cetaṁ jano jaññā, yathā jānāmi taṁ ahaṁ.

na tvaṁ labhasi ālampa, bhusamuṭṭhiṁ {thusamuṭṭhiṁ (syā0), sattumuṭṭhiṁ (sī0 pī0)} kuto dhanaṁ”..

882.

“kharājino jaṭī dummī {rummī (sī0 syā0 pī0)}, ditto parisamāgato.

yo tvaṁ evaṁ gataṁ nāgaṁ, aviso atimaññasi..

883.

“āsajja kho naṁ jaññāsi, puṇṇaṁ uggassa tejaso.

maññe taṁ bhasmarāsiṁva, khippameso karissati”..

884.

“siyā visaṁ siluttassa, deḍḍubhassa silābhuno.

neva lohitasīsassa, visaṁ nāgassa vijjati”..

885.

“sutametaṁ arahataṁ, saññatānaṁ tapassinaṁ.

idha dānāni datvāna, saggaṁ gacchanti dāyakā.

jīvanto dehi dānāni, yadi te atthi dātave..

886.

“ayaṁ nāgo mahiddhiko, tejassī duratikkamo.

tena taṁ ḍaṁsayissāmi, so taṁ bhasmaṁ karissati”..

887.

“mayāpetaṁ sutaṁ samma, saññatānaṁ tapassinaṁ.

idha dānāni datvāna, saggaṁ gacchanti dāyakā.

tvameva dehi jīvanto, yadi te atthi dātave..

888.

“ayaṁ ajamukhī {accimukhī (sī0 syā0 pī0)} nāma, puṇṇā uggassa tejaso.

tāya taṁ ḍaṁsayissāmi, sā taṁ bhasmaṁ karissati”..

889.

“yā dhītā dhataraṭṭhassa, vemātā bhaginī mama.

sā taṁ ḍaṁsatvajamukhī {sā dissatu accimukhī (sī0 pī0)}, puṇṇā uggassa tejaso”..

890.

“chamāyaṁ ce nisiñcissaṁ, brahmadatta vijānahi.

tiṇalatāni osadhyo, ussusseyyuṁ asaṁsayaṁ..

891.

“uddhaṁ ce pātayissāmi, brahmadatta vijānahi.

satta vassāniyaṁ devo, na vasse na himaṁ pate..

892.

“udake ce nisiñcissaṁ, brahmadatta vijānahi.

yāvantodakajā {yāvatā odakā (sī0), yāvatā udakajā (pī0)} pāṇā, mareyyuṁ macchakacchapā”..

893.

“lokyaṁ sajantaṁ udakaṁ, payāgasmiṁ patiṭṭhitaṁ.

komaṁ ajjhoharī bhūto, ogāḷhaṁ yamunaṁ nadiṁ”..

894.

“yadesa lokādhipatī yasassī, bārāṇasiṁ pakriya {pakiraparī (sī0 pī0), pakiraharī (syā0)} samantato.

tassāha putto uragūsabhassa, subhogoti maṁ brāhmaṇa vedayanti”..

895.

“sace hi putto uragūsabhassa, kāsissa {kaṁsassa (sī0 pī0)} rañño amarādhipassa.

mahesakkho aññataro pitā te, maccesu mātā pana te atulyā.

na tādiso arahati brāhmaṇassa, dāsampi ohārituṁ {ohātuṁ (sī0 pī0)} mahānubhāvo”..

896.

“rukkhaṁ nissāya vijjhittho, eṇeyyaṁ pātumāgataṁ.

so viddho dūramacari {dūra'masarā (sī0 pī0)}, saravegena sīghavā {sekhavā (sī0 pī0), pekkhavā (syā0 ka0)}..

897.

“taṁ tvaṁ patitamaddakkhi, araññasmiṁ brahāvane.

samaṁ sakājamādāya, sāyaṁ nigrodhupāgami..

898.

“sukasāḷikasaṅghuṭṭhaṁ, piṅgalaṁ {piṅgiyaṁ (sī0 syā0 pī0)} santhatāyutaṁ.

kokilābhirudaṁ rammaṁ, dhuvaṁ haritasaddalaṁ..

899.

“tattha te so pāturahu, iddhiyā yasasā jalaṁ.

mahānubhāvo bhātā me, kaññāhi parivārito..

900.

“so tena pariciṇṇo tvaṁ, sabbakāmehi tappito.

aduṭṭhassa tuvaṁ dubbhi, taṁ te veraṁ idhāgataṁ..

901.

“khippaṁ gīvaṁ pasārehi, na te dassāmi jīvitaṁ.

bhātu parisaraṁ veraṁ, chedayissāmi te siraṁ”..

902.

“ajjhāyako yācayogī, āhutaggi ca brāhmaṇo.

etehi tīhi ṭhānehi, avajjho hoti {bhavati (sī0 syā0 pī0)} brāhmaṇo”..

903.

“yaṁ pūraṁ dhataraṭṭhassa, ogāḷhaṁ yamunaṁ nadiṁ.

jotate sabbasovaṇṇaṁ, girimāhacca yāmunaṁ..

904.

“tattha te purisabyagghā, sodariyā mama bhātaro.

yathā te tattha vakkhanti, tathā hessasi brāhmaṇa”..

905.

“anittarā ittarasampayuttā, yaññā ca vedā ca subhogaloke.

tadaggarayhañhi vinindamāno, jahāti vittañca satañca dhammaṁ..

906.

“ajjhenamariyā pathaviṁ janindā, vessā kasiṁ pāricariyañca suddā.

upāgu paccekaṁ yathāpadesaṁ, katāhu ete vasināti āhu”..

907.

“dhātā vidhātā varuṇo kuvero, somo yamo candimā vāyu sūriyo.

etepi yaññaṁ puthuso yajitvā, ajjhāyakānaṁ atho sabbakāme..

908.

“vikāsitā cāpasatāni pañca, yo ajjuno balavā bhīmaseno.

sahassabāhu asamo pathabyā, sopi tadā mādahi jātavedaṁ”..

909.

“yo brāhmaṇe bhojayi dīgharattaṁ, annena pānena yathānubhāvaṁ.

pasannacitto anumodamāno, subhoga devaññataro ahosi”..

910.

“mahāsanaṁ devamanomavaṇṇaṁ, yo sappinā asakkhi bhojetumaggiṁ {jetumaggiṁ (sī0 pī0)}.

sa yaññatantaṁ varato yajitvā, dibbaṁ gatiṁ mucalindajjhagacchi”..

911.

“mahānubhāvo vassasahassajīvī, yo pabbajī dassaneyyo uḷāro.

hitvā apariyantaraṭṭhaṁ {rathaṁ (sī0 pī0)} sasenaṁ, rājā dudīpopi jagāma {dudīpopajjhagāmi (syā0)} saggaṁ”..

912.

“yo sāgarantaṁ sāgaro vijitvā, yūpaṁ subhaṁ soṇṇamayaṁ {sovaṇṇamayaṁ (syā0 ka0)} uḷāraṁ.

ussesi vessānaramādahāno, subhoga devaññataro ahosi..

913.

“yassānubhāvena subhoga gaṅgā, pavattatha {pavattati (syā0 ka0)} dadhisannisinnaṁ {dadhisanna (sī0 pī0)} samuddaṁ.

salomapādo paricariyamaggiṁ, aṅgo sahassakkhapurajjhagacchi”..

914.

“mahiddhiko devavaro yasassī, senāpati tidive vāsavassa.

so somayāgena malaṁ vihantvā, subhoga devaññataro ahosi”..

915.

“akārayi lokamimaṁ parañca, bhāgīrathiṁ himavantañca gijjhaṁ {gijjhaṁ (syā0 ka0), viñjhaṁ (?)}.

yo iddhimā devavaro yasassī, sopi tadā ādahi jātavedaṁ..

916.

“mālāgirī himavā yo ca gijjho {vijjho (ka0), vijjhā (syā0)}, sudassano nisabho kuveru {kākaneru (sī0 pī0), kākaveru (syā0)}.

ete ca aññe ca nagā mahantā, cityā katā yaññakarehi māhu”..

917.

“ajjhāyakaṁ mantaguṇūpapannaṁ, tapassinaṁ yācayogotidhāhu {ticāha (sī0 pī0), ti cāhu (ka0)}.

tīre samuddassudakaṁ sajantaṁ {siñcantaṁ (ka0)}, sāgarojjhohari tenapeyyo..

918.

“āyāgavatthūni puthū pathabyā, saṁvijjanti brāhmaṇā vāsavassa.

purimaṁ disaṁ pacchimaṁ dakkhiṇuttaraṁ, saṁvijjamānā janayanti vedaṁ”..

919.

“kalī hi dhīrāna kaṭaṁ magānaṁ, bhavanti vedajjhagatānariṭṭha.

marīcidhammaṁ asamekkhitattā, māyāguṇā nātivahanti paññaṁ..

920.

“vedā na tāṇāya bhavanti dassa, mittadduno bhūnahuno narassa.

na tāyate pariciṇṇo ca aggi, dosantaraṁ maccamanariyakammaṁ..

921.

“sabbañca maccā sadhanaṁ sabhogaṁ {sadhanā sabhogā (sī0 syā0 pī0 ka0)}, ādīpitaṁ dāru tiṇena missaṁ.

dahaṁ na tappe {na tappe aggi (ka0)} asamatthatejo, ko taṁ subhikkhaṁ dvirasaññu kayirā {dirasañña kuriyā (sī0), dirasaññu kuriyā (pī0)}..

922.

“yathāpi khīraṁ vipariṇāmadhammaṁ, dadhi bhavitvā navanītampi hoti.

evampi aggi vipariṇāmadhammo, tejo samorohatī yogayutto..

923.

“na dissatī aggimanuppaviṭṭho, sukkhesu kaṭṭhesu navesu cāpi.

nāmatthamāno {nāmanthamāno (sī0 pī0)} araṇīnarena, nākammunā jāyati jātavedo..

924.

“sace hi aggi antarato vaseyya, sukkhesu kaṭṭhesu navesu cāpi.

sabbāni susseyyu vanāni loke, sukkhāni kaṭṭhāni ca pajjaleyyuṁ..

925.

“karoti ce dārutiṇena puññaṁ, bhojaṁ naro dhūmasikhiṁ patāpavaṁ.

aṅgārikā loṇakarā ca sūdā, sarīradāhāpi kareyyu puññaṁ..

926.

“atha ce hi ete na karonti puññaṁ, ajjhenamaggiṁ idha tappayitvā.

na koci lokasmiṁ karoti puññaṁ, bhojaṁ naro dhūmasikhiṁ patāpavaṁ..

927.

“kathañhi lokāpacito samāno, amanuññagandhaṁ bahūnaṁ akantaṁ.

yadeva maccā parivajjayanti, tadappasatthaṁ dvirasaññu bhuñje..

928.

“sikhimpi devesu vadanti heke, āpaṁ milakkhū {milakkhā (sī0 pī0)} pana devamāhu.

sabbeva ete vitathaṁ bhaṇanti {gaṇhanti (ka0)}, aggī na devaññataro na cāpo..

929.

“anindriyabaddhamasaññakāyaṁ {nirindriyaṁ antaṁ asaññakāyaṁ (sī0 pī0), anidriyaṁ santamasaññakāyaṁ (syā0)}, vessānaraṁ kammakaraṁ pajānaṁ.

paricariya maggiṁ sugatiṁ kathaṁ vaje, pāpāni kammāni pakubbamāno {pakūbbamāno (syā0 ka0)}..

930.

“sabbābhibhū tāhudha jīvikatthā, aggissa brahmā paricārakoti.

sabbānubhāvī ca vasī kimatthaṁ, animmito nimmitaṁ vanditassa..

931.

“hassaṁ anijjhānakhamaṁ atacchaṁ, sakkārahetu pakiriṁsu pubbe.

te lābhasakkāre apātubhonte, sandhāpitā {santhambhitā (sī0 pī0), sandhābhitā (syā0), santāpitā (ka0)} jantubhi santidhammaṁ..

932.

“ajjhenamariyā pathaviṁ janindā, vessā kasiṁ pāricariyañca suddā.

upāgu paccekaṁ yathāpadesaṁ, katāhu ete vasināti āhu..

933.

“etañca saccaṁ vacanaṁ bhaveyya, yathā idaṁ bhāsitaṁ brāhmaṇehi.

nākhattiyo jātu labhetha rajjaṁ, nābrāhmaṇo mantapadāni sikkhe.

nāññatra vessehi kasiṁ kareyya, suddo na mucce parapesanāya {parapessitāya (sī0 pī0)}..

934.

“yasmā ca etaṁ vacanaṁ abhūtaṁ, musāvime odariyā bhaṇanti.

tadappapaññā abhisaddahanti, passanti taṁ paṇḍitā attanāva..

935.

“khatyā hi vessānaṁ {khattā na vessā na (sī0 pī0)} baliṁ haranti, ādāya satthāni caranti brāhmaṇā.

taṁ tādisaṁ saṅkhubhitaṁ pabhinnaṁ, kasmā brahmā nujju karoti lokaṁ..

936.

“sace hi so issaro sabbaloke, brahmā bahūbhūtapatī {brahmapahū bhūtapatī (syā0)} pajānaṁ.

kiṁ sabbalokaṁ vidahī alakkhiṁ, kiṁ sabbalokaṁ na sukhiṁ akāsi..

937.

“sace hi so issaro sabbaloke, brahmā bahūbhūtapatī pajānaṁ.

māyā musāvajjamadena {musāvañcanapadena (ka0)} cāpi, lokaṁ adhammena kimatthamakāri {kimattha'kāsi (sī0 pī0), kimatthakārī (syā0)}..

938.

“sace hi so issaro sabbaloke, brahmā bahūbhūtapatī pajānaṁ.

adhammiko bhūtapatī ariṭṭha, dhamme sati yo vidahī adhammaṁ..

939.

“kīṭā paṭaṅgā uragā ca bhekā {bhiṅgā (syā0)}, hantvā kimī sujjhati makkhikā ca.

etepi dhammā anariyarūpā, kambojakānaṁ vitathā bahūnaṁ..

940.

“sace hi so sujjhati yo hanāti, hatopi so saggamupeti ṭhānaṁ.

bhovādi bhovādina mārayeyyuṁ {mārabheyyuṁ (ka0)}, ye cāpi tesaṁ abhisaddaheyyuṁ..

941.

“neva migā na pasū nopi gāvo, āyācanti attavadhāya keci.

vipphandamāne idha jīvikatthā, yaññesu pāṇe pasumārabhanti {māharanti (sī0 syā0 pī0)}..

942.

“yūpussane {yūpassa te (sī0), yūpassa ne (pī0)} pasubandhe ca bālā, cittehi vaṇṇehi mukhaṁ nayanti.

ayaṁ te yūpo kāmaduho parattha, bhavissati sassato samparāye..

943.

“sace ca yūpe maṇisaṅkhamuttaṁ, dhaññaṁ dhanaṁ rajataṁ jātarūpaṁ.

sukkhesu kaṭṭhesu navesu cāpi, sace duhe tidive sabbakāme.

tevijjasaṅghāva puthū yajeyyuṁ, abrāhmaṇaṁ {na brāhmaṇā (sī0 syā0)} kañci na yājayeyyuṁ..

944.

“kuto ca yūpe maṇisaṅkhamuttaṁ, dhaññaṁ dhanaṁ rajataṁ jātarūpaṁ.

sukkhesu kaṭṭhesu navesu cāpi, kuto duhe tidive sabbakāme..

945.

“saṭhā ca luddā ca paluddhabālā {upaladdhabālā (sī0 pī0)}, cittehi vaṇṇehi mukhaṁ nayanti.

ādāya aggiṁ mama dehi vittaṁ, tato sukhī hohisi sabbakāme..

946.

“tamaggihuttaṁ saraṇaṁ pavissa, cittehi vaṇṇehi mukhaṁ nayanti.

oropayitvā kesamassuṁ nakhañca, vedehi vittaṁ atigāḷhayanti {atigāḷayanti (sī0 pī0)}..

947.

“kākā ulūkaṁva raho labhitvā, ekaṁ samānaṁ bahukā samecca.

annāni bhutvā kuhakā kuhitvā, muṇḍaṁ karitvā yaññapathossajanti..

948.

“evañhi so vañcito brāhmaṇehi, eko samāno bahukā {bahuhī (sī0)} samecca.

te yogayogena vilumpamānā, diṭṭhaṁ adiṭṭhena dhanaṁ haranti..

949.

“akāsiyā rājūhivānusiṭṭhā, tadassa ādāya dhanaṁ haranti.

te tādisā corasamā asantā, vajjhā na haññanti ariṭṭha loke..

950.

“indassa bāhārasi dakkhiṇāti, yaññesu chindanti palāsayaṭṭhiṁ.

taṁ cepi saccaṁ maghavā chinnabāhu, kenassa indo asure jināti..

951.

“tañceva tucchaṁ maghavā samaṅgī, hantā avajjho paramo sa devo {sudevo (syā0 ka0)}.

mantā ime brāhmaṇā tuccharūpā, sandiṭṭhikā vañcanā esa loke..

952.

“mālāgiri himavā yo ca gijjho, sudassano nisabho kuveru.

ete ca aññe ca nagā mahantā, cityā katā yaññakarehi māhu..

953.

“yathāpakārāni hi iṭṭhakāni, cityā katā yaññakarehi māhu.

na pabbatā honti tathāpakārā, aññā disā acalā tiṭṭhaselā..

954.

“na iṭṭhakā honti silā cirena {cirenapi (sī0 pī0)}, na tattha sañjāyati ayo na lohaṁ.

yaññañca etaṁ parivaṇṇayantā, cityā katā yaññakarehi māhu..

955.

“ajjhāyakaṁ mantaguṇūpapannaṁ, tapassinaṁ yācayogotidhāhu.

tīre samuddassudakaṁ sajantaṁ, taṁ sāgarojjhohari tenapeyyo..

956.

“parosahassampi samantavede, mantūpapanne nadiyo vahanti.

na tena byāpannarasūdakā na, kasmā samuddo atulo apeyyo..

957.

“ye keci kūpā idha jīvaloke, loṇūdakā kūpakhaṇehi khātā.

na brāhmaṇajjhoharaṇena {brāhmaṇajjhohari tena (ka0)} tesu, āpo apeyyo dvirasaññu māhu..

958.

“pure puratthā kā kassa bhariyā, mano manussaṁ ajanesi pubbe.

tenāpi dhammena na koci hīno, evampi vossaggavibhaṅgamāhu {vossaggavibhāgamāhu (sī0)}..

959.

“caṇḍālaputtopi adhicca vede, bhāseyya mante kusalo matīmā {mutīmā (sī0 pī0)}.

na tassa muddhāpi phaleyya sattadhā, mantā ime attavadhāya katā {katta (sī0 pī0)}..

960.

“vācākatā giddhikatā {giddhigatā (ka0)} gahītā, dummocayā kabyapathānupannā.

bālāna cittaṁ visame niviṭṭhaṁ, tadappapaññā abhisaddahanti..

961.

“sīhassa byagghassa ca dīpino ca, na vijjatī porisiyaṁbalena.

manussabhāvo ca gavaṁva pekkho, jātī hi tesaṁ asamā samānā {samānaṁ (syā0 ka0)}..

962.

“sace ca rājā pathaviṁ vijitvā, sajīvavā assavapārisajjo.

sayameva so sattusaṅghaṁ vijeyya, tassappajā niccasukhī {niccasukhā (pī0)} bhaveyya..

963.

“khattiyamantā ca tayo ca vedā, atthena ete samakā bhavanti.

tesañca atthaṁ avinicchinitvā, na bujjhatī oghapathaṁva channaṁ..

964.

“khattiyamantā ca tayo ca vedā, atthena ete samakā bhavanti.

lābho alābho ayaso yaso ca, sabbeva tesaṁ catunnañca {sabbe te sabbesaṁ catunna (sī0 pī0)} dhammā..

965.

“yathāpi ibbhā dhanadhaññahetu, kammāni karonti {kārenti (sī0 syā0 pī0)} puthū pathabyā.

tevijjasaṅghā ca tatheva ajja, kammāni karonti {kārenti (sī0 syā0 pī0)} puthū pathabyā..

966.

“ibbhehi ye te {ete (sī0 syā0 pī0)} samakā bhavanti, niccussukā kāmaguṇesu yuttā.

kammāni karonti {kārenti (sī0 syā0 pī0)} puthū pathabyā, tadappapaññā dvirasaññurā te”..

967.

“kassa bherī mudiṅgā ca, saṅkhāpaṇavadindimā.

purato paṭipannāni, hāsayantā rathesabhaṁ..

968.

“kassa kañcanapaṭṭena, puthunā vijjuvaṇṇinā.

yuvā kalāpasannaddho, ko eti siriyā jalaṁ..

969.

“ukkāmukhapahaṭṭhaṁva, khadiraṅgārasannibhaṁ.

mukhañca rucirā bhāti, ko eti siriyā jalaṁ..

970.

“kassa jambonadaṁ chattaṁ, sasalākaṁ manoramaṁ.

ādiccaraṁsāvaraṇaṁ, ko eti siriyā jalaṁ..

971.

“kassa aṅgaṁ {aṅkaṁ (sī0 pī0)} pariggayha, vāḷabījanimuttamaṁ.

ubhato varapuññassa {carate varapaññassa (sī0 pī0)}, muddhani uparūpari..

972.

“kassa pekhuṇahatthāni, citrāni ca mudūni ca.

kañcanamaṇidaṇḍāni {tapaññamaṇidaṇḍāni (sī0 pī0), suvaṇṇamaṇidaṇḍāni (syā0 ka0)}, caranti dubhato mukhaṁ..

973.

“khadiraṅgāravaṇṇābhā, ukkāmukhapahaṁsitā.

kassete kuṇḍalā vaggū, sobhanti dubhato mukhaṁ..

974.

“kassa vātena chupitā, niddhantā mudukāḷakā {mudukāḷakaṁ (sī0), mudu kāḷikā (syā0)}.

sobhayanti nalāṭantaṁ, nabhā vijjurivuggatā..

975.

“kassa etāni akkhīni, āyatāni puthūni ca.

ko sobhati visālakkho, kassetaṁ uṇṇajaṁ mukhaṁ..

976.

“kassete lapanajātā {lapanajā suddhā (sī0 pī0)}, suddhā saṅkhavarūpamā.

bhāsamānassa sobhanti, dantā kuppilasādisā..

977.

“kassa lākhārasasamā, hatthapādā sukhedhitā.

ko so bimboṭṭhasampanno, divā sūriyova bhāsati..

978.

“himaccaye himavati {hemavato (sī0 syā0 pī0)}, mahāsālova pupphito.

ko so odātapāvāro, jayaṁ indova sobhati..

979.

“suvaṇṇapīḷakākiṇṇaṁ, maṇidaṇḍavicittakaṁ.

ko so parisamogayha, īsaṁ khaggaṁ pamuñcati {īso khaggaṁva muñcati (sī0 pī0), bhante khaggaṁ pamuñcati (syā0)}..

980.

“suvaṇṇavikatā cittā, sukatā cittasibbanā {sibbinī (syā0 ka0)}.

ko so omuñcate pādā, namo katvā mahesino”..

981.

“dhataraṭṭhā hi te nāgā, iddhimanto yasassino.

samuddajāya uppannā, nāgā ete mahiddhikā” ti..

bhūridattajātakaṁ chaṭṭhaṁ.

544. candakumārajātakaṁ (7)

982.

“rājāsi luddakammo, ekarājā pupphavatīyā.

so pucchi brahmabandhuṁ, khaṇḍahālaṁ purohitaṁ mūḷhaṁ..

983.

`saggāna maggamācikkha {saggamaggamācikkha (sī0 pī0)}, tvaṁsi brāhmaṇa dhammavinayakusalo.

yathā ito vajanti sugatiṁ, narā puññāni katvāna'..

984.

`atidānaṁ daditvāna, avajjhe deva ghātetvā.

evaṁ vajanti sugatiṁ, narā puññāni katvāna'..

985.

`kiṁ pana taṁ atidānaṁ, ke ca avajjhā imasmi lokasmiṁ.

etañca kho no akkhāhi, yajissāmi dadāmi {yajissāma dadāma (sī0 pī0)} dānāni'..

986.

`puttehi deva yajitabbaṁ, mahesīhi negamehi ca.

usabhehi ājāniyehi catūhi, sabbacatukkena deva yajitabbaṁ” '..

987.

“taṁ sutvā antepure, kumārā mahesiyo ca haññantu.

eko ahosi nigghoso, bhismā accuggato saddo”..

988.

“gacchatha vadetha kumāre, candaṁ sūriyañca bhaddasenañca.

sūrañca vāmagottañca, pacurā {pasurā (sī0 pī0 ka0)} kira hotha yaññatthāya..

989.

“kumāriyopi vadetha, upasenaṁ {upaseniṁ (sī0), upaseṇiṁ (pī0)} kokilañca muditañca.

nandañcāpi kumāriṁ, pacurā {pasurā (sī0 pī0 ka0)} kira hotha yaññatthāya..

990.

“vijayampi mayhaṁ mahesiṁ, erāvatiṁ {ekapatiṁ (pī0), erāpatiṁ (ka0)} kesiniṁ sunandañca.

lakkhaṇavarūpapannā, pacurā kira hotha yaññatthāya..

991.

“gahapatayo ca vadetha, puṇṇamukhaṁ bhaddiyaṁ siṅgālañca.

vaḍḍhañcāpi gahapatiṁ, pacurā kira hotha yaññatthāya”..

992.

“te tattha gahapatayo, avocisuṁ samāgatā puttadāraparikiṇṇā.

sabbeva sikhino deva karohi, atha vā no dāse sāvehi”..

993.

“abhayaṁkarampi me hatthiṁ, nāḷāgiriṁ accuggataṁ varuṇadantaṁ {nāḷāgiriṁ accutaṁ varuṇadantaṁ (sī0), rājagiriṁ accutavaruṇadantaṁ (pī0)}.

ānetha kho ne khippaṁ, yaññatthāya bhavissanti..

994.

“assaratanampi {assatarampi (sī0 pī0), assaratanampi me (syā0)} kesiṁ, surāmukhaṁ puṇṇakaṁ vinatakañca.

ānetha kho ne khippaṁ, yaññatthāya bhavissanti..

995.

“usabhampi {usabhampi me (syā0)} yūthapatiṁ anojaṁ, nisabhaṁ gavampatiṁ tepi mayhaṁ ānetha.

samūha {samupā (sī0 pī0), sammukhā (syā0)} karontu sabbaṁ, yajissāmi dadāmi dānāni..

996.

“sabbaṁ {sabbampi (syā0)} paṭiyādetha, yaññaṁ pana uggatamhi sūriyamhi.

āṇāpetha ca kumāre {āṇāpetha candakumāre (syā0 ka0)}, abhiramantu imaṁ rattiṁ..

997.

“sabbaṁ {sabbampi (syā0)} upaṭṭhapetha, yaññaṁ pana uggatamhi sūriyamhi.

vadetha dāni kumāre, ajja kho {vo (pī0)} pacchimā ratti”..

998.

“taṁtaṁ mātā avaca, rodantī āgantvā vimānato.

yañño kira te putta, bhavissati catūhi puttehi”..

999.

“sabbepi mayhaṁ puttā cattā, candasmiṁ haññamānasmiṁ.

puttehi yaññaṁ yajitvāna, sugatiṁ saggaṁ gamissāmi”..

1000.

“mā taṁ {mā (sī0 pī0)} putta saddahesi, sugati kira hoti puttayaññena.

nirayāneso maggo, neso maggo hi saggānaṁ..

1001.

“dānāni dehi koṇḍañña, ahiṁsā sabbabhūtabhabyānaṁ”.

esa maggo sugatiyā, na ca maggo puttayaññena”..

1002.

“ācariyānaṁ vacanā, ghātessaṁ candañca sūriyañca.

puttehi yaññaṁ {puttehi (sī0 syā0 pī0)} yajitvāna duccajehi, sugatiṁ saggaṁ gamissāmi”..

1003.

“taṁtaṁ pitāpi avaca, vasavattī orasaṁ sakaṁ puttaṁ.

yañño kira te putta, bhavissati catūhi puttehi”..

1004.

“sabbepi mayhaṁ puttā cattā, candasmiṁ haññamānasmiṁ.

puttehi yaññaṁ yajitvāna, sugatiṁ saggaṁ gamissāmi”..

1005.

“mā taṁ putta saddahesi, sugati kira hoti puttayaññena.

nirayāneso maggo, neso maggo hi saggānaṁ..

1006.

“dānāni dehi koṇḍañña, ahiṁsā sabbabhūtabhabyānaṁ.

esa maggo sugatiyā, na ca maggo puttayaññena”..

1007.

“ācariyānaṁ vacanā, ghātessaṁ candañca sūriyañca.

puttehi yaññaṁ yajitvāna duccajehi, sugatiṁ saggaṁ gamissāmi”..

1008.

“dānāni dehi koṇḍañña, ahiṁsā sabbabhūtabhabyānaṁ.

puttaparivuto tuvaṁ, raṭṭhaṁ janapadañca pālehi”..

1009.

“mā no deva avadhi, dāse no dehi khaṇḍahālassa.

api nigaḷabandhakāpi, hatthī asse ca pālema..

1010.

“mā no deva avadhi, dāse no dehi khaṇḍahālassa.

api nigaḷabandhakāpi, hatthichakaṇāni ujjhema..

1011.

“mā no deva avadhi, dāse no dehi khaṇḍahālassa.

api nigaḷabandhakāpi, assachakaṇāni ujjhema..

1012.

“mā no deva avadhi, dāse no dehi khaṇḍahālassa {idaṁ padaṁ sī0 pī0 potthakesu natthi}.

yassa honti tava kāmā, api raṭṭhā pabbājitā.

bhikkhācariyaṁ carissāma”..

1013.

“dukkhaṁ kho me janayatha, vilapantā jīvitassa kāmā hi.

muñcetha {muñcatha (sī0 pī0)} dāni kumāre, alampi me hotu puttayaññena”..

1014.

“pubbeva khosi me vutto, dukkaraṁ durabhisambhavañcetaṁ.

atha no upakkhaṭassa yaññassa, kasmā karosi vikkhepaṁ..

1015.

“sabbe vajanti sugatiṁ, ye yajanti yepi yājenti.

ye cāpi anumodanti, yajantānaṁ edisaṁ mahāyaññaṁ”..

1016.

“atha kissa jano {ca no (sī0 syā0 pī0)} pubbe, sotthānaṁ brāhmaṇe avācesi.

atha no akāraṇasmā, yaññatthāya deva ghātesi..

1017.

“pubbeva no daharakāle {daharake samāne (sī0 pī0)}, na hanesi {na māresi (sī0 pī0)} na ghātesi.

daharamhā yobbanaṁ pattā, adūsakā tāta haññāma..

1018.

“hatthigate assagate, sannaddhe passa no mahārāja.

yuddhe vā yujjhamāne vā, na hi mādisā sūrā honti yaññatthāya..

1019.

“paccante vāpi kupite, aṭavīsu vā mādise niyojenti.

atha no akāraṇasmā, abhūmiyaṁ tāta haññāma..

1020.

“yāpi hi tā sakuṇiyo, vasanti tiṇagharāni katvāna.

tāsampi piyā puttā, atha no tvaṁ deva ghātesi..

1021.

“mā tassa saddahesi, na maṁ khaṇḍahālo ghāteyya.

mamañhi so ghātetvāna, anantarā tampi deva ghāteyya..

1022.

“gāmavaraṁ nigamavaraṁ dadanti, bhogampissa mahārāja.

athaggapiṇḍikāpi, kule kule hete bhuñjanti..

1023.

“tesampi tādisānaṁ, icchanti dubbhituṁ mahārāja.

yebhuyyena ete, akataññuno brāhmaṇā deva..

1024.

“mā no deva avadhi, dāse no dehi khaṇḍahālassa.

api nigaḷabandhakāpi, hatthī asse ca pālema..

1025.

“mā no deva avadhi, dāse no dehi khaṇḍahālassa.

api nigaḷabandhakāpi, hatthichakaṇāni ujjhema..

1026.

“mā no deva avadhi, dāse no dehi khaṇḍahālassa.

api nigaḷabandhakāpi, assachakaṇāni ujjhema..

1027.

“mā no deva avadhi, dāse no dehi khaṇḍahālassa.

yassa honti tava kāmā, api raṭṭhā pabbājitā.

bhikkhācariyaṁ carissāma”..

1028.

“dukkhaṁ kho me janayatha, vilapantā jīvitassa kāmā hi.

muñcetha dāni kumāre, alampi me hotu puttayaññena”..

1029.

“pubbeva khosi me vutto, dukkaraṁ durabhisambhavañcetaṁ.

atha no upakkhaṭassa yaññassa, kasmā karosi vikkhepaṁ..

1030.

“sabbe vajanti sugatiṁ, ye yajanti yepi yājenti.

ye cāpi anumodanti, yajantānaṁ edisaṁ mahāyaññaṁ”..

1031.

“yadi kira yajitvā puttehi, devalokaṁ ito cutā yanti.

brāhmaṇo tāva yajatu, pacchāpi yajasi tuvaṁ rājā..

1032.

“yadi kira yajitvā puttehi, devalokaṁ ito cutā yanti.

esveva khaṇḍahālo, yajataṁ sakehi puttehi..

1033.

“evaṁ jānanto khaṇḍahālo, kiṁ puttake na ghātesi.

sabbañca ñātijanaṁ, attānañca na ghātesi..

1034.

“sabbe vajanti nirayaṁ, ye yajanti yepi yājenti.

ye cāpi anumodanti, yajantānaṁ edisaṁ mahāyaññaṁ..

1035.

{ayaṁ gāthā sī0 syā0 pī0 potthakesu na dissati} “sace hi so sujjhati yo hanāti, hatopi so saggamupeti ṭhānaṁ.

bhovādi bhovādina mārayeyyuṁ, ye cāpi tesaṁ abhisaddaheyyuṁ” {ayaṁ gāthā sī0 syā0 pī0 potthakesu na dissati}..

1036.

“kathañca kira puttakāmāyo, gahapatayo gharaṇiyo ca.

nagaramhi na uparavanti rājānaṁ, mā ghātayi orasaṁ puttaṁ..

1037.

“kathañca kira puttakāmāyo, gahapatayo gharaṇiyo ca.

nagaramhi na uparavanti rājānaṁ, mā ghātayi atrajaṁ puttaṁ..

1038.

“rañño camhi atthakāmo, hito ca sabbajanapadassa {sabbadā janapadassa (sī0 pī0)}.

na koci assa paṭighaṁ, mayā jānapado na pavedeti”..

1039.

“gacchatha vo gharaṇiyo, tātañca vadetha khaṇḍahālañca.

mā ghātetha kumāre, adūsake sīhasaṅkāse..

1040.

“gacchatha vo gharaṇiyo, tātañca vadetha khaṇḍahālañca.

mā ghātetha kumāre, apekkhite sabbalokassa”..

1041.

“yaṁ nūnāhaṁ jāyeyyaṁ, rathakārakulesu vā.

pukkusakulesu vā vessesu vā jāyeyyaṁ.

na hajja maṁ rāja yaññe {yaññatthāya (sī0 pī0)} ghāteyya”..

1042.

“sabbā sīmantiniyo gacchatha, ayyassa khaṇḍahālassa.

pādesu nipatatha, aparādhāhaṁ na passāmi..

1043.

“sabbā sīmantiniyo gacchatha, ayyassa khaṇḍahālassa.

pādesu nipatatha, kinte bhante mayaṁ adūsema”..

1044.

“kapaṇā {kapaṇaṁ (sī0 pī0)} vilapati selā, disvāna bhātare {bhātaro (sī0 syā0 pī0 ka0)} upanītatte.

yañño kira me ukkhipito, tātena saggakāmena”..

1045.

“āvatti parivatti ca, vasulo sammukhā rañño.

mā no pitaraṁ avadhi, daharamhā yobbanaṁ pattā”..

1046.

“eso te vasula pitā, samehi pitarā saha.

dukkhaṁ kho me janayasi, vilapanto antepurasmiṁ.

muñcetha dāni kumāre, alampi me hotu puttayaññena”..

1047.

“pubbeva khosi me vutto, dukkaraṁ durabhisambhavañcetaṁ.

atha no upakkhaṭassa yaññassa, kasmā karosi vikkhepaṁ..

1048.

“sabbe vajanti sugatiṁ, ye yajanti yepi yājenti.

ye cāpi anumodanti, yajantānaṁ edisaṁ mahāyaññaṁ”..

1049.

“sabbaratanassa yañño upakkhaṭo, ekarāja tava paṭiyatto.

abhinikkhamassu deva, saggaṁ gato tvaṁ pamodissasi”..

1050.

“daharā sattasatā etā, candakumārassa bhariyāyo.

kese pakiritvāna {parikiritvāna (sī0 pī0), vikiritvāna (syā0 ka0)}, rodantiyo maggamanuyāyiṁsu {maggamanuyanti (sī0 pī0), maggamanuyāyanti (syā0)}..

1051.

“aparā pana sokena, nikkhantā nandane viya devā.

kese pakiritvāna {parikiritvāna (sī0 pī0), vikiritvāna (syā0 ka0)}, rodantiyo maggamanuyāyiṁsu” {maggamanuyanti (sī0 pī0), maggamanuyāyanti (syā0)}..

1052.

“kāsikasucivatthadharā, kuṇḍalino agalucandanavilittā.

niyyanti candasūriyā, yaññatthāya ekarājassa..

1053.

“kāsikasucivatthadharā, kuṇḍalino agalucandanavilittā.

niyyanti candasūriyā, mātu katvā hadayasokaṁ..

1054.

“kāsikasucivatthadharā, kuṇḍalino agalucandanavilittā.

niyyanti candasūriyā, janassa katvā hadayasokaṁ..

1055.

“maṁsarasabhojanā nhāpakasunhāpitā {nahāpakasunahātā (pī0)}, kuṇḍalino agalucandanavilittā.

niyyanti candasūriyā, yaññatthāya ekarājassa..

1056.

{imā dve gāthā natthi pī potthake} “maṁsarasabhojanā nhāpakasunhāpitā, kuṇḍalino agalucandanavilittā.

niyyanti candasūriyā, mātu katvā hadayasokaṁ..

1057.

“maṁsarasabhojanā nhāpakasunhāpitā, kuṇḍalino agalucandanavilittā.

niyyanti candasūriyā, janassa katvā hadayasokaṁ {imā dve gāthā natthi pī potthake}..

1058.

“yassu pubbe hatthivaradhuragate, hatthīhi {hatthikā (syā0), pattikā (pī0)} anuvajanti.

tyajja candasūriyā, ubhova pattikā yanti..

1059.

“yassu pubbe assavaradhuragate, assehi {assakā (syā0), pattikā (pī0)} anuvajanti.

tyajja candasūriyā, ubhova pattikā yanti..

1060.

“yassu pubbe rathavaradhuragate, rathehi {rathikā (syā0), pattikā (pī0)} anuvajanti.

tyajja candasūriyā, ubhova pattikā yanti..

1061.

“yehissu pubbe nīyiṁsu {niyyaṁsu (sī0 pī0)}, tapanīyakappanehi turaṅgehi.

tyajja candasūriyā, ubhova pattikā yanti”..

1062.

“yadi sakuṇi maṁsamicchasi, ḍayassu {uyyassu (syā0 ka0)} pubbena pupphavatiyā.

yajatettha ekarājā, sammūḷho catūhi puttehi..

1063.

“yadi sakuṇi maṁsamicchasi, ḍayassu pubbena pupphavatiyā.

yajatettha ekarājā, sammūḷho catūhi kaññāhi..

1064.

“yadi sakuṇi maṁsamicchasi, ḍayassu pubbena pupphavatiyā.

yajatettha ekarājā, sammūḷho catūhi mahesīhi..

1065.

“yadi sakuṇi maṁsamicchasi, ḍayassu pubbena pupphavatiyā.

yajatettha ekarājā, sammūḷho catūhi gahapatīhi..

1066.

“yadi sakuṇi maṁsamicchasi, ḍayassu pubbe pupphavatiyā.

yajatettha ekarājā, sammūḷho catūhi hatthīhi..

1067.

“yadi sakuṇi maṁsamicchasi, ḍayassu pubbena pupphavatiyā.

yajatettha ekarājā, sammūḷho catūhi assehi..

1068.

“yadi sakuṇi maṁsamicchasi, ḍayassu pubbena pupphavatiyā.

yajatettha ekarājā, sammūḷho catūhi usabhehi..

1069.

“yadi sakuṇi maṁsamicchasi, ḍayassu pubbena pupphavatiyā.

yajatettha ekarājā, sammūḷho sabbacatukkena”..

1070.

“ayamassa pāsādo, idaṁ antepuraṁ suramaṇīyaṁ {sovaṇṇo pupphamalyavikiṇṇo (ka0)}.

tedāni ayyaputtā, cattāro vadhāya ninnītā..

1071.

“idamassa kūṭāgāraṁ, sovaṇṇaṁ pupphamalyavikiṇṇaṁ.

tedāni ayyaputtā, cattāro vadhāya ninnītā..

1072.

“idamassa uyyānaṁ, supupphitaṁ sabbakālikaṁ rammaṁ.

tedāni ayyaputtā, cattāro vadhāya ninnītā..

1073.

“idamassa asokavanaṁ, supupphitaṁ sabbakālikaṁ rammaṁ.

tedāni ayyaputtā, cattāro vadhāya ninnītā..

1074.

“idamassa kaṇikāravanaṁ, supupphitaṁ sabbakālikaṁ rammaṁ.

tedāni ayyaputtā, cattāro vadhāya ninnītā..

1075.

“idamassa pāṭalivanaṁ, supupphitaṁ sabbakālikaṁ rammaṁ.

tedāni ayyaputtā, cattāro vadhāya ninnītā..

1076.

“idamassa ambavanaṁ, supupphitaṁ sabbakālikaṁ rammaṁ.

tedāni ayyaputtā, cattāro vadhāya ninnītā..

1077.

“ayamassa pokkharaṇī, sañchannā padumapuṇḍarīkehi.

nāvā ca sovaṇṇavikatā, pupphavalliyā {pupphāvaliyā (sī0 pī0)} cittā suramaṇīyā.

tedāni ayyaputtā, cattāro vadhāya ninnītā”..

1078.

“idamassa hatthiratanaṁ, erāvaṇo gajo balī dantī.

tedāni ayyaputtā, cattāro vadhāya ninnītā..

1079.

“idamassa assaratanaṁ, ekakhūro {ekakhūro vego (syā0)} asso.

tedāni ayyaputtā, cattāro vadhāya ninnītā..

1080.

“ayamassa assaratho, sāḷiya {sāḷiya viya (syā0)} nigghoso subho ratanavicitto.

yatthassu ayyaputtā, sobhiṁsu nandane viya devā.

tedāni ayyaputtā, cattāro vadhāya ninnītā..

1081.

“kathaṁ nāma sāmasamasundarehi, candanamudukagattehi {candanamarakatagattehi (sī0 pī0)}.

rājā yajissate yaññaṁ, sammūḷho catūhi puttehi..

1082.

“kathaṁ nāma sāmasamasundarāhi, candanamudukagattāhi.

rājā yajissate yaññaṁ, sammūḷho catūhi kaññāhi..

1083.

“kathaṁ nāma sāmasamasundarāhi, candanamudukagattāhi.

rājā yajissate yaññaṁ, sammūḷho catūhi mahesīhi..

1084.

“kathaṁ nāma sāmasamasundarehi, candanamudukagattehi.

rājā yajissate yaññaṁ, sammūḷho catūhi gahapatīhi..

1085.

“yathā honti gāmanigamā, suññā amanussakā brahāraññā.

tathā hessati pupphavatiyā, yiṭṭhesu candasūriyesu”..

1086.

“ummattikā bhavissāmi, bhūnahatā paṁsunā ca {paṁsunāva (syā0 ka0)} parikiṇṇā.

sace candavaraṁ {candakumāraṁ (syā0)} hanti, pāṇā me deva rujjhanti {nirujjhanti (sī0), bhijjanti (syā0)}..

1087.

“ummattikā bhavissāmi, bhūnahatā paṁsunā ca parikiṇṇā.

sace sūriyavaraṁ hanti, pāṇā me deva rujjhanti”..

1088.

“kiṁ nu mā na ramāpeyyuṁ, aññamaññaṁ piyaṁvadā.

ghaṭṭikā uparikkhī ca, pokkharaṇī ca bhārikā {ghaṭṭiyā oparakkhī ca pokkharakkhī ca nāyikā (sī0) ghaṭṭiyā oparakkhī ca pokkharakkhī ca gāyikā (pī0)}.

candasūriyesu naccantiyo, samā tāsaṁ na vijjati”..

1089.

“imaṁ mayhaṁ hadayasokaṁ, paṭimuñcatu {paṭimuccatu (ka0)} khaṇḍahāla tava mātā.

yo mayhaṁ hadayasoko, candamhi vadhāya ninnīte..

1090.

“imaṁ mayhaṁ hadayasokaṁ, paṭimuñcatu khaṇḍahāla tava mātā.

yo mayhaṁ hadayasoko, sūriyamhi vadhāya ninnīte..

1091.

“imaṁ mayhaṁ hadayasokaṁ, paṭimuñcatu khaṇḍahāla tava jāyā.

yo mayhaṁ hadayasoko, candamhi vadhāya ninnīte..

1092.

“imaṁ mayhaṁ hadayasokaṁ, paṭimuñcatu khaṇḍahāla tava jāyā.

yo mayhaṁ hadayasoko, sūriyamhi vadhāya ninnīte..

1093.

“mā ca putte mā ca patiṁ, addakkhi khaṇḍahāla tava mātā.

yo ghātesi kumāre, adūsake sīhasaṅkāse..

1094.

“mā ca putte mā ca patiṁ, addakkhi khaṇḍahāla tava mātā.

yo ghātesi kumāre, apekkhite sabbalokassa..

1095.

“mā ca putte mā ca patiṁ, addakkhi khaṇḍahāla tava jāyā.

yo ghātesi kumāre, adūsake sīhasaṅkāse..

1096.

“mā ca putte mā ca patiṁ, addakkhi khaṇḍahāla tava jāyā.

yo ghātesi kumāre, apekkhite sabbalokassa”..

1097.

“mā no deva avadhi, dāse no dehi khaṇḍahālassa.

api nigaḷabandhakāpi, hatthī asse ca pālema..

1098.

“mā no deva avadhi, dāse no dehi khaṇḍahālassa.

api nigaḷabandhakāpi, hatthichakaṇāni ujjhema..

1099.

“mā no deva avadhi, dāse no dehi khaṇḍahālassa.

api nigaḷabandhakāpi, assachakaṇāni ujjhema..

1100.

“mā no deva avadhi, dāse no dehi khaṇḍahālassa.

yassa honti tava kāmā, api raṭṭhā pabbājitā.

bhikkhācariyaṁ carissāma..

1101.

“dibbaṁ deva upayācanti, puttatthikāpi daliddā.

paṭibhānānipi hitvā, putte na labhanti ekaccā..

1102.

“āsīsikāni {assāsakāni (sī0 pī0), āsāsakāni (syā0)} karonti, puttā no jāyantu tato paputtā {puttā (sī0 pī0)}.

atha no akāraṇasmā, yaññatthāya deva ghātesi..

1103.

“upayācitakena puttaṁ labhanti, mā tāta no aghātesi.

mā kicchāladdhakehi puttehi, yajittho imaṁ yaññaṁ..

1104.

“upayācitakena puttaṁ labhanti, mā tāta no aghātesi.

mā kapaṇaladdhakehi puttehi, ammāya no vippavāsesi”..

1105.

“bahudukkhā {bahudukkhaṁ (syā0 ka0)} posiya candaṁ, amma tuvaṁ jīyase puttaṁ.

vandāmi kho te pāde, labhataṁ tāto paralokaṁ..

1106.

“handa ca maṁ upaguyha, pāde te amma vandituṁ dehi.

gacchāmi dāni pavāsaṁ {vippavāsaṁ (ka0)}, yaññatthāya ekarājassa..

1107.

“handa ca maṁ upaguyha {upaguyha (syā0 ka0)}, pāde te amma vandituṁ dehi.

gacchāmi dāni pavāsaṁ, mātu katvā hadayasokaṁ..

1108.

handa ca maṁ upaguyha {upaguyha (syā0 ka0)}, pāde te amma vandituṁ dehi.

gacchāmi dāni pavāsaṁ, janassa katvā hadayasokaṁ”..

1109.

“handa ca padumapattānaṁ, moḷiṁ bandhassu gotamiputta.

campakadalamissāyo {campakadalivītimissāyo (sī0 pī0), campakadalimissāyo (ka0)}, esā te porāṇikā pakati..

1110.

“handa ca vilepanaṁ te, pacchimakaṁ candanaṁ vilimpassu.

yehi ca suvilitto, sobhasi rājaparisāyaṁ..

1111.

“handa ca mudukāni vatthāni, pacchimakaṁ kāsikaṁ nivāsehi.

yehi ca sunivattho, sobhasi rājaparisāyaṁ..

1112.

“muttāmaṇikanakavibhūsitāni, gaṇhassu hatthābharaṇāni.

yehi ca hatthābharaṇehi, sobhasi rājaparisāyaṁ”..

1113.

“na hi nūnāyaṁ raṭṭhapālo, bhūmipati janapadassa dāyādo.

lokissaro mahanto, putte snehaṁ janayati”..

1114.

“mayhampi piyā puttā, attā ca piyo tumhe ca bhariyāyo.

saggañca patthayāno {patthayamāno (syā0 ka0)}, tenāhaṁ ghātayissāmi”..

1115.

“maṁ paṭhamaṁ ghātehi, mā me hadayaṁ dukkhaṁ phālesi.

alaṅkato {analaṅkato (ka0)} sundarako, putto deva tava sukhumālo..

1116.

“handayya maṁ hanassu, paraloke {salokā (sī0 syā0 ka0)} candakena {candiyena (sī0 pī0 ka0)} hessāmi.

puññaṁ karassu vipulaṁ, vicarāma ubhopi paraloke”..

1117.

“mā tvaṁ cande rucci maraṇaṁ {idaṁ padaṁ natthi sī0 pī0 potthakesu}, bahukā tava devarā visālakkhi.

te taṁ ramayissanti, yiṭṭhasmiṁ gotamiputte”..

1118.

“evaṁ vutte candā attānaṁ, hanti hatthatalakehi”.

“alamettha {alamatthu (sī0 pī0)} jīvitena, pissāmi {pāyāmi (sī0 pī0)} visaṁ marissāmi..

1119.

“na hi nūnimassa rañño, mittāmaccā ca vijjare suhadā.

ye na vadanti rājānaṁ, mā ghātayi orase putte..

1120.

“na hi nūnimassa rañño, ñātī mittā ca vijjare suhadā.

ye na vadanti rājānaṁ, mā ghātayi atraje putte..

1121.

“ime tepi mayhaṁ puttā, guṇino kāyūradhārino rāja.

tehipi yajassu yaññaṁ, atha muñcatu {muccatu (pī0 ka0)} gotamiputte..

1122.

“bilasataṁ maṁ katvāna, yajassu sattadhā mahārāja.

mā jeṭṭhaputtamavadhi, adūsakaṁ sīhasaṅkāsaṁ..

1123.

“bilasataṁ maṁ katvāna, yajassu sattadhā mahārāja.

mā jeṭṭhaputtamavadhi, apekkhitaṁ sabbalokassa”..

1124.

“bahukā tava dinnābharaṇā, uccāvacā subhaṇitamhi.

muttāmaṇiveḷuriyā, etaṁ te pacchimakaṁ dānaṁ”..

1125.

“yesaṁ pubbe khandhesu, phullā mālāguṇā vivattiṁsu.

tesajjapi sunisito {pitanisito (sī0 pī0)}, nettiṁso vivattissati khandhesu..

1126.

“yesaṁ pubbe khandhesu, cittā mālāguṇā vivattiṁsu.

tesajjapi sunisito, nettiṁso vivattissati khandhesu..

1127.

“aciraṁ {acirā (sī0 syā0 pī0)} vata nettiṁso, vivattissati rājaputtānaṁ khandhesu.

atha mama hadayaṁ na phalati, tāva daḷhabandhañca me āsi..

1128.

“kāsikasucivatthadharā, kuṇḍalino agalucandanavilittā.

niyyātha candasūriyā, yaññatthāya ekarājassa..

1129.

“kāsikasucivatthadharā, kuṇḍalino agalucandanavilittā.

niyyātha candasūriyā, mātu katvā hadayasokaṁ..

1130.

“kāsikasucivatthadharā, kuṇḍalino agalucandanavilittā.

niyyātha candasūriyā, janassa katvā hadayasokaṁ..

1131.

“maṁsarasabhojanā nhāpakasunhāpitā, kuṇḍalino agalucandanavilittā.

niyyātha candasūriyā, yaññatthāya ekarājassa..

1132.

“maṁsarasabhojanā nhāpakasunhāpitā, kuṇḍalino agalucandanavilittā.

niyyātha candasūriyā, mātu katvā hadayasokaṁ..

1133.

“maṁsarasabhojanā nhāpakasunhāpitā, kuṇḍalino agalucandanavilittā.

niyyātha candasūriyā, janassa katvā hadayasokaṁ”..

1134.

“sabbasmiṁ upakkhaṭasmiṁ, nisīdite candasmiṁ {candiyasmiṁ (sī0 pī0), candasūriyasmiṁ (syā0)} yaññatthāya.

pañcālarājadhītā pañjalikā, sabbaparisāya samanupariyāyi {sabbaparisamanupariyāsi (sī0 pī0), sabbaparisantaramanupariyāsi (syā0)}..

1135.

“yena saccena khaṇḍahālo, pāpakammaṁ karoti dummedho.

etena saccavajjena, samaṅginī sāmikena homi..

1136.

“ye idhatthi amanussā, yāni ca yakkhabhūtabhabyāni.

karontu me veyyāvaṭikaṁ, samaṅginī sāmikena homi..

1137.

“yā devatā idhāgatā, yāni ca yakkhabhūtabhabyāni.

saraṇesiniṁ anāthaṁ tāyatha maṁ, yācāmahaṁ patimāhaṁ ajeyaṁ” {ajiyyaṁ (sī0)}..

1138.

“taṁ sutvā amanusso, ayokūṭaṁ paribbhametvāna.

bhayamassa janayanto, rājānaṁ idamavoca..

1139.

“bujjhassu kho rājakali, mā tāhaṁ {mā tehaṁ (syā0)} matthakaṁ nitāḷesiṁ {nitālemi (sī0 pī0), nipphālesiṁ (ka0)}.

mā jeṭṭhaputtamavadhi, adūsakaṁ sīhasaṅkāsaṁ..

1140.

“ko te diṭṭho rājakali, puttabhariyāyo haññamānāyo {haññamānā (ka0)}.

seṭṭhi ca gahapatayo, adūsakā saggakāmā hi..

1141.

“taṁ sutvā khaṇḍahālo, rājā ca abbhutamidaṁ disvāna.

sabbesaṁ bandhanāni mocesuṁ, yathā taṁ anupaghātaṁ {apāpānaṁ (sī0 pī0)}..

1142.

“sabbesu vippamuttesu, ye tattha samāgatā tadā āsuṁ.

sabbe ekekaleḍḍukamadaṁsu, esa vadho khaṇḍahālassa”..

1143.

“sabbe paviṭṭhā {patiṁsu (sī0), patitvā (pī0)} nirayaṁ, yathā taṁ pāpakaṁ karitvāna.

na hi pāpakammaṁ katvā, labbhā sugatiṁ ito gantuṁ”..

1144.

“sabbesu vippamuttesu, ye tattha samāgatā tadā āsuṁ.

candaṁ abhisiñciṁsu, samāgatā rājaparisā {rājapurisā (syā0)} ca..

1145.

“sabbesu vippamuttesu, ye {yā (syā0)} tattha samāgatā tadā āsuṁ.

candaṁ abhisiñciṁsu, samāgatā rājakaññāyo ca..

1146.

“sabbesu vippamuttesu, ye tattha samāgatā tadā āsuṁ.

candaṁ abhisiñciṁsu, samāgatā devaparisā {devapurisā (syā0)} ca..

1147.

“sabbesu vippamuttesu, ye {yā (syā0)} tattha samāgatā tadā āsuṁ.

candaṁ abhisiñciṁsu, samāgatā devakaññāyo ca..

1148.

“sabbesu vippamuttesu, ye tattha samāgatā tadā āsuṁ.

celukkhepamakaruṁ, samāgatā rājaparisā {rājapurisā (syā0)} ca..

1149.

“sabbesu vippamuttesu, ye {yā (syā0)} tattha samāgatā tadā āsuṁ.

celukkhepamakaruṁ, samāgatā rājakaññāyo ca..

1150.

“sabbesu vippamuttesu, ye tattha samāgatā tadā āsuṁ.

celukkhepamakaruṁ, samāgatā devaparisā {devapurisā (syā0)} ca..

1151.

“sabbesu vippamuttesu, ye {yā (syā0)} tattha samāgatā tadā āsuṁ.

celukkhepamakaruṁ, samāgatā devakaññāyo ca..

1152.

“sabbesu vippamuttesu, bahū ānanditā ahuṁ {bahu ānandano ahu vaṁso (sī0), bahu ānandito ahu vaṁso (pī0)}.

nandiṁ pavesi nagaraṁ {vādiṁsu nandipavesanagaraṁ (syā0), nandiṁ pavesi nagare (ka0)}, bandhanā mokkho aghositthā” ti..

candakumārajātakaṁ {khaṇḍahālajātakaṁ (sī0 pī0)} sattamaṁ.

545. mahānāradakassapajātakaṁ (8)

1153.

“ahu rājā videhānaṁ, aṅgati {aṅgāti (sī0) evamuparipi} nāma khattiyo.

pahūtayoggo dhanimā, anantabalaporiso..

1154.

so ca pannarasiṁ {pannarase (syā0 ka0)} rattiṁ, purimayāme anāgate.

cātumāsā {cātumassa (sī0 pī0)} komudiyā, amacce sannipātayi..

1155.

“paṇḍite sutasampanne, mitapubbe {mihitapubbe (sī0 pī0)} vicakkhaṇe.

vijayañca sunāmañca, senāpatiṁ alātakaṁ..

1156.

“tamanupucchi vedeho, “paccekaṁ brūtha saṁ ruciṁ.

cātumāsā komudajja, juṇhaṁ byapahataṁ {byapagataṁ (sī0 pī0)} tamaṁ.

kāyajja ratiyā rattiṁ, viharemu imaṁ utuṁ”..

1157.

“tato senāpati rañño, alāto etadabravi.

“haṭṭhaṁ yoggaṁ balaṁ sabbaṁ, senaṁ sannāhayāmase..

1158.

“niyyāma deva yuddhāya, anantabalaporisā.

ye te vasaṁ na āyanti, vasaṁ upanayāmase {upaniyyāmase (ka0)}.

esā mayhaṁ sakā diṭṭhi, ajitaṁ ojināmase..

1159.

alātassa vaco sutvā, sunāmo etadabravi.

“sabbe tuyhaṁ mahārāja, amittā vasamāgatā..

1160.

“nikkhittasatthā paccatthā, nivātamanuvattare.

uttamo ussavo ajja, na yuddhaṁ mama ruccati..

1161.

“annapānañca khajjañca, khippaṁ abhiharantu te.

ramassu deva kāmehi, naccagīte suvādite”..

1162.

sunāmassa vaco sutvā, vijayo etadabravi.

“sabbe kāmā mahārāja, niccaṁ tava mupaṭṭhitā..

1163.

“na hete dullabhā deva, tava kāmehi modituṁ.

sadāpi kāmā sulabhā, netaṁ cittamataṁ {cittaṁ matī (ka0)} mama..

1164.

“samaṇaṁ brāhmaṇaṁ vāpi, upāsemu bahussutaṁ.

yo najja vinaye kaṅkhaṁ, atthadhammavidū ise”..

1165.

vijayassa vaco sutvā, rājā aṅgati mabravi.

“yathā vijayo bhaṇati, mayhampetaṁva ruccati..

1166.

“samaṇaṁ brāhmaṇaṁ vāpi, upāsemu bahussutaṁ.

yo najja vinaye kaṅkhaṁ, atthadhammavidū ise..

1167.

“sabbeva santā karotha matiṁ, kaṁ upāsemu paṇḍitaṁ.

yo {ko (sī0 pī0)} najja vinaye kaṅkhaṁ, atthadhammavidū ise”..

1168.

“vedehassa vaco sutvā, alāto etadabravi.

“atthāyaṁ migadāyasmiṁ, acelo dhīrasammato..

1169.

“guṇo kassapagottāyaṁ, suto citrakathī gaṇī.

taṁ deva {tadeva (ka0)} payirupāsemu {payirupāsaya (sī0 pī0)}, so no kaṅkhaṁ vinessati”..

1170.

“alātassa vaco sutvā, rājā codesi sārathiṁ.

“migadāyaṁ gamissāma, yuttaṁ yānaṁ idhānaya”..

1171.

tassa yānaṁ ayojesuṁ, dantaṁ rūpiyapakkharaṁ {rūpiyupakkharaṁ (ka0)}.

sukkamaṭṭhaparivāraṁ, paṇḍaraṁ dosināmukhaṁ..

1172.

“tatrāsuṁ kumudāyuttā, cattāro sindhavā hayā.

anilūpamasamuppātā {anilūpamasamuppādā (ka0)}, sudantā soṇṇamālino..

1173.

“setacchattaṁ setaratho, setassā setabījanī.

vedeho sahamaccehi, niyyaṁ candova sobhati..

1174.

“tamanuyāyiṁsu bahavo, indikhaggadharā {indakhaggadharā (sī0), iṭṭhikhaggadharā (pī0)} balī.

assapiṭṭhigatā vīrā, narā naravarādhipaṁ..

1175.

so muhuttaṁva yāyitvā, yānā oruyha khattiyo.

vedeho sahamaccehi, pattī guṇamupāgami..

1176.

yepi tattha tadā āsuṁ, brāhmaṇibbhā samāgatā.

na te apanayī rājā, akataṁ bhūmimāgate..

1177.

“tato so mudukā bhisiyā, muducittakasanthate {muducittakaḷandake (sī0 pī0)}.

mudupaccatthate rājā, ekamantaṁ upāvisi..

1178.

“nisajja rājā sammodi, kathaṁ sāraṇiyaṁ tato.

“kacci yāpaniyaṁ bhante, vātānamaviyaggatā {vātānamavisaggatā (sī0 pī0), vātānamaviyattatā (syā0)}..

1179.

“kacci akasirā vutti, labhasi {labbhati (sī0 pī0)} piṇḍayāpanaṁ {piṇḍiyāpanaṁ (syā0 ka0)}.

apābādho casi kacci, cakkhuṁ na parihāyati”..

1180.

taṁ guṇo paṭisammodi, vedehaṁ vinaye rataṁ.

“yāpanīyaṁ mahārāja, sabbametaṁ tadūbhayaṁ..

1181.

“kacci tuyhampi vedeha, paccantā na balīyare.

kacci arogaṁ yoggaṁ te, kacci vahati vāhanaṁ.

kacci te byādhayo natthi, sarīrassupatāpiyā” {sarīrassupatāpikā (sī0 pī0), sarīrassupatāpanā (?)}..

1182.

paṭisammodito rājā, tato pucchi anantarā.

atthaṁ dhammañca ñāyañca, dhammakāmo rathesabho..

1183.

“kathaṁ dhammaṁ care macco, mātāpitūsu kassapa.

kathaṁ care ācariye, puttadāre kathaṁ care..

1184.

“kathaṁ careyya vuḍḍhesu, kathaṁ samaṇabrāhmaṇe.

kathañca balakāyasmiṁ, kathaṁ janapade care..

1185.

“kathaṁ dhammaṁ caritvāna, maccā gacchanti {pecca gacchati (sī0 syā0 pī0)} suggatiṁ.

kathañceke adhammaṭṭhā, patanti nirayaṁ atho”..

1186.

“vedehassa vaco sutvā, kassapo etadabravi.

“`suṇohi me mahārāja, saccaṁ avitathaṁ padaṁ..

1187.

“`natthi dhammacaritassa {dhammassa ciṇṇassa (sī0)}, phalaṁ kalyāṇapāpakaṁ.

natthi deva paro loko, ko tato hi idhāgato..

1188.

“`natthi deva pitaro vā, kuto mātā kuto pitā.

natthi ācariyo nāma, adantaṁ ko damessati..

1189.

“`samatulyāni bhūtāni, natthi jeṭṭhāpacāyikā.

natthi balaṁ vīriyaṁ vā, kuto uṭṭhānaporisaṁ.

niyatāni hi bhūtāni, yathā goṭaviso tathā..

1190.

“`laddheyyaṁ labhate macco, tattha dānaphalaṁ kuto.

natthi dānaphalaṁ deva, avaso devavīriyo..

1191.

“`bālehi dānaṁ paññattaṁ, paṇḍitehi paṭicchitaṁ.

avasā denti dhīrānaṁ, bālā paṇḍitamānino..

1192.

“`sattime sassatā kāyā, acchejjā avikopino.

tejo pathavī āpo ca, vāyo sukhaṁ dukhañcime.

jīve ca sattime kāyā, yesaṁ chettā na vijjati..

1193.

“`natthi hantā va chettā vā, haññe yevāpi {haññare vāpi (sī0 syā0 pī0)} koci naṁ.

antareneva kāyānaṁ, satthāni vītivattare..

1194.

“`yo cāpi {yopāyaṁ (sī0 pī0), yo cāyaṁ (syā0 ka0)} siramādāya, paresaṁ nisitāsinā.

na so chindati te kāye, tattha pāpaphalaṁ kuto..

1195.

“`cullāsītimahākappe, sabbe sujjhanti saṁsaraṁ.

anāgate tamhi kāle, saññatopi na sujjhati..

1196.

“`caritvāpi bahuṁ bhadraṁ, neva sujjhantināgate.

pāpañcepi bahuṁ katvā, taṁ khaṇaṁ nātivattare..

1197.

“`anupubbena no suddhi, kappānaṁ cullasītiyā.

niyatiṁ nātivattāma, velantamiva sāgaro” '..

1198.

kassapassa vaco sutvā, alāto etadabravi.

“yathā bhadanto bhaṇati, mayhampetaṁva ruccati..

1199.

“ahampi purimaṁ jātiṁ, sare saṁsaritattano.

piṅgalo nāmahaṁ āsiṁ, luddo goghātako pure..

1200.

“bārāṇasiyaṁ phītāyaṁ, bahuṁ pāpaṁ kataṁ mayā.

bahū mayā hatā pāṇā, mahiṁsā sūkarā ajā..

1201.

“tato cuto idha jāto, iddhe senāpatīkule.

natthi nūna phalaṁ pāpaṁ, yohaṁ {pāpe sohaṁ (sī0 pī0)} na nirayaṁ gato..

1202.

athettha bījako nāma, dāso āsi paṭaccarī {paḷaccarī (sī0 pī0), paṭajjarī (ka0)}.

uposathaṁ upavasanto, guṇasantikupāgami..

1203.

kassapassa vaco sutvā, alātassa ca bhāsitaṁ.

passasanto muhuṁ uṇhaṁ, rudaṁ assūni vattayi..

1204.

tamanupucchi vedeho, “kimatthaṁ samma rodasi.

kiṁ te sutaṁ vā diṭṭhaṁ vā, kiṁ maṁ vedesi vedanaṁ”..

1205.

vedehassa vaco sutvā, bījako etadabravi.

“natthi me vedanā dukkhā, mahārāja suṇohi me..

1206.

“ahampi purimaṁ jātiṁ, sarāmi sukhamattano.

sāketāhaṁ pure āsiṁ, bhāvaseṭṭhi guṇe rato..

1207.

“sammato brāhmaṇibbhānaṁ, saṁvibhāgarato suci.

na cāpi pāpakaṁ kammaṁ, sarāmi katamattano..

1208.

“tato cutāhaṁ vedeha, idha jāto duritthiyā.

gabbhamhi kumbhadāsiyā, yato jāto suduggato..

1209.

“evampi duggato santo, samacariyaṁ adhiṭṭhito.

upaḍḍhabhāgaṁ bhattassa, dadāmi yo me icchati..

1210.

“cātuddasiṁ pañcadasiṁ, sadā upavasāmahaṁ.

na cāpi {na ahaṁ (ka0)} bhūte hiṁsāmi, theyyañcāpi vivajjayiṁ..

1211.

“sabbameva hi nūnetaṁ, suciṇṇaṁ bhavati nipphalaṁ.

niratthaṁ maññidaṁ sīlaṁ, alāto bhāsatī yathā..

1212.

“kalimeva nūna gaṇhāmi, asippo dhuttako yathā.

kaṭaṁ alāto gaṇhāti, kitavosikkhito yathā..

1213.

“dvāraṁ nappaṭipassāmi, yena gacchāmi suggatiṁ.

tasmā rāja parodāmi, sutvā kassapabhāsitaṁ”..

1214.

bījakassa vaco sutvā, rājā aṅgati mabravi.

“natthi dvāraṁ sugatiyā, niyatiṁ {niyataṁ (syā0)} kaṅkha bījaka..

1215.

“sukhaṁ vā yadi vā dukkhaṁ, niyatiyā kira labbhati.

saṁsārasuddhi sabbesaṁ, mā turittho {turito (syā0)} anāgate..

1216.

“ahampi pubbe kalyāṇo, brāhmaṇibbhesu byāvaṭo {vāvaṭo (ka0)}.

vohāramanusāsanto, ratihīno tadantarā”..

1217.

“punapi bhante dakkhemu, saṅgati ce bhavissati”.

idaṁ vatvāna vedeho, paccagā sanivesanaṁ..

1218.

tato ratyā vivasāne, upaṭṭhānamhi aṅgati.

amacce sannipātetvā, idaṁ vacanamabravi..

1219.

“candake me vimānasmiṁ, sadā kāme vidhentu me.

mā upagacchuṁ atthesu, guyhappakāsiyesu ca..

1220.

“vijayo ca sunāmo ca, senāpati alātako.

ete atthe nisīdantu, vohārakusalā tayo”..

1221.

idaṁ vatvāna vedeho, kāmeva bahumaññatha.

na cāpi brāhmaṇibbhesu, atthe kismiñci byāvaṭo..

1222.

tato dvesattarattassa, vedehassatrajā piyā.

rājakaññā rucā {rujā (sī0 pī0) evamuparipi} nāma, dhātimātaramabravi..

1223.

`alaṅkarotha maṁ khippaṁ, sakhiyo cālaṅkarontu {ca karontu (sī0 pī0)} me.

suve pannaraso dibyo, gacchaṁ issarasantike' {pitussa santike (syā0)}..

1224.

tassā mālyaṁ abhihariṁsu, candanañca mahārahaṁ.

maṇisaṅkhamuttāratanaṁ, nānāratte ca ambare..

1225.

tañca sovaṇṇaye {soṇṇamaye (ka0)} pīṭhe, nisinnaṁ bahukitthiyo.

parikiriya pasobhiṁsu {asobhiṁsu (sī0 syā0 pī0)}, rucaṁ ruciravaṇṇiniṁ..

1226.

sā ca sakhimajjhagatā, sabbābharaṇabhūsitā.

sateratā abbhamiva, candakaṁ pāvisī rucā..

1227.

upasaṅkamitvā vedehaṁ, vanditvā vinaye rataṁ.

suvaṇṇakhacite {suvaṇṇavikate (sī0 pī0)} pīṭhe, ekamantaṁ upāvisi”..

1228.

tañca disvāna vedeho, accharānaṁva saṅgamaṁ.

rucaṁ sakhimajjhagataṁ, idaṁ vacanamabravi..

1229.

“kacci ramasi pāsāde, antopokkharaṇiṁ pati.

kacci bahuvidhaṁ khajjaṁ, sadā abhiharanti te..

1230.

“kacci bahuvidhaṁ mālyaṁ, ocinitvā kumāriyo.

gharake karotha paccekaṁ, khiḍḍāratiratā muhuṁ {ahu (syā0 ka0)}..

1231.

“kena vā vikalaṁ tuyhaṁ, kiṁ khippaṁ āharantu te.

manokarassu kuḍḍamukhī {kuṭṭamukhī (sī0 pī0)}, api candasamamhipi” {api candasamampi te (ka0)}..

1232.

vedehassa vaco sutvā, rucā pitaramabravi.

“sabbametaṁ mahārāja, labbhatissarasantike..

1233.

“suve pannaraso dibyo, sahassaṁ āharantu me.

yathādinnañca dassāmi, dānaṁ sabbavanīsvahaṁ” {sabbavaṇīsvahaṁ (syā0 ka0)}..

1234.

rucāya vacanaṁ sutvā, rājā aṅgati mabravi.

“bahuṁ vināsitaṁ vittaṁ, niratthaṁ aphalaṁ tayā..

1235.

“uposathe vasaṁ niccaṁ, annapānaṁ na bhuñjasi.

niyatetaṁ abhuttabbaṁ, natthi puññaṁ abhuñjato”..

1236.

“bījakopi hi sutvāna, tadā kassapabhāsitaṁ.

passasanto muhuṁ uṇhaṁ, rudaṁ assūni vattayi..

1237.

“yāva ruce jīvamānā {jīvasino (sī0 pī0)}, mā bhattamapanāmayi.

natthi bhadde paro loko, kiṁ niratthaṁ vihaññasi”..

1238.

vedehassa vaco sutvā, rucā ruciravaṇṇinī.

jānaṁ pubbāparaṁ dhammaṁ, pitaraṁ etadabravi..

1239.

“sutameva pure āsi, sakkhi {paccakkhaṁ (ka0)} diṭṭhamidaṁ mayā.

bālūpasevī yo hoti, bālova samapajjatha..

1240.

“mūḷho hi mūḷhamāgamma, bhiyyo mohaṁ nigacchati.

patirūpaṁ alātena, bījakena ca muyhituṁ..

1241.

“tvañca devāsi sappañño, dhīro atthassa kovido.

kathaṁ bālehi sadisaṁ, hīnadiṭṭhiṁ upāgami..

1242.

“sacepi saṁsārapathena sujjhati, niratthiyā pabbajjā guṇassa.

kīṭova aggiṁ jalitaṁ apāpataṁ, upapajjati mohamūḷho {momuho (sī0 pī0)} naggabhāvaṁ..

1243.

“saṁsārasuddhīti pure niviṭṭhā, kammaṁ vidūsenti bahū ajānaṁ {bahū pajā (ka0)}.

pubbe kalī duggahitovaatthā {attho (ka0), duggahitova'natthā (?)}, dummo ca yā balisā ambujova..

1244.

“upamaṁ te karissāmi, mahārāja tavatthiyā.

upamāya midhekacce, atthaṁ jānanti paṇḍitā..

1245.

“vāṇijānaṁ yathā nāvā, appamāṇabharā {appamāṇaharā (pī0)} garu.

atibhāraṁ samādāya, aṇṇave avasīdati..

1246.

“evameva naro pāpaṁ, thokaṁ thokampi ācinaṁ.

atibhāraṁ samādāya, niraye avasīdati..

1247.

“na tāva bhāro paripūro, alātassa mahīpati.

ācināti ca taṁ pāpaṁ, yena gacchati duggatiṁ..

1248.

“pubbevassa kataṁ puññaṁ, alātassa mahīpati.

tasseva deva nissando, yañceso labhate sukhaṁ..

1249.

“khīyate cassa taṁ puññaṁ, tathā hi aguṇe rato.

ujumaggaṁ avahāya {apāhāya (sī0)}, kummaggamanudhāvati..

1250.

“tulā yathā paggahitā, ohite tulamaṇḍale.

unnameti tulāsīsaṁ, bhāre oropite sati..

1251.

“evameva naro puññaṁ, thokaṁ thokampi ācinaṁ.

saggātimāno dāsova, bījako sātave {sādhave (ka0)} rato..

1252.

“yamajja bījako dāso, dukkhaṁ passati attani.

pubbevassa {pubbe tassa (sī0 pī0)} kataṁ pāpaṁ, tameso paṭisevati..

1253.

“khīyate cassa taṁ pāpaṁ, tathā hi vinaye rato.

kassapañca samāpajja, mā hevuppathamāgamā..

1254.

“yaṁ yañhi rāja bhajati, santaṁ vā yadi vā asaṁ.

sīlavantaṁ visīlaṁ vā, vasaṁ tasseva gacchati..

1255.

“yādisaṁ kurute mittaṁ, yādisaṁ cūpasevati.

sopi tādisako hoti, sahavāso hi {sahavāsopi (ka0)} tādiso..

1256.

“sevamāno sevamānaṁ, samphuṭṭho samphusaṁ paraṁ.

saro diddho kalāpaṁva, alittamupalimpati.

upalepabhayā {upalimpabhayā (ka0)} dhīro, neva pāpasakhā siyā..

1257.

“pūtimacchaṁ kusaggena, yo naro upanayhati.

kusāpi pūti vāyanti, evaṁ bālūpasevanā..

1258.

“tagarañca palāsena, yo naro upanayhati.

pattāpi surabhi vāyanti, evaṁ dhīrūpasevanā..

1259.

“tasmā pattapuṭasseva {phalapuṭasseva (sī0 pī0)}, ñatvā sampākamattano.

asante nopaseveyya, sante seveyya paṇḍito.

asanto nirayaṁ nenti, santo pāpenti suggatiṁ”..

1260.

ahampi jātiyo satta, sare saṁsaritattano.

anāgatāpi satteva, yā gamissaṁ ito cutā..

1261.

“yā me sā sattamī jāti, ahu pubbe janādhipa.

kammāraputto magadhesu, ahuṁ rājagahe pure..

1262.

“pāpaṁ sahāyamāgamma, bahuṁ pāpaṁ kataṁ mayā.

paradārassa heṭhento, carimhā amarā viya..

1263.

“taṁ kammaṁ nihitaṁ aṭṭhā, bhasmacchannova pāvako.

atha aññehi kammehi, ajāyiṁ vaṁsabhūmiyaṁ..

1264.

“kosambiyaṁ seṭṭhikule, iddhe phīte mahaddhane.

ekaputto mahārāja, niccaṁ sakkatapūjito..

1265.

“tattha mittaṁ asevissaṁ, sahāyaṁ sātave rataṁ.

paṇḍitaṁ sutasampannaṁ, so maṁ atthe nivesayi..

1266.

“cātuddasiṁ pañcadasiṁ, bahuṁ rattiṁ upāvasiṁ.

taṁ kammaṁ nihitaṁ aṭṭhā, nidhīva udakantike..

1267.

“atha pāpāna kammānaṁ, yametaṁ magadhe kataṁ.

phalaṁ pariyāga maṁ {pariyāga taṁ (sī0), pariyāgataṁ (syā0 pī0)} pacchā, bhutvā duṭṭhavisaṁ yathā..

1268.

“tato cutāhaṁ vedeha, roruve niraye ciraṁ.

sakammunā apaccissaṁ, taṁ saraṁ na sukhaṁ labhe..

1269.

“bahuvassagaṇe tattha, khepayitvā bahuṁ dukhaṁ.

bhinnāgate {bheṇṇākaṭe (sī0 pī0)} ahuṁ rāja, chagalo uddhatapphalo {chakalo uddhitapphalo (sī0 pī0)}..

1270.

“sātaputtā mayā vūḷhā, piṭṭhiyā ca rathena ca.

tassa kammassa nissando, paradāragamanassa me..

1271.

“tato cutāhaṁ vedeha, kapi āsiṁ brahāvane.

niluñcitaphalo {nilicchitaphalo (sī0 pī0)} yeva, yūthapena pagabbhinā.

tassa kammassa nissando, paradāragamanassa me..

1272.

“tato cutāhaṁ vedeha, dassanesu {dasaṇṇesu (sī0 pī0), dasannesu (syā0)} pasū ahuṁ.

niluñcito javo bhadro, yoggaṁ vūḷhaṁ ciraṁ mayā.

tassa kammassa nissando, paradāragamanassa me..

1273.

“tato cutāhaṁ vedeha, vajjīsu kulamāgamā.

nevitthī na pumā āsiṁ, manussatte sudullabhe.

tassa kammassa nissando, paradāragamanassa me..

1274.

“tato cutāhaṁ vedeha, ajāyiṁ nandane vane.

bhavane tāvatiṁsāhaṁ, accharā kāmavaṇṇinī {varavaṇṇinī (ka0)}..

1275.

“vicittavatthābharaṇā, āmuttamaṇikuṇḍalā.

kusalā naccagītassa, sakkassa paricārikā..

1276.

“tattha ṭhitāhaṁ vedeha, sarāmi jātiyo imā.

anāgatāpi satteva, yā gamissaṁ ito cutā..

1277.

“pariyāgataṁ taṁ kusalaṁ, yaṁ me kosambiyaṁ kataṁ.

deve ceva manusse ca, sandhāvissaṁ ito cutā..

1278.

“satta jacco {jaccā (syā0 pī0)} mahārāja, niccaṁ sakkatapūjitā.

thībhāvāpi na muccissaṁ, chaṭṭhā nigatiyo {chaṭṭhā gatiyo (syā0)} imā..

1279.

“sattamī ca gati deva, devaputto mahiddhiko.

pumā devo bhavissāmi {bhavissati (ka0)}, devakāyasmimuttamo..

1280.

“ajjāpi santānamayaṁ, mālaṁ ganthenti nandane.

devaputto javo nāma, yo me mālaṁ paṭicchati..

1281.

“muhutto viya so dibyo, idha vassāni soḷasa.

rattindivo ca so dibyo, mānusiṁ saradosataṁ..

1282.

“iti kammāni anventi, asaṅkheyyāpi jātiyo.

kalyāṇaṁ yadi vā pāpaṁ, na hi kammaṁ vinassati {panassati (sī0 pī0)}..

1283.

“yo icche puriso hotuṁ, jātiṁ jātiṁ {jātijātiṁ (sī0 pī0)} punappunaṁ.

paradāraṁ vivajjeyya, dhotapādova kaddamaṁ..

1284.

“yā icche puriso hotuṁ, jātiṁ jātiṁ punappunaṁ.

sāmikaṁ apacāyeyya, indaṁva paricārikā..

1285.

“yo icche dibyabhogañca, dibbamāyuṁ yasaṁ sukhaṁ.

pāpāni parivajjetvā {parivajjeyya (ka0)}, tividhaṁ dhammamācare..

1286.

“kāyena vācā manasā, appamatto vicakkhaṇo.

attano hoti atthāya, itthī vā yadi vā pumā..

1287.

“ye kecime mānujā jīvaloke, yasassino sabbasamantabhogā.

asaṁsayaṁ tehi pure suciṇṇaṁ, kammassakāse puthu sabbasattā..

1288.

“iṅghānucintesi sayampi deva, kutonidānā te imā janinda.

yā te imā accharāsannikāsā, alaṅkatā kañcanajālachannā”..

1289.

iccevaṁ pitaraṁ kaññā, rucā tosesi aṅgatiṁ.

mūḷhassa maggamācikkhi, dhammamakkhāsi subbatā..

1290.

athāgamā brahmalokā, nārado mānusiṁ pajaṁ.

jambudīpaṁ avekkhanto, addā rājānamaṅgatiṁ..

1291.

“tato patiṭṭhā pāsāde, vedehassa puratthato {purakkhato (syā0 ka0)}.

tañca disvānānuppattaṁ, rucā isimavandatha..

1292.

“athāsanamhā oruyha, rājā byathitamānaso {byamhitamānaso (sī0 syā0 pī0)}.

nāradaṁ paripucchanto, idaṁ vacanamabravi..

1293.

“kuto nu āgacchasi devavaṇṇi, obhāsayaṁ sabbadisā {saṁvariṁ (sī0 pī0)} candimāva.

akkhāhi me pucchito nāmagottaṁ, kathaṁ taṁ jānanti manussaloke”..

1294.

“ahañhi devato idāni emi, obhāsayaṁ sabbadisā {saṁvariṁ (sī0 pī0)} candimāva.

akkhāmi te pucchito nāmagottaṁ, jānanti maṁ nārado kassapo ca”..

1295.

“accherarūpaṁ tava {vata (sī0 pī0)} yādisañca, vehāyasaṁ gacchasi tiṭṭhasī ca.

pucchāmi taṁ nārada etamatthaṁ, atha kena vaṇṇena tavāyamiddhi”..

1296.

“saccañca dhammo ca damo ca cāgo, guṇā mamete pakatā purāṇā.

teheva dhammehi susevitehi, manojavo yena kāmaṁ gatosmi”..

1297.

“accheramācikkhasi puññasiddhiṁ, sace hi etehi {ete tvaṁ (sī0 pī0)} yathā vadesi.

pucchāmi taṁ nārada etamatthaṁ, puṭṭho ca me sādhu viyākarohi”..

1298.

“pucchassu maṁ rāja tavesa attho, yaṁ saṁsayaṁ kuruse bhūmipāla.

ahaṁ taṁ nissaṁsayataṁ gamemi, nayehi ñāyehi ca hetubhī ca”..

1299.

“pucchāmi taṁ nārada etamatthaṁ, puṭṭho ca me nārada mā musā bhaṇi.

atthi nu devā pitaro nu atthi, loko paro atthi jano yamāhu”..

1300.

“attheva devā pitaro ca atthi, loko paro atthi jano yamāhu.

kāmesu giddhā ca narā pamūḷhā, lokaṁ paraṁ na vidū mohayuttā”..

1301.

“atthīti ce nārada saddahāsi, nivesanaṁ paraloke matānaṁ.

idheva me pañca satāni dehi, dassāmi te paraloke sahassaṁ”..

1302.

“dajjemu kho pañca satāni bhoto, jaññāmu ce sīlavantaṁ vadaññuṁ {vataññuṁ (ka0)}.

luddaṁ taṁ bhontaṁ niraye vasantaṁ, ko codaye paraloke sahassaṁ..

1303.

“idheva yo hoti adhammasīlo {akammasīlo (pī0)}, pāpācāro alaso luddakammo.

na paṇḍitā tasmiṁ iṇaṁ dadanti, na hi āgamo hoti tathāvidhamhā..

1304.

“dakkhañca posaṁ manujā viditvā, uṭṭhānakaṁ {uṭṭhāhakaṁ (sī0)} sīlavantaṁ vadaññuṁ.

sayameva bhogehi nimantayanti, kammaṁ karitvā puna māharesi”..

1305.

“ito cuto {gato (sī0 pī0)} dakkhasi tattha rāja, kākolasaṅghehi vikassamānaṁ {kākoḷasaṅghehipi kaḍḍhamānaṁ (sī0 pī0)}.

taṁ khajjamānaṁ niraye vasantaṁ, kākehi gijjhehi ca senakehi {soṇakehi (syā0 ka0)}.

sañchinnagattaṁ ruhiraṁ savantaṁ, ko codaye paraloke sahassaṁ..

1306.

“andhaṁtamaṁ tattha na candasūriyā, nirayo sadā tumulo ghorarūpo.

sā neva rattī na divā paññāyati, tathāvidhe ko vicare dhanatthiko..

1307.

“sabalo ca sāmo ca duve suvānā, pavaddhakāyā balino mahantā.

khādanti dantehi ayomayehi, ito paṇunnaṁ paralokapattaṁ {paraloke patantaṁ (ka0)}..

1308.

“taṁ khajjamānaṁ niraye vasantaṁ, luddehi vāḷehi aghammigehi ca.

sañchinnagattaṁ ruhiraṁ savantaṁ, ko codaye paraloke sahassaṁ..

1309.

“usūhi sattīhi ca sunisitāhi, hananti vijjhanti ca paccamittā {pothayanti (ka0)}.

kāḷūpakāḷā nirayamhi ghore, pubbe naraṁ dukkaṭakammakāriṁ..

1310.

“taṁ haññamānaṁ niraye vajantaṁ, kucchismiṁ passasmiṁ vipphālitūdaraṁ.

sañchinnagattaṁ ruhiraṁ savantaṁ, ko codaye paraloke sahassaṁ..

1311.

“sattī usū tomarabhiṇḍivālā, vividhāvudhā vassanti tattha devā.

patanti aṅgāramivaccimanto, silāsanī vassati luddakamme..

1312.

“uṇho ca vāto nirayamhi dussaho, na tamhi sukhaṁ labbhati {seti (ka0)} ittarampi.

taṁ taṁ vidhāvantamalenamāturaṁ, ko codaye paraloke sahassaṁ..

1313.

“sandhāvamānampi {sandhāvamānaṁ taṁ (sī0 pī0)} rathesu yuttaṁ, sajotibhūtaṁ pathaviṁ kamantaṁ.

patodalaṭṭhīhi sucodayantaṁ {sucodiyantaṁ (sī0 pī0)}, ko codaye paraloke sahassaṁ..

1314.

“tamāruhantaṁ khurasañcitaṁ giriṁ, vibhiṁsanaṁ pajjalitaṁ bhayānakaṁ.

sañchinnagattaṁ ruhiraṁ savantaṁ, ko codaye paraloke sahassaṁ..

1315.

“tamāruhantaṁ pabbatasannikāsaṁ, aṅgārarāsiṁ jalitaṁ bhayānakaṁ.

sudaḍḍhagattaṁ kapaṇaṁ rudantaṁ, ko codaye paraloke sahassaṁ..

1316.

“abbhakūṭasamā uccā, kaṇṭakanicitā {kaṇṭakāpacitā (sī0 pī0), kaṇṭakāhicitā (syā0)} dumā.

ayomayehi tikkhehi, naralohitapāyibhi..

1317.

“tamāruhanti nāriyo, narā ca paradāragū.

coditā sattihatthehi, yamaniddesakāribhi..

1318.

“tamāruhantaṁ nirayaṁ, simbaliṁ ruharimakkhitaṁ.

vidaḍḍhakāyaṁ {viduṭṭhakāyaṁ (pī0)} vitacaṁ, āturaṁ gāḷhavedanaṁ..

1319.

“passasantaṁ muhuṁ uṇhaṁ, pubbakammāparādhikaṁ.

dumagge vitacaṁ gattaṁ {dumaggaviṭapaggataṁ (sī0)}, ko taṁ yāceyya taṁ dhanaṁ..

1320.

“abbhakūṭasamā uccā, asipattācitā dumā.

ayomayehi tikkhehi, naralohitapāyibhi..

1321.

“tamāruhantaṁ asipattapādapaṁ, asīhi tikkhehi ca chijjamānaṁ {pabhijjamānaṁ (ka0)}.

sañchinnagattaṁ ruhiraṁ savantaṁ, ko codaye paraloke sahassaṁ..

1322.

“tato nikkhantamattaṁ taṁ, asipattācitā dumā {asipattanirayā dukhā (sī0 pī0)}.

sampatitaṁ vetaraṇiṁ, ko taṁ yāceyya taṁ dhanaṁ..

1323.

“kharā kharodakā {khārodikā (sī0), kharodikā (pī0)} tattā, duggā vetaraṇī nadī.

ayopokkharasañchannā, tikkhā pattehi sandati..

1324.

“tattha sañchinnagattaṁ taṁ, vuyhantaṁ ruhiramakkhitaṁ.

vetaraññe anālambe, ko taṁ yāceyya taṁ dhanaṁ”..

1325.

“vedhāmi rukkho viya chijjamāno, disaṁ na jānāmi pamūḷhasañño.

bhayānutappāmi mahā ca me bhayā, sutvāna kathā {gāthā (sī0 syā0 pī0)} tava bhāsitā ise..

1326.

“āditte vārimajjhaṁva, dīpaṁvoghe mahaṇṇave.

andhakāreva pajjoto, tvaṁ nosi saraṇaṁ ise..

1327.

“atthañca dhammaṁ anusāsa maṁ ise, atītamaddhā aparādhitaṁ mayā.

ācikkha me nārada suddhimaggaṁ, yathā ahaṁ no nirayaṁ pateyyaṁ”..

1328.

“yathā ahu dhataraṭṭho ( ) {ettha kiñci ūnaṁ viya dissati}, vessāmitto aṭṭhako yāmataggi.

usindaro cāpi sivī ca rājā, paricārakā samaṇabrāhmaṇānaṁ..

1329.

“ete caññe ca rājāno, ye saggavisayaṁ {sakkavisayaṁ (sī0 pī0)} gatā.

adhammaṁ parivajjetvā, dhammaṁ cara mahīpati..

1330.

“annahatthā ca te byamhe, ghosayantu pure tava.

ko chāto ko ca tasito, ko mālaṁ ko vilepanaṁ.

nānārattānaṁ vatthānaṁ, ko naggo paridahissati..

1331.

“ko panthe chattamāneti {chatta'mādeti (sī0 syā0 pī0)}, pādukā ca mudū subhā.

iti sāyañca pāto ca, ghosayantu pure tava..

1332.

“jiṇṇaṁ posaṁ gavassañca, māssu yuñja yathā pure.

parihārañca dajjāsi, adhikārakato balī..

1333.

“kāyo te rathasaññāto, manosārathiko lahu.

avihiṁsāsāritakkho, saṁvibhāgapaṭicchado..

1334.

“pādasaññamanemiyo, hatthasaññamapakkharo.

kucchisaññamanabbhanto, vācāsaññamakūjano..

1335.

“saccavākyasamattaṅgo, apesuññasusaññato.

girāsakhilanelaṅgo, mitabhāṇisilesito..

1336.

“saddhālobhasusaṅkhāro, nivātañjalikubbaro.

athaddhatānatīsāko {atthaddhatānatīsāko (sī0 pī0)}, sīlasaṁvaranandhano..

1337.

“akkodhanamanugghātī, dhammapaṇḍarachattako.

bāhusaccamapālambo, ṭhitacittamupādhiyo {dhiticittamupādhiyo (ka0)}..

1338.

“kālaññutācittasāro, vesārajjatidaṇḍako.

nivātavuttiyottako {nivātavuttiyottaṅgo (ka0)}, anatimānayugo lahu..

1339.

“alīnacittasanthāro, vuddhisevī rajohato.

sati patodo dhīrassa, dhiti yogo ca rasmiyo..

1340.

“mano dantaṁ pathaṁ neti {patha'nveti (sī0 pī0)}, samadantehi vāhibhi.

icchā lobho ca kummaggo, ujumaggo ca saṁyamo..

1341.

“rūpe sadde rase gandhe, vāhanassa padhāvato.

paññā ākoṭanī rāja, tattha attāva sārathi..

1342.

“sace etena yānena, samacariyā daḷhā dhiti.

sabbakāmaduho rāja, na jātu nirayaṁ vaje”..

1343.

“alāto devadattosi, sunāmo āsi bhaddaji.

vijayo sāriputtosi, moggallānosi bījako..

1344.

“sunakkhatto licchaviputto, guṇo āsi acelako.

ānando sā rucā āsi, yā rājānaṁ pasādayi..

1345.

“ūruveḷakassapo rājā, pāpadiṭṭhi tadā ahu.

mahābrahmā bodhisatto, evaṁ dhāretha jātakan”-ti..

mahānāradakassapajātakaṁ aṭṭhamaṁ.

546. vidhurajātakaṁ (9)

dohaḷakaṇḍaṁ

1346.

“paṇḍu kisiyāsi dubbalā, vaṇṇarūpaṁ {vaṇṇarūpe (ka0)} natavedisaṁ pure.

vimale akkhāhi pucchitā, kīdisī tuyhaṁ sarīravedanā”..

1347.

“dhammo manujesu mātīnaṁ {mātinaṁ (sī0 pī0)}, dohaḷo nāma janinda vuccati.

dhammāhataṁ nāgakuñjara, vidhurassa hadayābhipatthaye”..

1348.

“candaṁ kho tvaṁ dohaḷāyasi, sūriyaṁ vā atha vāpi mālutaṁ.

dullabhañhi {dullabhe (sī0 pī0)} vidhurassa dassanaṁ {dassane (sī0 pī0)}, ko vidhuramidha mānayissati”..

1349.

“kinnu tāta tuvaṁ pajjhāyasi, padumaṁ hatthagataṁva te mukhaṁ.

kinnu dummanarūposi issara, mā tvaṁ soci amittatāpana”..

1350.

“mātā hi tava irandhati {irandati (sī0 syā0 pī0)}, vidhurassa hadayaṁ dhaniyati.

dullabhañhi vidhurassa dassanaṁ, ko vidhuramidha mānayissati”..

1351.

“tassa bhattupariyesanaṁ {bhattupariyesanaṁ (sī0 pī0)} cara, yo vidhuramidha mānayissati”.

“pituno ca sā sutvāna vākyaṁ, rattiṁ nikkhamma avassutiṁ cari”..

1352.

“ke gandhabbe rakkhase ca nāge, ke kimpurise cāpi mānuse.

ke paṇḍite sabbakāmadade {sabbakāmade (sī0 pī0)}, dīgharattaṁ bhattā me bhavissati”..

1353.

“assāsa hessāmi te pati, bhattā te hessāmi anindalocane.

paññā hi mamaṁ tathāvidhā, assāsa hessasi bhariyā mama..

1354.

“avacāsi puṇṇakaṁ irandhatī {irandatī (sī0 pī0)}, pubbapathānugatena cetasā.

ehi gacchāma pitu mamantike {pitu mama santikaṁ (ka0)}, esova te etamatthaṁ pavakkhati..

1355.

“alaṅkatā suvasanā, mālinī candanussadā.

yakkhaṁ hatthe gahetvāna, pitusantikupāgami”..

1356.

“nāgavara vaco suṇohi me, patirūpaṁ paṭipajja suṅkiyaṁ.

patthemi ahaṁ irandhatiṁ, tāya samaṅgiṁ karohi maṁ tuvaṁ..

1357.

“sataṁ hatthī sataṁ assā, sataṁ assatarīrathā.

sataṁ valabhiyo puṇṇā, nānāratnassa kevalā.

te nāga paṭipajjassu, dhītaraṁ dehirandhatiṁ”..

1358.

“yāva āmantaye ñātī, mitte ca suhadajjane {suhadaṁjanaṁ (sī0 pī0)}.

anāmanta kataṁ kammaṁ, taṁ pacchā anutappati”..

1359.

tato so varuṇo nāgo, pavisitvā nivesanaṁ.

bhariyaṁ āmantayitvāna, idaṁ vacanamabravi..

1360.

“ayaṁ so puṇṇako yakkho, yācatī maṁ irandhatiṁ.

bahunā vittalābhena, tassa dema piyaṁ mamaṁ”..

1361.

“na dhanena na vittena, labbhā amhaṁ irandhatī.

sace ca kho hadayaṁ paṇḍitassa, dhammena laddhā idha māhareyya.

etena vittena kumāri labbhā, nāññaṁ dhanaṁ uttari patthayāma”..

1362.

tato so varuṇo nāgo, nikkhamitvā nivesanā.

puṇṇakāmantayitvāna, idaṁ vacanamabravi..

1363.

“na dhanena na vittena, labbhā amhaṁ irandhatī.

sace tuvaṁ hadayaṁ paṇḍitassa, dhammena laddhā idha māharesi.

etena vittena kumāri labbhā, nāññaṁ dhanaṁ uttari patthayāma”..

1364.

“yaṁ paṇḍitotyeke vadanti loke, tameva bāloti punāhu aññe.

akkhāhi me vippavadanti ettha, kaṁ paṇḍitaṁ nāga tuvaṁ vadesi”..

1365.

“korabyarājassa dhanañcayassa {dhanañjayassa (sī0 syā0 pī0)}, yadi te suto vidhuro nāma kattā.

ānehi taṁ paṇḍitaṁ dhammaladdhā, irandhatī padacarā {paddhacarā (sī0 pī0), paṭṭhacarā (syā0 ka0)} te hotu..

1366.

“idañca sutvā varuṇassa vākyaṁ, uṭṭhāya yakkho paramappatīto.

tattheva santo purisaṁ asaṁsi, ānehi ājaññamidheva yuttaṁ..

1367.

“jātarūpamayā kaṇṇā, kācamhicamayā {kācamhamayā (sī0), kācambhamayā (pī0)} khurā.

jambonadassa pākassa, suvaṇṇassa uracchado”..

1368.

“devavāhavahaṁ yānaṁ, assamāruyha puṇṇako.

alaṅkato kappitakesamassu, pakkāmi vehāyasamantalikkhe {antalikkhaṁ (ka0)}..

1369.

“so puṇṇako kāmarāgena {kāmavegena (sī0 pī0)} giddho, irandhatiṁ nāgakaññaṁ jigīsaṁ {jigiṁsaṁ (sī0 syā0 pī0)}.

gantvāna taṁ bhūtapatiṁ yasassiṁ, iccabravī vessavaṇaṁ kuveraṁ..

1370.

“bhogavatī nāma mandire, vāsā hiraññavatīti vuccati.

nagare nimmite kañcanamaye, maṇḍalassa uragassa niṭṭhitaṁ..

1371.

“aṭṭālakā oṭṭhagīviyo, lohitaṅkassa masāragallino.

pāsādettha silāmayā, sovaṇṇaratanehi chāditā..

1372.

“ambā tilakā ca jambuyo, sattapaṇṇā mucalindaketakā.

piyaṅgu {piyakā (sī0 pī0), piyaṅgukā (syā0)} uddālakā sahā, uparibhaddakā sinduvārakā {bhinduvāritā (syā0 pī0), bhindhavāritā (ka0)}..

1373.

“campeyyakā nāgamallikā, bhaginīmālā atha mettha koliyā.

ete dumā pariṇāmitā, sobhayanti uragassa mandiraṁ {mandire (syā0 ka0)}..

1374.

“khajjurettha silāmayā, sovaṇṇadhuvapupphitā bahū.

yattha vasato papātiko, nāgarājā varuṇo mahiddhiko..

1375.

“tassa komārikā bhariyā, vimalā kañcanavelliviggahā.

kālā taruṇāva uggatā, pucimandatthanī cārudassanā..

1376.

“lākhārasarattasucchavī, kaṇikārāva nivātapupphitā {kaṇikārova nivātapupphito (sī0 pī0)}.

tidivokacarāva accharā, vijjuvabbhaghanā vinissaṭā..

1377.

“sā dohaḷinī suvimhitā, vidhurassa hadayaṁ dhaniyati.

taṁ tesaṁ demi issara, tena te denti irandhatiṁ mamaṁ”..

1378.

“so puṇṇako bhūtapatiṁ yasassiṁ, āmantaya vessavaṇaṁ kuveraṁ.

tattheva santo {santaṁ (pī0)} purisaṁ asaṁsi, ānehi ājaññamidheva yuttaṁ..

1379.

“jātarūpamayā kaṇṇā, kācamhicamayā khurā.

jambonadassa pākassa, suvaṇṇassa uracchado..

1380.

“devavāhavahaṁ yānaṁ, assamāruyha puṇṇako.

alaṅkato kappitakesamassu, pakkāmi vehāyasamantalikkhe”..

1381.

“so aggamā rājagahaṁ surammaṁ, aṅgassa rañño nagaraṁ durāyutaṁ {durāsadaṁ (syā0)}.

pahūtabhakkhaṁ bahuannapānaṁ, masakkasāraṁ viya vāsavassa..

1382.

“mayūrakoñcāgaṇasampaghuṭṭhaṁ, dijābhighuṭṭhaṁ dijasaṅghasevitaṁ.

nānāsakuntābhirudaṁ suvaṅgaṇaṁ {subhaṅgaṇaṁ (sī0 pī0)}, pupphābhikiṇṇaṁ himavaṁva pabbataṁ..

1383.

“so puṇṇako vepulamābhirūhi {vepullamābhirucchi (sī0 pī0)}, siluccayaṁ kimpurisānuciṇṇaṁ.

anvesamāno maṇiratanaṁ uḷāraṁ, tamaddasā pabbatakūṭamajjhe..

1384.

“disvā maṇiṁ pabhassaraṁ jātimantaṁ {jātivantaṁ (sī0 syā0)}, manoharaṁ {dhanāharaṁ (sī0 pī0 ka0)} maṇiratanaṁ uḷāraṁ.

daddallamānaṁ yasasā yasassinaṁ, obhāsatī vijjurivantalikkhe..

1385.

“tamaggahī veḷuriyaṁ mahagghaṁ, manoharaṁ nāma mahānubhāvaṁ.

ājaññamāruyha manomavaṇṇo, pakkāmi vehāyasamantalikkhe..

1386.

“so aggamā {agamā (syā0 pī0 ka0)} nagaramindapatthaṁ, oruyhupāgacchi sabhaṁ kurūnaṁ.

samāgate ekasataṁ samagge, avhettha yakkho avikampamāno..

1387.

“ko nīdha raññaṁ varamābhijeti, kamābhijeyyāma varaddhanena {varaṁdhanena (sī0 pī0)}.

kamanuttaraṁ ratanavaraṁ jināma, ko vāpi no jeti varaddhanena”..

1388.

“kuhiṁ nu raṭṭhe tava jātibhūmi, na korabyasseva vaco tavedaṁ.

abhītosi {abhibhosi (sī0 pī0)} no vaṇṇanibhāya sabbe, akkhāhi me nāmañca bandhave ca”..

1389.

“kaccāyano māṇavakosmi rāja, anūnanāmo iti mavhayanti.

aṅgesu me ñātayo bandhavā ca, akkhena devasmi idhānupatto”..

1390.

“kiṁ māṇavassa ratanāni atthi, ye taṁ jinanto hare akkhadhutto.

bahūni rañño ratanāni atthi, te tvaṁ daliddo kathamavhayesi”..

1391.

“manoharo nāma maṇī mamāyaṁ, manoharaṁ maṇiratanaṁ uḷāraṁ.

imañca ājaññamamittatāpanaṁ, etaṁ me jinitvā hare akkhadhutto”..

1392.

“eko maṇī māṇava kiṁ karissati, ājāniyeko pana kiṁ karissati.

bahūni rañño maṇiratanāni atthi, ājāniyā vātajavā anappakā”..

dohaḷakaṇḍaṁ nāma.

maṇikaṇḍaṁ

1393.

“idañca me maṇiratanaṁ, passa tvaṁ dvipaduttama.

itthīnaṁ viggahā cettha, purisānañca viggahā..

1394.

“migānaṁ viggahā cettha, sakuṇānañca viggahā.

nāgarājā supaṇṇā ca {nāgarāje supaṇṇe ca (sī0 syā0 pī0)}, maṇimhi passa nimmitaṁ..

1395.

“hatthānīkaṁ rathānīkaṁ, asse pattī ca vammine {dhajāni ca (pī0)}.

caturaṅginimaṁ senaṁ, maṇimhi passa nimmitaṁ..

1396.

“hatthārohe anīkaṭṭhe, rathike pattikārake.

balaggāni viyūḷhāni {viyūhāni (syā0 ka0)}, maṇimhi passa nimmitaṁ..

1397.

“puraṁ uddhāpasampannaṁ {uddāpasampannaṁ (sī0 pī0), aṭṭālasampannaṁ (syā0)}, bahupākāratoraṇaṁ.

siṅghāṭakesu bhūmiyo, maṇimhi passa nimmitaṁ..

1398.

“esikā parikhāyo ca, palikhaṁ aggaḷāni ca.

aṭṭālake ca dvāre ca, maṇimhi passa nimmitaṁ..

1399.

“passa toraṇamaggesu, nānādijā gaṇā bahū.

haṁsā koñcā mayūrā ca, cakkavākā ca kukkuhā..

1400.

“kuṇālakā bahū citrā, sikhaṇḍī jīvajīvakā.

nānādijagaṇākiṇṇaṁ, maṇimhi passa nimmitaṁ..

1401.

“passa nagaraṁ supākāraṁ, abbhutaṁ lomahaṁsanaṁ.

samussitadhajaṁ rammaṁ, soṇṇavālukasanthataṁ..

1402.

“passettha {passa tvaṁ (sī0 pī0)} paṇṇasālāyo, vibhattā bhāgaso mitā.

nivesane nivese ca, sandhibyūhe pathaddhiyo..

1403.

“pānāgāre ca soṇḍe ca, sūnā {sūṇā (sī0 pī0), suddā (syā0 ka0)} odaniyā gharā.

vesī ca gaṇikāyo ca, maṇimhi passa nimmitaṁ..

1404.

“mālākāre ca rajake, gandhike atha dussike.

suvaṇṇakāre maṇikāre, maṇimhi passa nimmitaṁ..

1405.

“āḷārike ca sūde ca, naṭanāṭakagāyino.

pāṇissare kumbhathūnike, maṇimhi passa nimmitaṁ..

1406.

“passa bherī mudiṅgā ca, saṅkhā paṇavadindimā.

sabbañca tāḷāvacaraṁ, maṇimhi passa nimmitaṁ..

1407.

“sammatālañca vīṇañca, naccagītaṁ suvāditaṁ.

tūriyatāḷitasaṅghuṭṭhaṁ, maṇimhi passa nimmitaṁ..

1408.

“laṅghikā muṭṭhikā cettha, māyākārā ca sobhiyā.

vetālike {vettalike (ka0)} ca jalle ca, maṇimhi passa nimmitaṁ..

1409.

“samajjā cettha vattanti, ākiṇṇā naranāribhi.

mañcātimañce bhūmiyo, maṇimhi passa nimmitaṁ..

1410.

“passa malle samajjasmiṁ, phoṭente {pāṭhente (sī0 syā0 pī0)} diguṇaṁ bhujaṁ.

nihate nihatamāne ca, maṇimhi passa nimmitaṁ..

1411.

“passa pabbatapādesu, nānāmigagaṇā bahū.

sīhā byagghā varāhā ca, acchakokataracchayo..

1412.

“palāsādā gavajā ca, mahiṁsā rohitā rurū.

eṇeyyā ca varāhā {sarabhā (syā0)} ca, gaṇino nīka {niṅka (sī0 syā0 pī0)} sūkarā..

1413.

“kadalimigā bahū citrā, biḷārā sasakaṇṭakā.

nānāmigagaṇākiṇṇaṁ, maṇimhi passa nimmitaṁ..

1414.

“najjāyo supatitthāyo, soṇṇavālukasanthatā.

acchā savanti ambūni, macchagumbanisevitā..

1415.

“kumbhīlā makarā cettha, susumārā ca kacchapā.

pāṭhīnā pāvusā macchā, balajā {valajā (sī0), vālajā (pī0)} muñjarohitā..

1416.

“nānādijagaṇākiṇṇā, nānādumagaṇāyutā.

veḷuriyaka-rodāyo {veḷuriyaphalakarodāyo (sī0)}, maṇimhi passa nimmitaṁ..

1417.

“passettha pokkharaṇiyo, suvibhattā catuddisā.

nānādijagaṇākiṇṇā, puthulomanisevitā..

1418.

“samantodakasampannaṁ, mahiṁ sāgarakuṇḍalaṁ.

upetaṁ vanarājehi, maṇimhi passa nimmitaṁ..

1419.

“purato videhe passa, goyāniye ca pacchato.

kuruyo jambudīpañca, maṇimhi passa nimmitaṁ..

1420.

“passa candaṁ sūriyañca, obhāsante catuddisā.

sineruṁ anupariyante, maṇimhi passa nimmitaṁ..

1421.

“sineruṁ himavantañca, sāgarañca mahītalaṁ {mahiddhikaṁ (sī0 pī0), mahiddhiyaṁ (syā0)}.

cattāro ca mahārāje, maṇimhi passa nimmitaṁ..

1422.

“ārāme vanagumbe ca, pāṭiye {piṭṭhiye (ka0)} ca siluccaye.

ramme kimpurisākiṇṇe, maṇimhi passa nimmitaṁ..

1423.

“phārusakaṁ cittalataṁ, missakaṁ nandanaṁ vanaṁ.

vejayantañca pāsādaṁ, maṇimhi passa nimmitaṁ..

1424.

“sudhammaṁ tāvatiṁsañca, pārichattañca pupphitaṁ.

erāvaṇaṁ nāgarājaṁ, maṇimhi passa nimmitaṁ..

1425.

“passettha devakaññāyo, nabhā vijjurivuggatā.

nandane vicarantiyo, maṇimhi passa nimmitaṁ..

1426.

“passettha devakaññāyo, devaputtapalobhinī.

devaputte ramamāne {caramāne (sī0 pī0)}, maṇimhi passa nimmitaṁ..

1427.

“parosahassapāsāde, veḷuriyaphalasanthate.

pajjalante ca {pajjalantena (sī0 syā0 pī0)} vaṇṇena, maṇimhi passa nimmitaṁ..

1428.

“tāvatiṁse ca yāme ca, tusite cāpi nimmite.

paranimmitavasavattino {paranimmitābhiratino (sī0 pī0)}, maṇimhi passa nimmitaṁ..

1429.

“passettha pokkharaṇiyo, vippasannodikā sucī.

mandālakehi sañchannā, padumuppalakehi ca..

1430.

“dasettha rājiyo setā, dasanīlā {dassanīyā (ka0)} manoramā.

cha piṅgalā pannarasa, haliddā ca catuddasa..

1431.

“vīsati tattha sovaṇṇā, vīsati rajatāmayā.

indagopakavaṇṇābhā, tāva dissanti tiṁsati..

1432.

“dasettha kāḷiyo chacca, mañjeṭṭhā pannavīsati.

missā bandhukapupphehi, nīluppalavicittikā..

1433.

“evaṁ sabbaṅgasampannaṁ, accimantaṁ pabhassaraṁ.

odhisuṅkaṁ mahārāja, passa tvaṁ dvipaduttama”..

maṇikaṇḍaṁ nāma.

akkhakaṇḍaṁ

1434.

“upāgataṁ rāja mupehi lakkhaṁ, netādisaṁ maṇiratanaṁ tavatthi.

dhammena jissāma {jiyyāma (sī0 syā0 pī0)} asāhasena, jito ca no khippamavākarohi..

1435.

“pañcāla -paccuggata-sūrasena, macchā {majjhā (ka0)} ca maddā saha kekakebhi.

passantu note asaṭhena yuddhaṁ, na no sabhāyaṁ na karonti kiñci”..

1436.

“te pāvisuṁ akkhamadena mattā, rājā kurūnaṁ puṇṇako cāpi yakkho.

rājā kaliṁ viccinamaggahesi, kaṭaṁ aggahī puṇṇako nāma yakkho..

1437.

“te tattha jūte ubhaye samāgate, raññaṁ sakāse sakhīnañca majjhe.

ajesi yakkho naravīraseṭṭhaṁ, tatthappanādo tumulo babhūva”..

1438.

“jayo mahārāja parājayo ca, āyūhataṁ aññatarassa hoti.

janinda jīnosi {jinnosi (syā0), jitosi (pī0) jinomhi (ka0)} varaddhanena, jito ca me khippamavākarohi”..

1439.

“hatthī gavassā maṇikuṇḍalā ca, yañcāpi mayhaṁ {aññaṁ (ka0)} ratanaṁ pathabyā.

gaṇhāhi kaccāna varaṁ dhanānaṁ, ādāya yenicchasi tena gaccha”..

1440.

“hatthī gavassā maṇikuṇḍalā ca, yañcāpi tuyhaṁ ratanaṁ pathabyā.

tesaṁ varo vidhuro nāma kattā, so me jito taṁ me avākarohi”..

1441.

“attā ca me so saraṇaṁ gatī ca, dīpo ca leṇo ca parāyaṇo ca.

asantuleyyo mama so dhanena, pāṇena me sādiso esa kattā”..

1442.

“ciraṁ vivādo mama tuyhañcassa, kāmañca pucchāma tameva gantvā.

esova no vivaratu etamatthaṁ, yaṁ vakkhatī hotu kathā {tathā (syā0 ka0)} ubhinnaṁ”..

1443.

“addhā hi saccaṁ bhaṇasi, na ca māṇava sāhasaṁ.

tameva gantvā pucchāma, tena tussāmubho janā”..

1444.

“saccaṁ nu devā vidahū kurūnaṁ, dhamme ṭhitaṁ vidhuraṁ nāmamaccaṁ.

dāsosi rañño uda vāsi ñāti, vidhuroti saṅkhā katamāsi loke”..

1445.

“āmāyadāsāpi bhavanti heke, dhanena kītāpi bhavanti dāsā.

sayampi heke upayanti dāsā, bhayā paṇunnāpi bhavanti dāsā..

1446.

“ete narānaṁ caturova dāsā, addhā hi yonito ahampi jāto.

bhavo ca rañño abhavo ca rañño, dāsāhaṁ devassa parampi gantvā.

dhammena maṁ māṇava tuyha dajjā”..

1447.

“ayaṁ {ayampi (syā0 ka0)} dutīyo vijayo mamajja, puṭṭho hi kattā vivarettha {vivarittha (sī0 syā0 ka0)} pañhaṁ.

adhammarūpo vata rājaseṭṭho, subhāsitaṁ nānujānāsi mayhaṁ”..

1448.

“evaṁ ce no so vivarettha pañhaṁ, dāsohamasmi na ca khosmi ñāti.

gaṇhāhi kaccāna varaṁ dhanānaṁ, ādāya yenicchasi tena gaccha”..

akkhakaṇḍaṁ nāma.

gharāvāsapañhā

1449.

“vidhura vasamānāssa, gahaṭṭhassa sakaṁ gharaṁ.

khemā vutti kathaṁ assa, kathannu assa saṅgaho..

1450.

“abyābajjhaṁ {abyāpajjhaṁ (sī0 syā0 pī0)} kathaṁ assa, saccavādī ca māṇavo.

asmā lokā paraṁ lokaṁ, kathaṁ pecca na socati”..

1451.

taṁ tattha gatimā dhitimā, matimā atthadassimā.

saṅkhātā {saṅkhāto (ka0)} sabbadhammānaṁ, vidhuro etadabravi..

1452.

“na sādhāraṇadārassa, na bhuñje sādumekako.

na seve lokāyatikaṁ, netaṁ paññāya vaḍḍhanaṁ..

1453.

“sīlavā vattasampanno, appamatto vicakkhaṇo.

nivātavutti atthaddho, surato sakhilo mudu..

1454.

“saṅgahetā ca mittānaṁ, saṁvibhāgī vidhānavā.

tappeyya annapānena, sadā samaṇabrāhmaṇe..

1455.

“dhammakāmo sutādhāro, bhaveyya paripucchako.

sakkaccaṁ payirupāseyya, sīlavante bahussute..

1456.

“gharamāvasamānassa, gahaṭṭhassa sakaṁ gharaṁ.

khemā vutti siyā evaṁ, evaṁ nu assa saṅgaho..

1457.

“abyābajjhaṁ siyā evaṁ, saccavādī ca māṇavo.

asmā lokā paraṁ lokaṁ, evaṁ pecca na socati”..

gharāvāsapañhā nāma.

lakkhaṇakaṇḍaṁ

1458.

“ehi dāni gamissāma, dinno no issarena me.

mamevatthaṁ {tamevatthaṁ (pī0)} paṭipajja, esa dhammo sanantano”..

1459.

“jānāmi māṇava tayāhamasmi, dinnohamasmi tava issarena.

tīhañca taṁ vāsayemu agāre, yenaddhunā anusāsemu putte”..

1460.

“taṁ me tathā hotu vasemu tīhaṁ, kurutaṁ bhavajja gharesu kiccaṁ.

anusāsataṁ puttadāre bhavajja, yathā tayī pecca {pacchā (sī0 pī0)} sukhī bhaveyya”..

1461.

“sādhūti vatvāna pahūtakāmo, pakkāmi yakkho vidhurena saddhiṁ.

taṁ kuñjarājaññahayānuciṇṇaṁ, pāvekkhi antepuramariyaseṭṭho”..

1462.

“koñcaṁ mayūrañca piyañca ketaṁ, upāgami tattha surammarūpaṁ.

pahūtabhakkhaṁ bahuannapānaṁ, masakkasāraṁ viya vāsavassa”..

1463.

“tattha naccanti gāyanti, avhāyanti varāvaraṁ.

accharā viya devesu, nāriyo samalaṅkatā..

1464.

“samaṅgikatvā pamadāhi yakkhaṁ, annena pānena ca dhammapālo.

atthattha {aggattha (syā0 aṭṭha0)} mevānuvicintayanto, pāvekkhi bhariyāya tadā sakāse..

1465.

“taṁ candanagandharasānulittaṁ, suvaṇṇajambonadanikkhasādisaṁ.

bhariyaṁvacā ehi suṇohi bhoti, puttāni āmantaya tambanette..

1466.

“sutvāna vākyaṁ patino anujjā {anojā (syā0 ka0)}, suṇisaṁvaca tambanakhiṁ sunettaṁ.

āmantaya vammadharāni cete, puttāni indīvarapupphasāme”..

1467.

“te āgate muddhani dhammapālo, cumbitvā putte avikampamāno.

āmantayitvāna avoca vākyaṁ, dinnāhaṁ raññā idha māṇavassa..

1468.

“tassajjahaṁ attasukhī vidheyyo, ādāya yenicchati tena gacchati.

ahañca vo sāsitumāgatosmi {anusāsituṁ āgatosmi (syā0 ka0)}, kathaṁ ahaṁ aparittāya gacche..

1469.

“sace vo rājā kururaṭṭhavāsī {kurukhettavāsī (sī0 pī0)}, janasandho puccheyya pahūtakāmo.

kimābhijānātha pure purāṇaṁ, kiṁ vo pitā anusāse puratthā..

1470.

“samāsanā hotha mayāva sabbe, konīdha rañño abbhatiko manusso.

tamañjaliṁ kariya vadetha evaṁ, mā hevaṁ deva na hi esa dhammo.

viyaggharājassa nihīnajacco, samāsano deva kathaṁ bhaveyya”..

lakkhaṇakaṇḍaṁ {pekkhaṇakaṇḍaṁ (sī0 ka0)} nāma.

rājavasati

1471.

“so ca putte {mitte (sī0 pī0)} amacce ca, ñātayo suhadajjane.

alīnamanasaṅkappo, vidhuro etadabravi..

1472.

“ethayyo {ethayyā (syā0)} rājavasatiṁ, nisīditvā suṇātha me.

yathā rājakulaṁ patto, yasaṁ poso nigacchati..

1473.

“na hi rājakulaṁ patto, aññāto labhate yasaṁ.

nāsūro nāpi dummedho, nappamatto kudācanaṁ..

1474.

“yadāssa sīlaṁ paññañca, soceyyaṁ cādhigacchati.

atha vissasate tyamhi, guyhañcassa na rakkhati..

1475.

“tulā yathā paggahitā, samadaṇḍā sudhāritā.

ajjhiṭṭho na vikampeyya, sa rājavasatiṁ vase..

1476.

“tulā yathā paggahitā, samadaṇḍā sudhāritā.

sabbāni abhisambhonto, sa rājavasatiṁ vase..

1477.

“divā vā yadi vā rattiṁ, rājakiccesu paṇḍito.

ajjhiṭṭho na vikampeyya, sa rājavasatiṁ vase..

1478.

“divā vā yadi vā rattiṁ, rājakiccesu paṇḍito.

sabbāni abhisambhonto, sa rājavasatiṁ vase..

1479.

“yo cassa sukato maggo, rañño suppaṭiyādito.

na tena vutto gaccheyya, sa rājavasatiṁ vase..

1480.

“na rañño sadisaṁ {samakaṁ (sī0 syā0 pī0)} bhuñje, kāmabhoge kudācanaṁ.

sabbattha pacchato gacche, sa rājavasatiṁ vase..

1481.

“na rañño sadisaṁ vatthaṁ, na mālaṁ na vilepanaṁ.

ākappaṁ sarakuttiṁ vā, na rañño sadisamācare.

aññaṁ kareyya ākappaṁ, sa rājavasatiṁ vase..

1482.

“kīḷe rājā amaccehi, bhariyāhi parivārito.

nāmacco rājabhariyāsu, bhāvaṁ kubbetha paṇḍito..

1483.

“anuddhato acapalo, nipako saṁvutindriyo.

manopaṇidhisampanno, sa rājavasatiṁ vase..

1484.

“nāssa bhariyāhi kīḷeyya, na manteyya rahogato.

nāssa kosā dhanaṁ gaṇhe, sa rājavasatiṁ vase..

1485.

“na niddaṁ bahu maññeyya {na niddannaṁ bahuṁ maññe (sī0 pī0)}, na madāya suraṁ pive.

nāssa dāye mige haññe, sa rājavasatiṁ vase..

1486.

“nāssa pīṭhaṁ na pallaṅkaṁ, na kocchaṁ na nāvaṁ {nāgaṁ (sī0 pī0)} rathaṁ.

sammatomhīti ārūhe, sa rājavasatiṁ vase..

1487.

“nātidūre bhaje {bhave (sī0 pī0)} rañño, nāccāsanne vicakkhaṇo.

sammukhañcassa tiṭṭheyya, sandissanto sabhattuno..

1488.

“na ve {me (syā0 ka0)} rājā sakhā hoti, na rājā hoti methuno.

khippaṁ kujjhanti rājāno, sūkena'kkhīva ghaṭṭitaṁ..

1489.

“na pūjito maññamāno, medhāvī paṇḍito naro.

pharusaṁ patimanteyya, rājānaṁ parisaṁgataṁ..

1490.

“laddhadvāro labhe dvāraṁ {laddhavārolabhe vāraṁ (pī0)}, neva rājūsu vissase.

aggīva saṁyato tiṭṭhe {aggīva yato tiṭṭheyya (sī0 pī0)}, sa rājavasatiṁ vase..

1491.

“puttaṁ vā bhātaraṁ vā saṁ, sampaggaṇhāti khattiyo.

gāmehi nigamehi vā, raṭṭhehi janapadehi vā.

tuṇhībhūto upekkheyya, na bhaṇe chekapāpakaṁ..

1492.

“hatthārohe anīkaṭṭhe, rathike pattikārake.

tesaṁ kammāvadānena {kammāpavādena (syā0)}, rājā vaḍḍheti vetanaṁ.

na tesaṁ antarā gacche, sa rājavasatiṁ vase..

1493.

“cāpovūnudaro dhīro {cāpova oname dhīro (syā0)}, vaṁsovāpi pakampaye.

paṭilomaṁ na vatteyya, sa rājavasatiṁ vase..

1494.

“cāpovūnudaro assa, macchovassa ajivhavā {ajivhatā (syā0 ka0)}.

appāsī nipako sūro, sa rājavasatiṁ vase..

1495.

“na bāḷhaṁ itthiṁ gaccheyya, sampassaṁ tejasaṅkhayaṁ.

kāsaṁ sāsaṁ daraṁ balyaṁ, khīṇamedho nigacchati..

1496.

“nātivelaṁ pabhāseyya, na tuṇhī sabbadā siyā.

avikiṇṇaṁ mitaṁ vācaṁ, patte kāle udīraye..

1497.

“akkodhano asaṅghaṭṭo, sacco saṇho apesuṇo.

samphaṁ giraṁ na bhāseyya, sa rājavasatiṁ vase..

1498.

{ayaṁ gāthā natthi pī0 potthake} “mātāpettibharo assa, kule jeṭṭhāpacāyiko.

saṇho sakhilasambhāso {hiriottappasampanno (sī0 ka0)}, sa rājavasatiṁ vase {ayaṁ gāthā natthi pī0 potthake}..

1499.

“vinīto sippavā danto, katatto niyato mudu.

appamatto suci dakkho, sa rājavasatiṁ vase..

1500.

“nivātavutti vuddhesu, sappatisso sagāravo.

surato sukhasaṁvāso, sa rājavasatiṁ vase..

1501.

“ārakā parivajjeyya, sahituṁ pahitaṁ janaṁ.

bhattāraññevudikkheyya, na ca aññassa rājino..

1502.

“samaṇe brāhmaṇe cāpi, sīlavante bahussute.

sakkaccaṁ payirupāseyya, sa rājavasatiṁ vase..

1503.

“samaṇe brāhmaṇe cāpi, sīlavante bahussute.

sakkaccaṁ anuvāseyya, sa rājavasatiṁ vase..

1504.

“samaṇe brāhmaṇe cāpi, sīlavante bahussute.

tappeyya annapānena, sa rājavasatiṁ vase..

1505.

“samaṇe brāhmaṇe cāpi, sīlavante bahussute.

āsajja paññe sevetha, ākaṅkhaṁ vuddhimattano..

1506.

“dinnapubbaṁ na hāpeyya, dānaṁ samaṇabrāhmaṇe.

na ca kiñci nivāreyya, dānakāle vaṇibbake..

1507.

“paññavā buddhisampanno, vidhānavidhikovido.

kālaññū samayaññū ca, sa rājavasatiṁ vase..

1508.

“uṭṭhātā kammadheyyesu, appamatto vicakkhaṇo.

susaṁvihītakammanto, sa rājavasatiṁ vase..

1509.

“khalaṁ sālaṁ pasuṁ khettaṁ, gantā cassa abhikkhaṇaṁ.

mitaṁ dhaññaṁ nidhāpeyya, mitaṁva pācaye ghare..

1510.

“puttaṁ vā bhātaraṁ vā saṁ, sīlesu asamāhitaṁ.

anaṅgavā hi te bālā, yathā petā tatheva te.

coḷañca nesaṁ piṇḍañca, āsīnānaṁ padāpaye..

1511.

“dāse kammakare pesse, sīlesu susamāhite.

dakkhe uṭṭhānasampanne, ādhipaccamhi ṭhāpaye..

1512.

“sīlavā ca alolo {alobho (syā0 ka0)} ca, anurakkho {anuratto (sī0 pī0)} ca rājino.

āvī raho hito tassa, sa rājavasatiṁ vase..

1513.

“chandaññū rājino cassa, cittaṭṭho assa rājino.

asaṅkusakavutti'ssa, sa rājavasatiṁ vase..

1514.

“ucchādaye ca nhāpaye {acchādane ca nhāpe ca (syā0 ka0)}, dhove pāde adhosiraṁ.

āhatopi na kuppeyya, sa rājavasatiṁ vase..

1515.

“kumbhampañjaliṁ kariyā {kuriyā (sī0)}, cāṭañcāpi {vāyasaṁ vā (sī0 pī0)} padakkhiṇaṁ.

kimeva sabbakāmānaṁ, dātāraṁ dhīramuttamaṁ..

1516.

“yo deti sayanaṁ vatthaṁ, yānaṁ āvasathaṁ gharaṁ.

pajjunnoriva bhūtāni, bhogehi abhivassati..

1517.

“esayyo rājavasati, vattamāno yathā naro.

ārādhayati rājānaṁ, pūjaṁ labhati bhattusu”..

rājavasati nāma.

antarapeyyālaṁ

1518.

“evaṁ samanusāsitvā, ñātisaṅghaṁ vicakkhaṇo.

parikiṇṇo suhadehi, rājānamupasaṅkami..

1519.

“vanditvā sirasā pāde, katvā ca naṁ padakkhiṇaṁ.

vidhuro avaca rājānaṁ, paggahetvāna añjaliṁ..

1520.

“ayaṁ maṁ māṇavo neti, kattukāmo {gantukāmo (ka0)} yathāmati.

ñātīnatthaṁ pavakkhāmi, taṁ suṇohi arindama..

1521.

“putte ca me udikkhesi, yañca maññaṁ ghare dhanaṁ.

yathā pecca {pacchā (syā0 ka0)} na hāyetha, ñātisaṅgho mayī gate..

1522.

“yatheva khalatī bhūmyā, bhūmyāyeva patiṭṭhati.

evetaṁ khalitaṁ mayhaṁ, etaṁ passāmi accayaṁ”..

1523.

“sakkā na gantuṁ iti mayha hoti, chetvā {jhatvā (sī0 pī0)} vadhitvā idha kātiyānaṁ.

idheva hohī iti mayha ruccati, mā tvaṁ agā uttamabhūripañña”..

1524.

“mā hevadhammesu manaṁ paṇīdahi, atthe ca dhamme ca yutto bhavassu.

dhiratthu kammaṁ akusalaṁ anariyaṁ, yaṁ katvā pacchā nirayaṁ vajeyya..

1525.

“nevesa dhammo na puneta {puneti (syā0 ka0)} kiccaṁ, ayiro hi dāsassa janinda issaro.

ghātetuṁ jhāpetuṁ athopi hantuṁ, na ca mayha kodhatthi vajāmi cāhaṁ”..

1526.

“jeṭṭhaputtaṁ upaguyha, vineyya hadaye daraṁ.

assupuṇṇehi nettehi, pāvisī so mahāgharaṁ”..

1527.

“sālāva sammapatitā {sampamathitā (sī0 pī0)}, mālutena pamadditā.

senti puttā ca dārā ca, vidhurassa nivesane..

1528.

“itthisahassaṁ bhariyānaṁ, dāsisattasatāni ca.

bāhā paggayha pakkanduṁ, vidhurassa nivesane..

1529.

“orodhā ca kumārā ca, vesiyānā ca brāhmaṇā.

bāhā paggayha pakkanduṁ, vidhurassa nivesane..

1530.

“hatthārohā anīkaṭṭhā, rathikā pattikārakā.

bāhā paggayha pakkanduṁ, vidhurassa nivesane..

1531.

“samāgatā jānapadā, negamā ca samāgatā.

bāhā paggayha pakkanduṁ, vidhurassa nivesane..

1532.

“itthisahassaṁ bhariyānaṁ, dāsisattasatāni ca.

bāhā paggayha pakkanduṁ, kasmā no vijahissasi..

1533.

“orodhā ca kumārā ca, dāsisattasatāni ca.

bāhā paggayha pakkanduṁ, kasmā no vijahissasi..

1534.

“hatthārohā anīkaṭṭhā, dāsisattasatāni ca.

bāhā paggayha pakkanduṁ, kasmā no vijahissasi..

1535.

“samāgatā jānapadā, dāsisattasatāni ca.

bāhā paggayha pakkanduṁ, kasmā no vijahissasi”..

1536.

“katvā gharesu kiccāni, anusāsitvā sakaṁ janaṁ.

mittāmacce ca bhacce ca {suhajje (pī0 ka0)}, puttadāre ca bandhave..

1537.

“kammantaṁ saṁvidhetvāna, ācikkhitvā ghare dhanaṁ.

nidhiñca iṇadānañca, puṇṇakaṁ etadabravi..

1538.

“avasī tuvaṁ mayha tīhaṁ agāre, katāni kiccāni gharesu mayhaṁ.

anusāsitā puttadārā mayā ca, karoma kaccāna {kiccāni (syā0 ka0)} yathāmatiṁ te”..

1539.

“sace hi katte anusāsitā te, puttā ca dārā anujīvino ca.

handehi dānī taramānarūpo, dīgho hi addhāpi ayaṁ puratthā..

1540.

“achambhitova {ayambhitova (sī0 pī0)} gaṇhāhi, ājāneyyassa vāladhiṁ.

idaṁ pacchimakaṁ tuyhaṁ, jīvalokassa dassanaṁ”..

1541.

“sohaṁ kissa nu bhāyissaṁ, yassa me natthi dukkaṭaṁ.

kāyena vācā manasā, yena gaccheyya duggatiṁ”..

1542.

“so assarājā vidhuraṁ vahanto, pakkāmi vehāyasamantalikkhe.

sākhāsu selesu asajjamāno, kālāgiriṁ khippamupāgamāsi”..

1543.

“itthisahassaṁ bhariyānaṁ, dāsisattasatāni ca.

bāhā paggayha pakkanduṁ, yakkho brāhmaṇavaṇṇena.

vidhuraṁ ādāya gacchati..

1544.

“samāgatā jānapadā, negamā ca samāgatā.

bāhā paggayha pakkanduṁ, yakkho brāhmaṇavaṇṇena.

vidhuraṁ ādāya gacchati..

1545.

“itthisahassaṁ bhariyānaṁ, dāsisattasatāni ca.

bāhā paggayha pakkanduṁ, paṇḍito so kuhiṁ gato..

1546.

“samāgatā jānapadā, negamā ca samāgatā.

bāhā paggayha pakkanduṁ, paṇḍito so kuhiṁ gato”..

1547.

“sace so sattarattena, nāgacchissati paṇḍito.

sabbe aggiṁ pavekkhāma {pavissāma (syā0)}, natthattho jīvitena no”..

1548.

“paṇḍito ca viyatto ca, vibhāvī ca vicakkhaṇo.

khippaṁ mociya attānaṁ, mā bhāyitthāgamissati” {khippaṁ mocessata'ttānaṁ, mā bhātha āgamissati (sī0 pī0)}..

antarapeyyālaṁ nāma.

sādhunaradhammakaṇḍaṁ

1549.

“so tattha gantvāna vicintayanto, uccāvacā cetanakā {cetanatā (ka0)} bhavanti.

nayimassa jīvena mamatthi kiñci, hantvānimaṁ hadayamānayissaṁ” {ādiyissaṁ (sī0 pī0)}..

1550.

“so tattha gantvā pabbatantarasmiṁ {pabbatapādasmiṁ (ka0)}, anto pavisitvāna paduṭṭhacitto.

asaṁvutasmiṁ jagatippadese, adhosiraṁ dhārayi kātiyāno..

1551.

“so lambamāno narake papāte, mahabbhaye lomahaṁse vidugge.

asantasanto kurūnaṁ kattuseṭṭho, iccabravi puṇṇakaṁ nāma yakkhaṁ..

1552.

“ariyāvakāsosi anariyarūpo, asaññato saññatasannikāso.

accāhitaṁ kammaṁ karosi ludraṁ, bhāve ca te kusalaṁ natthi kiñci..

1553.

“yaṁ maṁ papātasmiṁ papātumicchasi, ko nu tavattho maraṇena mayhaṁ.

amānusasseva tavajja vaṇṇo, ācikkha me tvaṁ katamāsi devatā”..

1554.

“yadi te suto puṇṇako nāma yakkho, rañño kuverassa hi so sajibbo {sajīvo (sī0 pī0)}.

bhūmindharo varuṇo nāma nāgo, brahā sucī vaṇṇabalūpapanno..

1555.

“tassānujaṁ dhītaraṁ kāmayāmi, irandhatī nāma sā nāgakaññā.

tassā sumajjhāya piyāya hetu, patārayiṁ tuyha vadhāya dhīra”..

1556.

“mā heva tvaṁ {te (syā0 ka0)} yakkha ahosi mūḷho, naṭṭhā bahū duggahītena loke {lokā (sī0 syā0 ka0)}.

kiṁ te sumajjhāya piyāya kiccaṁ, maraṇena me iṅgha suṇomi {suṇoma (sī0 pī0)} sabbaṁ”..

1557.

“mahānubhāvassa mahoragassa, dhītukāmo ñātibhato {ñātigato (pī0)} hamasmi.

taṁ yācamānaṁ sasuro avoca, yathā mamaññiṁsu sukāmanītaṁ..

1558.

“dajjemu kho te sutanuṁ sunettaṁ, sucimhitaṁ candanalittagattaṁ.

sace tuvaṁ hadayaṁ paṇḍitassa, dhammena laddhā idha māharesi.

etena vittena kumāri labbhā, naññaṁ dhanaṁ uttari patthayāma..

1559.

“evaṁ na mūḷhosmi suṇohi katte, na cāpi me duggahitatthi kiñci.

hadayena te dhammaladdhena nāgā, irandhatiṁ nāgakaññaṁ dadanti..

1560.

“tasmā ahaṁ tuyhaṁ vadhāya yutto, evaṁ mamattho maraṇena tuyhaṁ.

idheva taṁ narake pātayitvā, hantvāna taṁ hadayamānayissaṁ”..

1561.

“khippaṁ mamaṁ uddhara kātiyāna, hadayena me yadi te atthi kiccaṁ.

ye kecime sādhunarassa dhammā, sabbeva te pātukaromi ajja”..

1562.

“so puṇṇako kurūnaṁ kattuseṭṭhaṁ, nagamuddhani khippaṁ patiṭṭhapetvā.

assatthamāsīnaṁ samekkhiyāna, paripucchi kattāramanomapaññaṁ..

1563.

“samuddhato mesi tuvaṁ papātā, hadayena te ajja mamatthi kiccaṁ.

ye kecime sādhunarassa dhammā, sabbeva me pātukarohi ajja”..

1564.

“samuddhato tyasmi ahaṁ papātā, hadayena me yadi te atthi kiccaṁ.

ye kecime sādhunarassa dhammā, sabbeva te pātukaromi ajja”..

1565.

“yātānuyāyī ca bhavāhi māṇava, allañca {addañca (sī0 pī0)} pāṇiṁ parivajjayassu.

mā cassu mittesu kadāci dubbhī, mā ca vasaṁ asatīnaṁ nigacche”..

1566.

“kathaṁ nu yātaṁ anuyāyī hoti, allañca pāṇiṁ dahate kathaṁ so.

asatī ca kā ko pana mittadubbho, akkhāhi me pucchito etamatthaṁ”..

1567.

“asanthutaṁ {asandhavaṁ (syā0 ka0)} nopi ca diṭṭhapubbaṁ, yo āsanenāpi nimantayeyya.

tasseva atthaṁ puriso kareyya, yātānuyāyīti tamāhu paṇḍitā..

1568.

“yassekarattampi ghare vaseyya, yatthannapānaṁ puriso labheyya.

na tassa pāpaṁ manasāpi cintaye, adubbhī pāṇiṁ dahate mittadubbho..

1569.

“yassa rukkhassa chāyāya, nisīdeyya sayeyya vā.

na tassa sākhaṁ bhañjeyya, mittadubbho hi pāpako..

1570.

“puṇṇampi cemaṁ pathaviṁ dhanena, dajjitthiyā puriso sammatāya.

laddhā khaṇaṁ atimaññeyya tampi, tāsaṁ vasaṁ asatīnaṁ na gacche..

1571.

“evaṁ kho yātaṁ anuyāyī hoti, allañca pāṇiṁ dahate punevaṁ.

asatī ca sā so pana mittadubbho, so dhammiko hoti jahassu adhammaṁ”..

sādhunaradhammakaṇḍaṁ nāma.

kālāgirikaṇḍaṁ

1572.

“avasiṁ ahaṁ tuyhaṁ tīhaṁ agāre, annena pānena upaṭṭhitosmi.

mitto mamāsī visajjāmahaṁ taṁ, kāmaṁ gharaṁ uttamapañña gaccha..

1573.

“api hāyatu nāgakulā {nāgakulassa (sī0 syā0 pī0)} attho, alampi me nāgakaññāya hotu.

so tvaṁ sakeneva subhāsitena, muttosi me ajja vadhāya pañña”..

1574.

“handa tuvaṁ yakkha mamampi nehi, sasuraṁ te {sassuraṁ nu te (sī0 syā0 pī0 ka0)} atthaṁ mayi carassu.

mayañca nāgādhipatiṁ vimānaṁ, dakkhemu nāgassa adiṭṭhapubbaṁ”..

1575.

“yaṁ ve narassa ahitāya assa, na taṁ pañño arahati dassanāya.

atha kena vaṇṇena amittagāmaṁ, tuvamicchasi uttamapañña gantuṁ”..

1576.

“addhā pajānāmi ahampi etaṁ, na taṁ pañño arahati dassanāya.

pāpañca me natthi kataṁ kuhiñci, tasmā na saṅke maraṇāgamāya”..

1577.

“handa ca ṭhānaṁ atulānubhāvaṁ, mayā saha dakkhasi ehi katte.

yatthacchati naccagītehi nāgo, rājā yathā vessavaṇo naḷiññaṁ {niḷiññaṁ (syā0), niḷaññaṁ (ka0)}..

1578.

“taṁ nāgakaññā caritaṁ gaṇena, nikīḷitaṁ niccamaho ca rattiṁ.

pahūtamālyaṁ {bahuttamallaṁ (ka0)} bahupupphachannaṁ {bahupupphasañchannaṁ (ka0)}, obhāsatī vijjurivantalikkhe..

1579.

“annena pānena upetarūpaṁ, naccehi gītehi ca vāditehi.

paripūraṁ kaññāhi alaṅkatāhi, upasobhati vatthapilandhanena {vatthapilandhanehi (ka0)}..

1580.

“so puṇṇako kurūnaṁ kattuseṭṭhaṁ, nisīdayī pacchato āsanasmiṁ.

ādāya kattāramanomapaññaṁ, upānayī bhavanaṁ nāgarañño..

1581.

“patvāna ṭhānaṁ atulānubhāvaṁ, aṭṭhāsi kattā pacchato puṇṇakassa.

sāmaggi pekkhamāno {sāmaggipekkhī pana (sī0 syā0 pī0)} nāgarājā, pubbeva jāmātaramajjhabhāsatha”..

1582.

“yannu tuvaṁ agamā maccalokaṁ, anvesamāno hadayaṁ paṇḍitassa.

kacci samiddhena idhānupatto, ādāya kattāramanomapaññaṁ”..

1583.

“ayañhi so āgato yaṁ tvamicchasi, dhammena laddho mama dhammapālo.

taṁ passatha sammukhā {taṁ passa dhammaṁ samukhā (ka0)} bhāsamānaṁ, sukho have {bhave (pī0)} sappurisehi saṅgamo”..

kālāgirikaṇḍaṁ nāma.

1584.

“adiṭṭhapubbaṁ disvāna, macco maccubhayaṭṭito {bhayaddito (sī0 pī0)}.

byamhito nābhivādesi, nayidaṁ paññavatāmiva”..

1585.

“na camhi byamhito nāga, na ca maccubhayaṭṭito.

na vajjho abhivādeyya, vajjhaṁ vā nābhivādaye..

1586.

“kathaṁ no abhivādeyya, abhivādāpayetha ve.

yaṁ naro hantumiccheyya, taṁ kammaṁ nupapajjati”..

1587.

“evametaṁ yathā brūsi, saccaṁ bhāsasi paṇḍita.

na vajjho abhivādeyya, vajjhaṁ vā nābhivādaye..

1588.

“kathaṁ no abhivādeyya, abhivādāpayetha ve.

yaṁ naro hantumiccheyya, taṁ kammaṁ nupapajjati”..

1589.

“asassataṁ sassataṁ nu tavayidaṁ, iddhījutībalavīriyūpapatti {iddhiṁ jutiṁ balaṁ vīriyūpapatti (ka0)}.

pucchāmi taṁ nāgarājetamatthaṁ, kathaṁ nu te laddhamidaṁ vimānaṁ..

1590.

“adhiccaladdhaṁ pariṇāmajaṁ te, sayaṁkataṁ udāhu devehi dinnaṁ.

akkhāhi me nāgarājetamatthaṁ, yatheva te laddhamidaṁ vimānaṁ..

1591.

“nādhiccaladdhaṁ na pariṇāmajaṁ me, na sayaṁkataṁ nāpi devehi dinnaṁ.

sakehi kammehi apāpakehi, puññehi me laddhamidaṁ vimānaṁ”..

1592.

“kiṁ te vataṁ kiṁ pana brahmacariyaṁ, kissa suciṇṇassa ayaṁ vipāko.

iddhījutībalavīriyūpapatti, idañca te nāga mahāvimānaṁ”..

1593.

“ahañca bhariyā ca manussaloke, saddhā ubho dānapatī ahumhā.

opānabhūtaṁ me gharaṁ tadāsi, santappitā samaṇabrāhmaṇā ca..

1594.

“mālañca gandhañca vilepanañca, padīpiyaṁ seyyamupassayañca.

acchādanaṁ sāyanamannapānaṁ, sakkacca dānāni adamha tattha..

1595.

“taṁ me vataṁ taṁ pana brahmacariyaṁ, tassa suciṇṇassa ayaṁ vipāko.

iddhījutībalavīriyūpapatti, idañca me dhīra mahāvimānaṁ'..

1596.

“evaṁ ce te laddhamidaṁ vimānaṁ, jānāsi puññānaṁ phalūpapattiṁ.

tasmā hi dhammaṁ cara appamatto, yathā vimānaṁ puna māvasesi'..

1597.

“nayidha santi samaṇabrāhmaṇā ca, yesannapānāni dademu katte.

akkhāhi me pucchito etamatthaṁ, yathā vimānaṁ puna māvasema”..

1598.

“bhogī hi te santi idhūpapannā, puttā ca dārā anujīvino ca.

tesu tuvaṁ vacasā kammunā ca, asampaduṭṭho ca bhavāhi niccaṁ..

1599.

“evaṁ tuvaṁ nāga asampadosaṁ, anupālaya vacasā kammunā ca.

ṭhatvā idha yāvatāyukaṁ vimāne, uddhaṁ ito gacchasi devalokaṁ”..

1600.

“addhā hi so socati rājaseṭṭho, tayā vinā yassa tuvaṁ sajibbo.

dukkhūpanītopi tayā samecca, vindeyya poso sukhamāturopi”..

1601.

“addhā sataṁ bhāsasi nāga dhammaṁ, anuttaraṁ atthapadaṁ suciṇṇaṁ.

etādisiyāsu hi āpadāsu, paññāyate mādisānaṁ viseso”..

1602.

“akkhāhi no tāyaṁ mudhā nu laddho, akkhehi no tāyaṁ ajesi jūte.

dhammena laddho iti tāyamāha {mā'ya'māha (syā0)}, kathaṁ nu tvaṁ hatthamimassa māgato”..

1603.

“yo missaro tattha ahosi rājā, tamāyamakkhehi ajesi jūte.

so maṁ jito rājā imassadāsi, dhammena laddhosmi asāhasena..

1604.

“mahorago attamano udaggo, sutvāna dhīrassa subhāsitāni.

hatthe gahetvāna anomapaññaṁ, pāvekkhi bhariyāya tadā sakāse..

1605.

“yena tvaṁ vimale paṇḍu, yena bhattaṁ na ruccati.

na ca me tādiso vaṇṇo, ayameso tamonudo..

1606.

“yassa te hadayenattho, āgatāyaṁ pabhaṅkaro.

tassa vākyaṁ nisāmehi, dullabhaṁ dassanaṁ puna..

1607.

“disvāna taṁ vimalā bhūripaññaṁ, dasaṅgulī añjaliṁ paggahetvā.

haṭṭhena bhāvena patītarūpā, iccabravi kurūnaṁ kattuseṭṭhaṁ..

1608.

“adiṭṭhapubbaṁ disvāna, macco maccubhayaṭṭito.

byamhito nābhivādesi, nayidaṁ paññavatāmiva”..

1609.

“na camhi byamhito nāgi, na ca maccubhayaṭṭito.

na vajjho abhivādeyya, vajjhaṁ vā nābhivādaye..

1610.

“kathaṁ no abhivādeyya, abhivādāpayetha ve.

yaṁ naro hantumiccheyya, taṁ kammaṁ nupapajjati”..

1611.

“evametaṁ yathā brūsi, saccaṁ bhāsasi paṇḍita.

na vajjho abhivādeyya, vajjhaṁ vā nābhivādaye..

1612.

“kathaṁ no abhivādeyya, abhivādāpayetha ve.

yaṁ naro hantumiccheyya, taṁ kammaṁ nupapajjati”..

1613.

“asassataṁ sassataṁ nu tavayidaṁ, iddhījutībalavīriyūpapatti.

pucchāmi taṁ nāgakaññetamatthaṁ, kathaṁ nu te laddhamidaṁ vimānaṁ..

1614.

“adhiccaladdhaṁ pariṇāmajaṁ te, sayaṁkataṁ udāhu devehi dinnaṁ.

akkhāhi me nāgakaññetamatthaṁ, yatheva te laddhamidaṁ vimānaṁ”..

1615.

“nādhiccaladdhaṁ na pariṇāmajaṁ me, na sayaṁ kataṁ nāpi devehi dinnaṁ.

sakehi kammehi apāpakehi, puññehi me laddhamidaṁ vimānaṁ”..

1616.

“kiṁ te vataṁ kiṁ pana brahmacariyaṁ, kissa suciṇṇassa ayaṁ vipāko.

iddhījutībalavīriyūpapatti, idañca te nāgi mahāvimānaṁ”..

1617.

“ahañca kho sāmiko cāpi mayhaṁ, saddhā ubho dānapatī ahumhā.

opānabhūtaṁ me gharaṁ tadāsi, santappitā samaṇabrāhmaṇā ca..

1618.

“mālañca gandhañca vilepanañca, padīpiyaṁ seyyamupassayañca.

acchādanaṁ sāyanamannapānaṁ, sakkaccaṁ dānāni adamha tattha..

1619.

“taṁ me vataṁ taṁ pana brahmacariyaṁ, tassa suciṇṇassa ayaṁ vipāko.

iddhījutībalavīriyūpapatti, idañca me dhīra mahāvimānaṁ”..

1620.

“evaṁ ce te laddhamidaṁ vimānaṁ, jānāsi puññānaṁ phalūpapattiṁ.

tasmā hi dhammaṁ cara appamattā, yathā vimānaṁ puna māvasesi”..

1621.

“nayidha santi samaṇabrāhmaṇā ca, yesannapānāni dademu katte.

akkhāhi me pucchito etamatthaṁ, yathā vimānaṁ puna māvasema”..

1622.

“bhogī hi te santi idhūpapannā, puttā ca dārā anujīvino ca.

tesu tuvaṁ vacasā kammunā ca, asampaduṭṭhā ca bhavāhi niccaṁ..

1623.

“evaṁ tuvaṁ nāgi asampadosaṁ, anupālaya vacasā kammunā ca.

ṭhatvā idha yāvatāyukaṁ vimāne, uddhaṁ ito gacchasi devalokaṁ”..

1624.

“addhā hi so socati rājaseṭṭho, tayā vinā yassa tuvaṁ sajibbo.

dukkhūpanītopi tayā samecca, vindeyya poso sukhamāturopi”..

1625.

“addhā sataṁ bhāsasi nāgi dhammaṁ, anuttaraṁ atthapadaṁ suciṇṇaṁ.

etādisiyāsu hi āpadāsu, paññāyate mādisānaṁ viseso”..

1626.

“akkhāhi no tāyaṁ mudhā nu laddho, akkhehi no tāyaṁ ajesi jūte.

dhammena laddho iti tāyamāha, kathaṁ nu tvaṁ hatthamimassa māgato”..

1627.

“yo missaro tattha ahosi rājā, tamāyamakkhehi ajesi jūte.

so maṁ jito rājā imassadāsi, dhammena laddhosmi asāhasena..

1628.

“yatheva varuṇo nāgo, pañhaṁ pucchittha paṇḍitaṁ.

tatheva nāgakaññāpi, pañhaṁ pucchittha paṇḍitaṁ..

1629.

“yatheva varuṇaṁ nāgaṁ, dhīro tosesi pucchito.

tatheva nāgakaññampi, dhīro tosesi pucchito..

1630.

“ubhopi te attamane viditvā, mahoragaṁ nāgakaññañca dhīro {vidhūro (ka0)}.

achambhī abhīto alomahaṭṭho, iccabravi varuṇaṁ nāgarājānaṁ..

1631.

“mā rodhayi {mā heṭhayi (pī0)} nāga āyāhamasmi, yena tavattho idaṁ sarīraṁ.

hadayena maṁsena karohi kiccaṁ, sayaṁ karissāmi yathāmati te”..

1632.

“paññā have hadayaṁ paṇḍitānaṁ, te tyamha paññāya mayaṁ sutuṭṭhā.

anūnanāmo labhatajja dāraṁ, ajjeva taṁ kuruyo pāpayātu”..

1633.

“sa puṇṇako attamano udaggo, irandhatiṁ nāgakaññaṁ labhitvā.

haṭṭhena bhāvena patītarūpo, iccabravi kurūnaṁ kattuseṭṭhaṁ..

1634.

“bhariyāya maṁ tvaṁ akari samaṅgiṁ, ahañca te vidhura karomi kiccaṁ.

idañca te maṇiratanaṁ dadāmi, ajjeva taṁ kuruyo pāpayāmi”..

1635.

“ajeyyamesā tava hotu metti, bhariyāya kaccāna piyāya saddhiṁ.

ānandi vitto {ānandacitto (syā0 pī0)} sumano patīto, datvā maṇiṁ mañca nayindapatthaṁ..

1636.

“sa puṇṇako kurūnaṁ kattuseṭṭhaṁ, nisīdayī purato āsanasmiṁ.

ādāya kattāramanomapaññaṁ, upānayī nagaraṁ indapatthaṁ..

1637.

“mano manussassa yathāpi gacche, tatopissa khippataraṁ {tatopi saṁkhippataraṁ (sī0 pī0)} ahosi.

sa puṇṇako kurūnaṁ kattuseṭṭhaṁ, upānayī nagaraṁ indapatthaṁ”..

1638.

“etindapatthaṁ nagaraṁ padissati, rammāni ca ambavanāni bhāgaso.

ahañca bhariyāya samaṅgibhūto, tuvañca pattosi sakaṁ niketaṁ”..

1639.

“sa puṇṇako kurūnaṁ kattuseṭṭhaṁ, oropiya dhammasabhāya majjhe.

ājaññamāruyha anomavaṇṇo, pakkāmi vehāyasamantalikkhe..

1640.

“taṁ disvā rājā paramappatīto, uṭṭhāya bāhāhi palissajitvā.

avikampayaṁ dhammasabhāya majjhe, nisīdayī pamukhamāsanasmiṁ”..

1641.

“tvaṁ no vinetāsi rathaṁva naddhaṁ, nandanti taṁ kuruyo dassanena.

akkhāhi me pucchito etamatthaṁ, kathaṁ pamokkho ahu māṇavassa”..

1642.

“yaṁ māṇavotyābhivadī janinda, na so manusso naravīraseṭṭha.

yadi te suto puṇṇako nāma yakkho, rañño kuverassa hi so sajibbo..

1643.

“bhūmindharo varuṇo nāma nāgo, brahā sucī vaṇṇabalūpapanno.

tassānujaṁ dhītaraṁ kāmayāno, irandhatī nāma sā nāgakaññā..

1644.

“tassā sumajjhāya piyāya hetu, patārayittha maraṇāya mayhaṁ.

so ceva bhariyāya samaṅgibhūto, ahañca anuññāto maṇi ca laddho”..

1645.

“rukkho hi mayhaṁ paddhāre {gharadvāre (syā0)} sujāto, paññākkhandho sīlamayassa sākhā.

atthe ca dhamme ca ṭhito nipāko, gavapphalo hatthigavassachanno..

1646.

“naccagītatūriyābhinādite, ucchijja senaṁ {menaṁ (sī0 pī0)} puriso ahāsi.

so no ayaṁ āgato sanniketaṁ, rukkhassimassāpacitiṁ karotha..

1647.

“ye keci vittā mama paccayena, sabbeva te pātukarontu ajja.

tibbāni katvāna upāyanāni, rukkhassimassāpacitiṁ karotha..

1648.

“ye keci baddhā mama atthi raṭṭhe, sabbeva te bandhanā mocayantu.

yatheva yaṁ bandhanasmā pamutto, evamete muñcare bandhanasmā..

1649.

“unnaṅgalā māsamimaṁ karontu, maṁsodanaṁ brāhmaṇā bhakkhayantu.

amajjapā majjarahā pivantu, puṇṇāhi thālāhi palissutāhi..

1650.

“mahāpathaṁ nicca samavhayantu, tibbañca rakkhaṁ vidahantu raṭṭhe.

yathāññamaññaṁ na viheṭhayeyyuṁ, rukkhassimassāpacitiṁ karotha”..

1651.

orodhā ca kumārā ca, vesiyānā ca brāhmaṇā.

bahuṁ annañca pānañca, paṇḍitassābhihārayuṁ..

1652.

hatthārohā anīkaṭṭhā, rathikā pattikārakā.

bahuṁ annañca pānañca, paṇḍitassābhihārayuṁ..

1653.

samāgatā jānapadā, negamā ca samāgatā.

bahuṁ annañca pānañca, paṇḍitassābhihārayuṁ..

1654.

bahujano pasannosi, disvā paṇḍitamāgate.

paṇḍitamhi anuppatte, celukkhepo pavattathāti..

vidhurajātakaṁ navamaṁ.

547. vessantarajātakaṁ (10)

dasavarakathā

1655.

“phussatī {phusati (sī0 pī0)} varavaṇṇābhe, varassu dasadhā vare.

pathabyā cārupubbaṅgi, yaṁ tuyhaṁ manaso piyaṁ”..

1656.

“devarāja namo tyatthu, kiṁ pāpaṁ pakataṁ mayā.

rammā cāvesi maṁ ṭhānā, vātova dharaṇīruhaṁ”..

1657.

“na ceva te kataṁ pāpaṁ, na ca me tvamasi appiyā.

puññañca te parikkhīṇaṁ, yena tevaṁ vadāmahaṁ..

1658.

“santike maraṇaṁ tuyhaṁ, vinābhāvo bhavissati.

paṭigaṇhāhi me ete, vare dasa pavecchato”..

1659.

“varaṁ ce me ado sakka, sabbabhūtānamissara.

sivirājassa bhaddante, tattha assaṁ nivesane..

1660.

“nīlanettā nīlabhamu, nilakkhī ca yathā migī.

phussatī nāma nāmena, tatthapassaṁ purindada..

1661.

“puttaṁ labhetha varadaṁ, yācayogaṁ {yācayogiṁ (ka0)} amacchariṁ.

pūjitaṁ paṭirājūhi, kittimantaṁ yasassinaṁ..

1662.

“gabbhaṁ me dhārayantiyā, majjhimaṅgaṁ anunnataṁ.

kucchi anunnato assa, cāpaṁva likhitaṁ samaṁ..

1663.

“thanā me nappapateyyuṁ, palitā na santu vāsava.

kāye rajo na limpetha, vajjhañcāpi pamocaye..

1664.

“mayūrakoñcābhirude, nārivaragaṇāyute.

khujjacelāpakākiṇṇe, sūdamāgadhavaṇṇite..

1665.

“citraggaḷerughusite, surāmaṁsapabodhane.

sivirājassa bhaddante, tatthassaṁ mahesī piyā”..

1666.

“ye te dasa varā dinnā, mayā sabbaṅgasobhane.

sivirājassa vijite, sabbe te lacchasī vare..

1667.

“idaṁ vatvāna maghavā, devarājā sujampati.

phussatiyā varaṁ datvā, anumodittha vāsavo..

dasavarakathā nāma.

hemavantaṁ

1668.

“parūḷhakacchanakhalomā, paṅkadantā rajassirā.

paggayha dakkhiṇaṁ bāhuṁ, kiṁ maṁ yācanti brāhmaṇā”..

1669.

“ratanaṁ deva yācāma, sivīnaṁ raṭṭhavaḍḍhanaṁ.

dadāhi pavaraṁ nāgaṁ, īsādantaṁ urūḷhavaṁ”..

1670.

“dadāmi na vikampāmi, yaṁ maṁ yācanti brāhmaṇā.

pabhinnaṁ kuñjaraṁ dantiṁ, opavayhaṁ gajuttamaṁ”..

1671.

“hatthikkhandhato oruyha, rājā cāgādhimānaso.

brāhmaṇānaṁ adā dānaṁ, sivīnaṁ raṭṭhavaḍḍhano”..

1672.

“tadāsi yaṁ bhiṁsanakaṁ, tadāsi lomahaṁsanaṁ.

hatthināge padinnamhi, medanī sampakampatha..

1673.

“tadāsi yaṁ bhiṁsanakaṁ, tadāsi lomahaṁsanaṁ.

hatthināge padinnamhi, khubbhittha nagaraṁ tadā..

1674.

“samākulaṁ puraṁ āsi, ghoso ca vipulo mahā.

hatthināge padinnamhi, sivīnaṁ raṭṭhavaḍḍhane”..

1675.

“uggā ca rājaputtā ca, vesiyānā ca brāhmaṇā.

hatthārohā anīkaṭṭhā, rathikā pattikārakā..

1676.

“kevalo cāpi nigamo, sivayo ca samāgatā.

disvā nāgaṁ nīyamānaṁ, te rañño paṭivedayuṁ..

1677.

“vidhamaṁ deva te raṭṭhaṁ, putto vessantaro tava.

kathaṁ no hatthinaṁ dajjā, nāgaṁ raṭṭhassa pūjitaṁ..

1678.

“kathaṁ no kuñjaraṁ dajjā, īsādantaṁ urūḷhavaṁ.

khettaññuṁ sabbayuddhānaṁ, sabbasetaṁ gajuttamaṁ..

1679.

“paṇḍukambalasañchannaṁ, pabhinnaṁ sattumaddanaṁ.

dantiṁ savāḷabījaniṁ, setaṁ kelāsasādisaṁ..

1680.

“sasetacchattaṁ saupādheyyaṁ, sāthabbanaṁ sahatthipaṁ.

aggayānaṁ rājavāhiṁ, brāhmaṇānaṁ adā gajaṁ {dhanaṁ (sī0 pī0), dānaṁ (syā0)}..

1681.

“annaṁ pānañca yo {so (sī0 syā0 ka0)} dajjā, vatthasenāsanāni ca.

etaṁ kho dānaṁ patirūpaṁ, etaṁ kho brāhmaṇārahaṁ..

1682.

“ayaṁ te vaṁsarājā no, sivīnaṁ raṭṭhavaḍḍhano {raṭṭhavaḍḍhanaṁ (sī0), raṭṭhavaḍḍhana (pī0)}.

kathaṁ vessantaro putto, gajaṁ bhājeti sañjaya..

1683.

“sace tvaṁ na karissasi, sivīnaṁ vacanaṁ idaṁ.

maññe taṁ saha puttena, sivī hatthe karissare”..

1684.

“kāmaṁ janapado māsi, raṭṭhañcāpi vinassatu.

nāhaṁ sivīnaṁ vacanā, rājaputtaṁ adūsakaṁ.

pabbājeyyaṁ sakā raṭṭhā, putto hi mama oraso..

1685.

“kāmaṁ janapado māsi, raṭṭhañcāpi vinassatu.

nāhaṁ sivīnaṁ vacanā, rājaputtaṁ adūsakaṁ.

pabbājeyyaṁ sakā raṭṭhā, putto hi mama atrajo..

1686.

“na cāhaṁ tasmiṁ dubbheyyaṁ, ariyasīlavato hi so.

asilokopi me assa, pāpañca pasave bahuṁ.

kathaṁ vessantaraṁ puttaṁ, satthena ghātayāmase”..

1687.

“mā naṁ daṇḍena satthena, na hi so bandhanāraho.

pabbājehi ca naṁ raṭṭhā, vaṅke vasatu pabbate”..

1688.

“eso ce sivīnaṁ chando, chandaṁ na panudāmase.

imaṁ so vasatu rattiṁ, kāme ca paribhuñjatu..

1689.

“tato ratyā vivasāne, sūriyassuggamanaṁ pati {sūriyuggamane sati (ka0)}.

samaggā sivayo hutvā, raṭṭhā pabbājayantu naṁ”..

1690.

“uṭṭhehi katte taramāno, gantvā vessantaraṁ vada.

sivayo deva te kuddhā, negamā ca samāgatā..

1691.

“uggā ca rājaputtā ca, vesiyānā ca brāhmaṇā.

hatthārohā anīkaṭṭhā, rathikā pattikārakā.

kevalo cāpi nigamo, sivayo ca samāgatā..

1692.

“asmā ratyā vivasāne, sūriyassuggamanaṁ pati.

samaggā sivayo hutvā, raṭṭhā pabbājayanti taṁ..

1693.

“sa kattā taramānova, sivirājena pesito.

āmuttahatthābharaṇā, suvattho candanabhūsito..

1694.

“sīsaṁ nhāto udake so, āmuttamaṇikuṇḍalo.

upāgami puraṁ rammaṁ, vessantaranivesanaṁ..

1695.

“tatthaddasa kumāraṁ so, ramamānaṁ sake pure.

parikiṇṇaṁ amaccehi, tidasānaṁva vāsavaṁ..

1696.

“so tattha gantvā taramāno, kattā vessantaraṁbravi.

dukkhaṁ te vedayissāmi, mā me kujjhi rathesabha..

1697.

“vanditvā rodamāno so, kattā rājānamabravi.

bhattā mesi mahārāja, sabbakāmarasāharo..

1698.

“dukkhaṁ te vedayissāmi, tattha assāsayantu maṁ.

sivayo deva te kuddhā, negamā ca samāgatā..

1699.

“uggā ca rājaputtā ca, vesiyānā ca brāhmaṇā.

hatthārohā anīkaṭṭhā, rathikā pattikārakā.

kevalo cāpi nigamo, sivayo ca samāgatā..

1700.

“asmā ratyā vivasāne, sūriyassuggamanaṁ pati.

samaggā sivayo hutvā, raṭṭhā pabbājayanti taṁ”..

1701.

“kismiṁ me sivayo kuddhā, nāhaṁ passāmi dukkaṭaṁ.

taṁ me katte viyācikkha, kasmā pabbājayanti maṁ”..

1702.

“uggā ca rājaputtā ca, vesiyānā ca brāhmaṇā.

hatthārohā anīkaṭṭhā, rathikā pattikārakā.

nāgadānena khiyyanti, tasmā pabbājayanti taṁ”..

1703.

“hadayaṁ cakkhumpahaṁ dajjaṁ, kiṁ me bāhirakaṁ dhanaṁ.

hiraññaṁ vā suvaṇṇaṁ vā, muttā veḷuriyā maṇi..

1704.

“dakkhiṇaṁ vāpahaṁ bāhuṁ, disvā yācakamāgate.

dadeyyaṁ na vikampeyyaṁ, dāne me ramate mano..

1705.

“kāmaṁ maṁ sivayo sabbe, pabbājentu hanantu vā.

neva dānā viramissaṁ, kāmaṁ chindantu sattadhā”..

1706.

“evaṁ taṁ sivayo āhu, negamā ca samāgatā.

kontimārāya tīrena, girimārañjaraṁ pati.

yena pabbājitā yanti, tena gacchatu subbato”..

1707.

“sohaṁ tena gamissāmi, yena gacchanti dūsakā.

rattindivaṁ me khamatha, yāva dānaṁ dadāmahaṁ”..

1708.

“āmantayittha rājānaṁ, maddiṁ sabbaṅgasobhanaṁ.

yaṁ te kiñci mayā dinnaṁ, dhanaṁ dhaññañca vijjati..

1709.

“hiraññaṁ vā suvaṇṇaṁ vā, muttā veḷuriyā bahū.

sabbaṁ taṁ nidaheyyāsi, yañca te pettikaṁ dhanaṁ..

1710.

“tamabravi rājaputtī, maddī sabbaṅgasobhanā.

kuhiṁ deva nidahāmi, taṁ me akkhāhi pucchito”..

1711.

“sīlavantesu dajjāsi, dānaṁ maddi yathārahaṁ.

na hi dānā paraṁ atthi, patiṭṭhā sabbapāṇinaṁ..

1712.

“puttesu maddi dayesi, sassuyā sasuramhi ca.

yo ca taṁ bhattā maññeyya, sakkaccaṁ taṁ upaṭṭhahe..

1713.

“no ce taṁ bhattā maññeyya, mayā vippavasena te.

aññaṁ bhattāraṁ pariyesa, mā kisittho {mā kilittha (sī0 pī0)} mayā vinā”..

1714.

“ahañhi vanaṁ gacchāmi, ghoraṁ vāḷamigāyutaṁ.

saṁsayo jīvitaṁ mayhaṁ, ekakassa brahāvane”..

1715.

“tamabravi rājaputtī, maddī sabbaṅgasobhanā.

“abhumme kathaṁ nu bhaṇasi, pāpakaṁ vata bhāsasi..

1716.

“nesa dhammo mahārāja, yaṁ tvaṁ gaccheyya ekako.

ahampi tena gacchāmi, yena gacchasi khattiya..

1717.

“maraṇaṁ vā tayā saddhiṁ, jīvitaṁ vā tayā vinā.

tadeva maraṇaṁ seyyo, yaṁ ce jīve tayā vinā..

1718.

“aggiṁ ujjālayitvāna {nijjālayitvāna (sī0 pī0)}, ekajālasamāhitaṁ.

tattha me {tattheva (syā0 ka0)} maraṇaṁ seyyo, yaṁ ce jīve tayā vinā..

1719.

“yathā āraññakaṁ nāgaṁ, dantiṁ anveti hatthinī.

jessantaṁ giriduggesu, samesu visamesu ca..

1720.

“evaṁ taṁ anugacchāmi, putte ādāya pacchato.

subharā te bhavissāmi, na te hessāmi dubbharā..

1721.

“ime kumāre passanto, mañjuke piyabhāṇine.

āsīne {āsane (ka0)} vanagumbasmiṁ, na rajjassa sarissasi..

1722.

“ime kumāre passanto, mañjuke piyabhāṇine.

kīḷante vanagumbasmiṁ, na rajjassa sarissasi..

1723.

“ime kumāre passanto, mañjuke piyabhāṇine.

assame ramaṇīyamhi, na rajjassa sarissasi..

1724.

“ime kumāre passanto, mañjuke piyabhāṇine.

kīḷante assame ramme, na rajjassa sarissasi..

1725.

“ime kumāre passanto, māladhārī alaṅkate.

assame ramaṇīyamhi, na rajjassa sarissasi..

1726.

“ime kumāre passanto, māladhārī alaṅkate.

kīḷante assame ramme, na rajjassa sarissasi..

1727.

“yadā dakkhisi naccante, kumāre māladhārine.

assame ramaṇīyamhi, na rajjassa sarissasi..

1728.

“yadā dakkhisi naccante, kumāre māladhārine.

kīḷante assame ramme, na rajjassa sarissasi..

1729.

“yadā dakkhisi mātaṅgaṁ, kuñjaraṁ saṭṭhihāyanaṁ.

ekaṁ araññe carantaṁ, na rajjassa sarissasi..

1730.

“yadā dakkhisi mātaṅgaṁ, kuñjaraṁ saṭṭhihāyanaṁ.

sāyaṁ pāto vicarantaṁ, na rajjassa sarissasi..

1731.

“yadā kareṇusaṅghassa, yūthassa purato vajaṁ.

koñcaṁ kāhati mātaṅgo, kuñjaro saṭṭhihāyano.

tassa taṁ nadato sutvā, na rajjassa sarissasi..

1732.

“dubhato vanavikāse, yadā dakkhisi kāmado.

vane vāḷamigākiṇṇe, na rajjassa sarissasi..

1733.

“migaṁ disvāna sāyanhaṁ, pañcamālinamāgataṁ.

kimpurise ca naccante, na rajjassa sarissasi..

1734.

“yadā sossasi nigghosaṁ, sandamānāya sindhuyā.

gītaṁ kimpurisānañca, na rajjassa sarissasi..

1735.

“yadā sossasi nigghosaṁ, girigabbharacārino.

vassamānassulūkassa, na rajjassa sarissasi..

1736.

“yadā sīhassa byagghassa, khaggassa gavayassa ca.

vane sossasi vāḷānaṁ, na rajjassa sarissasi..

1737.

“yadā morīhi parikiṇṇaṁ, barihīnaṁ matthakāsinaṁ.

moraṁ dakkhisi naccantaṁ, na rajjassa sarissasi..

1738.

“yadā morīhi parikiṇṇaṁ, aṇḍajaṁ citrapakkhinaṁ.

moraṁ dakkhisi naccantaṁ, na rajjassa sarissasi..

1739.

“yadā morīhi parikiṇṇaṁ, nīlagīvaṁ sikhaṇḍinaṁ.

moraṁ dakkhisi naccantaṁ, na rajjassa sarissasi..

1740.

“yadā dakkhisi hemante, pupphite dharaṇīruhe.

surabhiṁ sampavāyante, na rajjassa sarissasi..

1741.

“yadā hemantike māse, haritaṁ dakkhisi medaniṁ {mediniṁ (sī0 pī0)}.

indagopakasañchannaṁ, na rajjassa sarissasi..

1742.

“yadā dakkhisi hemante, pupphite dharaṇīruhe.

kuṭajaṁ bimbajālañca, pupphitaṁ loddapadmakaṁ {lomapaddhakaṁ (sī0 pī0)}.

surabhiṁ sampavāyante, na rajjassa sarissasi..

1743.

“yadā hemantike māse, vanaṁ dakkhisi pupphitaṁ.

opupphāni ca padmāni, na rajjassa sarissasi”..

hemavantaṁ nāma.

dānakaṇḍaṁ

1744.

“tesaṁ lālappitaṁ sutvā, puttassa suṇisāya ca.

kalunaṁ {karuṇaṁ (sī0 pī0), kalūnaṁ (syā0 ka0)} paridevesi, rājaputtī yasassinī..

1745.

“seyyo visaṁ me khāyitaṁ, papātā papateyyahaṁ.

rajjuyā bajjha miyyāhaṁ, kasmā vessantaraṁ puttaṁ.

pabbājenti adūsakaṁ..

1746.

“ajjhāyakaṁ dānapatiṁ, yācayogaṁ amacchariṁ.

pūjitaṁ paṭirājūhi, kittimantaṁ yasassinaṁ.

kasmā vessantaraṁ puttaṁ, pabbājenti adūsakaṁ..

1747.

“mātāpettibharaṁ jantuṁ, kule jeṭṭhāpacāyikaṁ.

kasmā vessantaraṁ puttaṁ, pabbājenti adūsakaṁ..

1748.

“rañño hitaṁ devihitaṁ, ñātīnaṁ sakhinaṁ hitaṁ.

hitaṁ sabbassa raṭṭhassa, kasmā vessantaraṁ puttaṁ.

pabbājenti adūsakaṁ..

1749.

“madhūniva palātāni, ambāva patitā chamā.

evaṁ hessati te raṭṭhaṁ, pabbājenti adūsakaṁ..

1750.

“haṁso nikhīṇapattova, pallalasmiṁ anūdake.

apaviṭṭho amaccehi, eko rājā vihiyyasi..

1751.

“taṁ taṁ brūmi mahārāja, attho te mā upaccagā.

mā naṁ sivīnaṁ vacanā, pabbājesi adūsakaṁ”..

1752.

“dhammassāpacitiṁ kummi, sivīnaṁ vinayaṁ dhajaṁ.

pabbājemi sakaṁ puttaṁ, pāṇā piyataro hi me”..

1753.

“yassa pubbe dhajaggāni, kaṇikārāva pupphitā.

yāyantamanuyāyanti, svajjekova gamissati..

1754.

“yassa pubbe dhajaggāni, kaṇikāravanāniva.

yāyantamanuyāyanti, svajjekova gamissati..

1755.

“yassa pubbe anīkāni, kaṇikārāva pupphitā.

yāyantamanuyāyanti, svajjekova gamissati..

1756.

“yassa pubbe anīkāni, kaṇikāravanāniva.

yāyantamanuyāyanti, svajjekova gamissati..

1757.

“indagopakavaṇṇābhā, gandhārā paṇḍukambalā.

yāyantamanuyāyanti, svajjekova gamissati..

1758.

“yo pubbe hatthinā yāti, sivikāya rathena ca.

svajja vessantaro rājā, kathaṁ gacchati pattiko..

1759.

“kathaṁ candanalittaṅgo, naccagītappabodhano.

khurājinaṁ pharasuñca, khārikājañca hāhiti {hāriti (syā0 ka0)}..

1760.

“kasmā nābhiharissanti, kāsāva ajināni ca.

pavisantaṁ brahāraññaṁ, kasmā cīraṁ na bajjhare..

1761.

“kathaṁ nu cīraṁ dhārenti, rājapabbājitā janā.

kathaṁ kusamayaṁ cīraṁ, maddī paridahissati..

1762.

“kāsiyāni ca dhāretvā, khomakoṭumbarāni ca.

kusacīrāni dhārentī, kathaṁ maddī karissati..

1763.

“vayhāhi pariyāyitvā, sivikāya rathena ca.

sā kathajja anujjhaṅgī, pathaṁ gacchati pattikā..

1764.

“yassā mudutalā hatthā, caraṇā ca sukhedhitā.

sā kathajja anujjhaṅgī, pathaṁ gacchati pattikā..

1765.

“yassā mudutalā pādā, caraṇā ca sukhedhitā.

pādukāhi suvaṇṇāhi, pīḷamānāva gacchati.

sā kathajja anujjhaṅgī, pathaṁ gacchati pattikā..

1766.

“yāssu itthisahassānaṁ, purato gacchati mālinī.

sā kathajja anujjhaṅgī, vanaṁ gacchati ekikā..

1767.

“yāssu sivāya sutvāna, muhuṁ uttasate pure.

sā kathajja anujjhaṅgī, vanaṁ gacchati bhīrukā..

1768.

“yāssu indasagottassa, ulūkassa pavassato.

sutvāna nadato bhītā, vāruṇīva pavedhati.

sā kathajja anujjhaṅgī, vanaṁ gacchati bhīrukā..

1769.

“sakuṇī hataputtāva, suññaṁ disvā kulāvakaṁ.

ciraṁ dukkhena jhāyissaṁ, suññaṁ āgammimaṁ puraṁ..

1770.

“sakuṇī hataputtāva, suññaṁ disvā kulāvakaṁ.

kisā paṇḍu bhavissāmi, piye putte apassatī..

1771.

“sakuṇī hataputtāva, suññaṁ disvā kulāvakaṁ.

tena tena padhāvissaṁ, piye putte apassatī..

1772.

“kurarī {kururī (syā0 ka0)} hatachāpāva, suññaṁ disvā kulāvakaṁ.

ciraṁ dukkhena jhāyissaṁ, suññaṁ āgammimaṁ puraṁ..

1773.

“kurarī hatachāpāva, suññaṁ disvā kulāvakaṁ.

kisā paṇḍu bhavissāmi, piye putte apassatī..

1774.

“kurarī hatachāpāva, suññaṁ disvā kulāvakaṁ.

tena tena padhāvissaṁ, piye putte apassatī..

1775.

“sā nūna cakkavākīva, pallalasmiṁ anūdake.

ciraṁ dukkhena jhāyissaṁ, suññaṁ āgammimaṁ puraṁ..

1776.

“sā nūna cakkavākīva, pallalasmiṁ anūdake.

kisā paṇḍu bhavissāmi, piye putte apassatī..

1777.

“sā nūna cakkavākīva, pallalasmiṁ anūdake.

tena tena padhāvissaṁ, piye putte apassatī..

1778.

“evaṁ me vilapantiyā, rājā puttaṁ adūsakaṁ.

pabbājesi vanaṁ raṭṭhā, maññe hissāmi jīvitaṁ”..

1779.

“tassā lālappitaṁ sutvā, sabbā antepure bahū {ahu (syā0 ka0)}.

bāhā paggayha pakkanduṁ, sivikaññā samāgatā..

1780.

“sālāva sampamathitā, mālutena pamadditā.

senti puttā ca dārā ca, vessantaranivesane..

1781.

“orodhā ca kumārā ca, vesiyānā ca brāhmaṇā.

bāhā paggayha pakkanduṁ, vessantaranivesane..

1782.

“hatthārohā anīkaṭṭhā, rathikā pattikārakā.

bāhā paggayha pakkanduṁ, vessantaranivesane..

1783.

“tato ratyā vivasāne, sūriyassuggamanaṁ pati.

atha vessantaro rājā, dānaṁ dātuṁ upāgami..

1784.

“vatthāni vatthakāmānaṁ, soṇḍānaṁ detha vāruṇiṁ.

bhojanaṁ bhojanatthīnaṁ, sammadeva pavecchatha..

1785.

“mā ca kiñci vanibbake, heṭṭhayittha idhāgate.

tappetha annapānena, gacchantu paṭipūjitā..

1786.

“athettha vattatī saddo, tumulo bheravo mahā.

dānena taṁ nīharanti, puna dānaṁ adā tuvaṁ {ayaṁ gāthā sī0 syā0 pī0 potthakesu na dissati}..

1787.

“tesu mattā kilantāva, sampatanti vanibbakā.

nikkhamante mahārāje, sivīnaṁ raṭṭhavaḍḍhane..

1788.

“acchecchuṁ vata bho rukkhaṁ, nānāphaladharaṁ dumaṁ.

yathā vessantaraṁ raṭṭhā, pabbājenti adūsakaṁ..

1789.

“acchecchuṁ vata bho rukkhaṁ, sabbakāmadadaṁ dumaṁ.

yathā vessantaraṁ raṭṭhā, pabbājenti adūsakaṁ..

1790.

“acchecchuṁ vata bho rukkhaṁ, sabbakāmarasāharaṁ.

yathā vessantaraṁ raṭṭhā, pabbājenti adūsakaṁ..

1791.

“ye vuḍḍhā ye ca daharā, ye ca majjhimaporisā.

bāhā paggayha pakkanduṁ, nikkhamante mahārāje.

sivīnaṁ raṭṭhavaḍḍhane..

1792.

“atiyakkhā vassavarā, itthāgārā ca rājino.

bāhā paggayha pakkanduṁ, nikkhamante mahārāje.

sivīnaṁ raṭṭhavaḍḍhane..

1793.

“thiyopi tattha pakkanduṁ, yā tamhi nagare ahu.

nikkhamante mahārāje, sivīnaṁ raṭṭhavaḍḍhane..

1794.

“ye brāhmaṇā ye ca samaṇā, aññe vāpi vanibbakā.

bāhā paggayha pakkanduṁ, adhammo kira bho iti..

1795.

“yathā vessantaro rājā, yajamāno sake pure.

sivīnaṁ vacanatthena, samhā raṭṭhā nirajjati..

1796.

“satta hatthisate datvā, sabbālaṅkārabhūsite.

suvaṇṇakacche mātaṅge, hemakappanavāsase..

1797.

“ārūḷhe gāmaṇīyehi, tomaraṅkusapāṇibhi.

esa vessantaro rājā, samhā raṭṭhā nirajjati..

1798.

“satta assasate datvā, sabbālaṅkārabhūsite.

ājānīyeva jātiyā, sindhave sīghavāhane..

1799.

“ārūḷhe gāmaṇīyehi, illiyācāpadhāribhi.

esa vessantaro rājā, samhā raṭṭhā nirajjati..

1800.

“satta rathasate datvā, sannaddhe ussitaddhaje.

dīpe athopi veyagghe, sabbālaṅkārabhūsite..

1801.

“ārūḷhe gāmaṇīyehi, cāpahatthehi vammibhi.

esa vessantaro rājā, samhā raṭṭhā nirajjati..

1802.

“satta itthisate datvā, ekamekā rathe ṭhitā.

sannaddhā nikkharajjūhi, suvaṇṇehi alaṅkatā..

1803.

“pītālaṅkārā pītavasanā, pītābharaṇavibhūsitā.

aḷārapamhā hasulā, susaññā tanumajjhimā.

esa vessantaro rājā, samhā raṭṭhā nirajjati..

1804.

“satta dhenusate datvā, sabbā kaṁsupadhāraṇā {kusumadhārine (ka0)}.

esa vessantaro rājā, samhā raṭṭhā nirajjati..

1805.

“satta dāsisate datvā, satta dāsasatāni ca.

esa vessantaro rājā, samhā raṭṭhā nirajjati..

1806.

“hatthī assarathe {asse rathe (syā0)} datvā, nāriyo ca alaṅkatā.

esa vessantaro rājā, samhā raṭṭhā nirajjati..

1807.

“tadāsi yaṁ bhiṁsanakaṁ, tadāsi lomahaṁsanaṁ.

mahādāne padinnamhi, medanī sampakampatha..

1808.

“tadāsi yaṁ bhiṁsanakaṁ, tadāsi lomahaṁsanaṁ.

yaṁ pañjalikato rājā, samhā raṭṭhā nirajjati..

1809.

“athettha vattatī saddo, tumulo bheravo mahā.

dānena taṁ nīharanti, puna dānaṁ adā tuvaṁ..

1810.

“tesu mattā kilantāva, sampatanti vanibbakā.

nikkhamante mahārāje, sivīnaṁ raṭṭhavaḍḍhane”..

1811.

“āmantayittha rājānaṁ, sañjayaṁ dhamminaṁ varaṁ {dhammikaṁvaraṁ (syā0 ka0)}.

avaruddhasi maṁ deva, vaṅkaṁ gacchāmi pabbataṁ..

1812.

“ye hi keci mahārāja, bhūtā ye ca bhavissare.

atittāyeva kāmehi, gacchanti yamasādhanaṁ..

1813.

“svāhaṁ sake abhissasiṁ, yajamāno sake pure.

sivīnaṁ vacanatthena, samhā raṭṭhā nirajjati..

1814.

“aghaṁ taṁ paṭisevissaṁ, vane vāḷamigākiṇṇe.

khaggadīpinisevite, ahaṁ puññāni karomi.

tumhe paṅkamhi sīdatha”..

1815.

“anujānāhi maṁ amma, pabbajjā mama ruccati.

svāhaṁ sake abhissasiṁ, yajamāno sake pure.

sivīnaṁ vacanatthena, samhā raṭṭhā nirajjati..

1816.

“aghaṁ taṁ paṭisevissaṁ, vane vāḷamigākiṇṇe.

khaggadīpinisevite, ahaṁ puññāni karomi.

tumhe paṅkamhi sīdatha {vaṅkaṁ gacchāmi pabbataṁ (ka0)}..

1817.

“anujānāmi taṁ putta, pabbajjā te samijjhatu.

ayañca maddī kalyāṇī, susaññā tanumajjhimā.

acchataṁ saha puttehi, kiṁ araññe karissati”..

1818.

“nāhaṁ akāmā dāsimpi, araññaṁ netumussahe.

sace icchati anvetu, sace nicchati acchatu”..

1819.

“tato suṇhaṁ mahārājā, yācituṁ paṭipajjatha.

mā candanasamācāre, rajojallaṁ adhārayi..

1820.

“mā kāsiyāni dhāretvā {kāsiyāni ca dhāretvā (ka0)}, kusacīraṁ adhārayi.

dukkho vāso araññasmiṁ, mā hi tvaṁ lakkhaṇe gami..

1821.

“tamabravi rājaputtī, maddī sabbaṅgasobhanā.

nāhaṁ taṁ sukhamiccheyyaṁ, yaṁ me vessantaraṁ vinā”..

1822.

“tamabravi mahārājā, sivīnaṁ raṭṭhavaḍḍhano.

iṅgha maddī nisāmeti, vane ye honti dussahā..

1823.

“bahū kīṭā paṭaṅgā ca, makasā madhumakkhikā.

tepi taṁ tattha hiṁseyyuṁ, taṁ te dukkhataraṁ siyā..

1824.

“apare passa santāpe, nadīnupanisevite.

sappā ajagarā nāma, avisā te mahabbalā..

1825.

“te manussaṁ migaṁ vāpi, api māsannamāgataṁ.

parikkhipitvā bhogehi, vasamānenti attano..

1826.

“aññepi kaṇhajaṭino {kaṇhajaṭilā (ka0)}, acchā nāma aghammigā.

na tehi puriso diṭṭho, rukkhamāruyha muccati..

1827.

“saṅghaṭṭayantā siṅgāni, tikkhaggātippahārino {tikkhaggāni pahārino (sī0 syā0)}.

mahiṁsā vicarantettha, nadiṁ sotumbaraṁ pati..

1828.

“disvā migānaṁ yūthānaṁ, gavaṁ sañcarataṁ vane.

dhenuva vacchagiddhāva, kathaṁ maddi karissasi..

1829.

“disvā sampatite ghore, dumaggesu plavaṅgame.

akhettaññāya te maddi, bhavissate mahabbhayaṁ..

1830.

“yā tvaṁ sivāya sutvāna, muhuṁ uttasayī {uttasase (sī0 syā0 ka0)} pure.

sā tvaṁ vaṅkamanuppattā, kathaṁ maddi karissasi..

1831.

“ṭhite majjhanhike {majjhantike (sī0 syā0 pī0)} kāle, sannisinnesu pakkhisu.

saṇateva brahāraññaṁ, tattha kiṁ gantumicchasi”..

1832.

“tamabravi rājaputtī, maddī sabbaṅgasobhanā.

yāni etāni akkhāsi, vane paṭibhayāni me.

sabbāni abhisambhossaṁ, gacchaññeva rathesabha..

1833.

“kāsaṁ kusaṁ poṭakilaṁ, usiraṁ muñjapabbajaṁ {muñjababbajaṁ (sī0)}.

urasā panudahissāmi, nassa hessāmi dunnayā..

1834.

“bahūhi vata cariyāhi, kumārī vindate patiṁ.

udarassuparodhena, gohanuveṭhanena ca..

1835.

“aggissa pāricariyāya, udakummujjanena ca.

vedhabyaṁ {vedhabbaṁ (sī0 pī0)} kaṭukaṁ loke, gacchaññeva rathesabha..

1836.

“apissā hoti appatto, ucchiṭṭhamapi bhuñjituṁ.

yo naṁ hatthe gahetvāna, akāmaṁ parikaḍḍhati.

vedhabyaṁ kaṭukaṁ loke, gacchaññeva rathesabha..

1837.

“kesaggahaṇamukkhepā, bhūmyā ca parisumbhanā.

datvā ca nopakkamati, bahudukkhaṁ anappakaṁ.

vedhabyaṁ kaṭukaṁ loke, gacchaññeva rathesabha..

1838.

“sukacchavī vedhaverā, datvā subhagamānino.

akāmaṁ parikaḍḍhanti, ulūkaññeva vāyasā.

vedhabyaṁ kaṭukaṁ loke, gacchaññeva rathesabha..

1839.

“api ñātikule phīte, kaṁsapajjotane vasaṁ.

nevābhivākyaṁ na labhe, bhātūhi sakhinīhipi {sakhikāhi ca (sī0 pī0)}.

vedhabyaṁ kaṭukaṁ loke, gacchaññeva rathesabha..

1840.

“naggā nadī anūdakā, naggaṁ raṭṭhaṁ arājakaṁ.

itthīpi vidhavā naggā, yassāpi dasa bhātaro.

vedhabyaṁ kaṭukaṁ loke, gacchaññeva rathesabha..

1841.

“dhajo rathassa paññāṇaṁ, dhūmo paññāṇamaggino.

rājā rathassa paññāṇaṁ, bhattā paññāṇamitthiyā.

vedhabyaṁ kaṭukaṁ loke, gacchaññeva rathesabha..

1842.

“yā daliddī daliddassa, aḍḍhā aḍḍhassa kittimaṁ.

taṁ ve devā pasaṁsanti, dukkarañhi karoti sā..

1843.

“sāmikaṁ anubandhissaṁ, sadā kāsāyavāsinī.

pathabyāpi abhijjantyā {abhejjantyā (sī0 pī0)}, vedhabyaṁ kaṭukitthiyā..

1844.

“api sāgarapariyantaṁ, bahuvittadharaṁ mahiṁ.

nānāratanaparipūraṁ, nicche vessantaraṁ vinā..

1845.

“kathaṁ nu tāsaṁ hadayaṁ, sukharā vata itthiyo.

yā sāmike dukkhitamhi, sukhamicchanti attano..

1846.

“nikkhamante mahārāje, sivīnaṁ raṭṭhavaḍḍhane.

tamahaṁ anubandhissaṁ, sabbakāmadado hi me”..

1847.

“tamabravi mahārājā, maddiṁ sabbaṅgasobhanaṁ.

ime te daharā puttā, jālī kaṇhājinā cubho.

nikkhippa lakkhaṇe gaccha, mayaṁ te posayāmase” {posiyāmase (sī0 pī0 ka0)}..

1848.

“tamabravi rājaputtī, maddī sabbaṅgasobhanā.

piyā me puttakā deva, jālī kaṇhājinā cubho.

tyamhaṁ tattha ramessanti, araññe jīvasokinaṁ”..

1849.

“tamabravi mahārājā, sivīnaṁ raṭṭhavaḍḍhano.

sālīnaṁ odanaṁ bhutvā, suciṁ maṁsūpasecanaṁ.

rukkhaphalāni bhuñjantā, kathaṁ kāhanti dārakā..

1850.

“bhutvā satapale kaṁse, sovaṇṇe satarājike.

rukkhapattesu bhuñjantā, kathaṁ kāhanti dārakā..

1851.

“kāsiyāni ca dhāretvā, khomakoṭumbarāni ca.

kusacīrāni dhārentā, kathaṁ kāhanti dārakā..

1852.

“vayhāhi pariyāyitvā, sivikāya rathena ca.

pattikā paridhāvantā, kathaṁ kāhanti dārakā..

1853.

“kūṭāgāre sayitvāna, nivāte phusitaggaḷe.

sayantā rukkhamūlasmiṁ, kathaṁ kāhanti dārakā..

1854.

“pallaṅkesu sayitvāna, gonake cittasanthate.

sayantā tiṇasanthāre, kathaṁ kāhanti dārakā..

1855.

“gandhakena vilimpitvā, agarucandanena ca.

rajojallāni dhārentā, kathaṁ kāhanti dārakā..

1856.

“cāmaramorahatthehi, bījitaṅgā sukhedhitā {sukhe ṭhitā (syā0 pī0)}.

phuṭṭhā ḍaṁsehi makasehi, kathaṁ kāhanti dārakā”..

1857.

“tamabravi rājaputtī, maddī sabbaṅgasobhanā.

mā deva paridevesi, mā ca tvaṁ vimano ahu.

yathā mayaṁ bhavissāma, tathā hessanti dārakā..

1858.

“idaṁ vatvāna pakkāmi, maddī sabbaṅgasobhanā.

sivimaggena anvesi, putte ādāya lakkhaṇā”..

1859.

tato vessantaro rājā, dānaṁ datvāna khattiyo.

pitu mātu ca vanditvā, katvā ca naṁ padakkhiṇaṁ..

1860.

catuvāhiṁ rathaṁ yuttaṁ, sīghamāruyha sandanaṁ.

ādāya puttadārañca, vaṅkaṁ pāyāsi pabbataṁ..

1861.

tato vessantaro rājā, yenāsi bahuko jano.

“āmanta kho taṁ gacchāma, arogā hontu ñātayo”..

1862.

“iṅgha maddi nisāmehi, rammarūpaṁva dissati.

āvāsaṁ siviseṭṭhassa, pettikaṁ bhavanaṁ mama”..

1863.

“taṁ brāhmaṇā anvagamuṁ, te naṁ asse ayācisuṁ.

yācito paṭipādesi, catunnaṁ caturo haye” '..

1864.

“iṅgha maddi nisāmehi, cittarūpaṁva dissati.

migarohiccavaṇṇena, dakkhiṇassā vahanti maṁ”..

1865.

“athettha pañcamo āgā, so taṁ rathamayācatha.

tassa taṁ yācitodāsi, na cassupahato mano..

1866.

“tato vessantaro rājā, oropetvā {otāretvā (ka0)} sakaṁ janaṁ.

assāsayi assarathaṁ, brāhmaṇassa dhanesino”..

1867.

“tvaṁ maddi kaṇhaṁ gaṇhāhi, lahu esā kaniṭṭhikā.

ahaṁ jāliṁ gahessāmi, garuko bhātiko hi so”..

1868.

“rājā kumāramādāya, rājaputtī ca dārikaṁ.

sammodamānā pakkāmuṁ, aññamaññaṁ piyaṁvadā”..

dānakaṇḍaṁ nāma.

vanapavesanaṁ

1869.

“yadi keci manujā enti, anumagge paṭipathe.

maggaṁ te paṭipucchāma, kuhiṁ vaṅkatapabbato..

1870.

“te tattha amhe passitvā, kalunaṁ paridevayuṁ.

dukkhaṁ te paṭivedenti, dūre vaṅkatapabbato”..

1871.

“yadi passanti pavane, dārakā phaline {phalite (sī0 syā0 pī0)} dume.

tesaṁ phalānaṁ hetumhi, uparodanti dārakā..

1872.

“rodante dārake disvā, ubbiddhā {ubbiggā (sī0 syā0 pī0)} vipulā dumā.

sayamevonamitvāna, upagacchanti dārake..

1873.

“idaṁ accherakaṁ disvā, abbhutaṁ lomahaṁsanaṁ.

sādhukāraṁ pavattesi, maddī sabbaṅgasobhanā..

1874.

“accheraṁ vata lokasmiṁ, abbhutaṁ lomahaṁsanaṁ.

vessantarassa tejena, sayamevonatā dumā”..

1875.

“saṅkhipiṁsu pathaṁ yakkhā, anukampāya dārake.

nikkhantadivaseneva, cetaraṭṭhaṁ upāgamuṁ”..

1876.

“te gantvā dīghamaddhānaṁ, cetaraṭṭhaṁ upāgamuṁ.

iddhaṁ phītaṁ janapadaṁ, bahumaṁsasurodanaṁ”..

1877.

“cetiyo parivāriṁsu, disvā lakkhaṇamāgataṁ.

sukhumālī vata ayyā, pattikā paridhāvati..

1878.

“vayhāhi pariyāyitvā, sivikāya rathena ca.

sājja maddī araññasmiṁ, pattikā paridhāvati”..

1879.

“taṁ disvā cetapāmokkhā, rodamānā upāgamuṁ.

kacci nu deva kusalaṁ, kacci deva anāmayaṁ.

kacci pitā arogo te, sivīnañca anāmayaṁ..

1880.

“ko te balaṁ mahārāja, ko nu te rathamaṇḍalaṁ.

anassako arathako, dīghamaddhānamāgato.

kaccāmittehi pakato, anuppattosimaṁ disaṁ”..

1881.

“kusalañceva me samma, atho samma anāmayaṁ.

atho pitā arogo me, sivīnañca anāmayaṁ..

1882.

“ahañhi kuñjaraṁ dajjaṁ, īsādantaṁ urūḷhavaṁ.

khettaññuṁ sabbayuddhānaṁ, sabbasetaṁ gajuttamaṁ..

1883.

“paṇḍukambalasañchannaṁ, pabhinnaṁ sattumaddanaṁ.

dantiṁ savāḷabījaniṁ, setaṁ kelāsasādisaṁ..

1884.

“sasetacchattaṁ saupādheyyaṁ, sāthappanaṁ sahatthipaṁ.

aggayānaṁ rājavāhiṁ, brāhmaṇānaṁ adāsahaṁ..

1885.

“tasmiṁ me sivayo kuddhā, pitā cupahatomano.

avaruddhasi maṁ rājā, vaṅkaṁ gacchāmi pabbataṁ.

okāsaṁ sammā jānātha, vane yattha vasāmase”..

1886.

“svāgataṁ te mahārāja, atho te adurāgataṁ.

issarosi anuppatto, yaṁ idhatthi pavedaya..

1887.

“sākaṁ bhisaṁ madhuṁ maṁsaṁ, suddhaṁ sālinamodanaṁ.

paribhuñja mahārāja, pāhuno nosi āgato”..

1888.

“paṭiggahitaṁ yaṁ dinnaṁ, sabbassa agghiyaṁ kataṁ.

avaruddhasi maṁ rājā, vaṅkaṁ gacchāmi pabbataṁ.

okāsaṁ sammā jānātha, vane yattha vasāmase”..

1889.

“idheva tāva acchassu, cetaraṭṭhe rathesabha.

yāva cetā gamissanti, rañño santika yācituṁ..

1890.

“nijjhāpetuṁ mahārājaṁ, sivīnaṁ raṭṭhavaḍḍhanaṁ.

taṁ taṁ cetā purakkhatvā, patītā laddhapaccayā.

parivāretvāna gacchanti, evaṁ jānāhi khattiya”..

1891.

“mā vo ruccittha gamanaṁ, rañño santika yācituṁ.

nijjhāpetuṁ mahārājaṁ, rājāpi tattha nissaro..

1892.

“accuggatā hi sivayo, balaggā negamā ca ye.

te vidhaṁsetumicchanti, rājānaṁ mama kāraṇā”..

1893.

“sace esā pavattettha, raṭṭhasmiṁ raṭṭhavaḍḍhana.

idheva rajjaṁ kārehi, cetehi parivārito..

1894.

“iddhaṁ phītañcidaṁ raṭṭhaṁ, iddho janapado mahā.

matiṁ karohi tvaṁ deva, rajjassa manusāsituṁ”..

1895.

“na me chando mati atthi, rajjassa anusāsituṁ.

pabbājitassa raṭṭhasmā, cetaputtā suṇātha me..

1896.

“atuṭṭhā sivayo āsuṁ, balaggā negamā ca ye.

pabbājitassa raṭṭhasmā, cetā rajjebhisecayuṁ..

1897.

“asammodiyampi vo assa, accantaṁ mama kāraṇā.

sivīhi bhaṇḍanañcāpi, viggaho me na ruccati..

1898.

“athassa bhaṇḍanaṁ ghoraṁ, sampahāro anappako.

ekassa kāraṇā mayhaṁ, hiṁseyya bahuko jano..

1899.

“paṭiggahitaṁ yaṁ dinnaṁ, sabbassa agghiyaṁ kataṁ.

avaruddhasi maṁ rājā, vaṅkaṁ gacchāmi pabbataṁ.

okāsaṁ sammā jānātha, vane yattha vasāmase”..

1900.

“taggha te mayamakkhāma, yathāpi kusalā tathā.

rājisī yattha sammanti, āhutaggī samāhitā..

1901.

“esa selo mahārāja, pabbato gandhamādano.

yattha tvaṁ saha puttehi, saha bhariyāya cacchasi..

1902.

“taṁ cetā anusāsiṁsu, assunettā rudaṁmukhā.

ito gaccha mahārāja, ujuṁ yenuttarā mukho..

1903.

“atha dakkhisi bhaddante, vepullaṁ nāma pabbataṁ.

nānādumagaṇākiṇṇaṁ, sītacchāyaṁ manoramaṁ..

1904.

“tamatikkamma bhaddante, atha dakkhisi āpagaṁ.

nadiṁ ketumatiṁ nāma, gambhīraṁ girigabbharaṁ..

1905.

“puthulomamacchākiṇṇaṁ, supatitthaṁ mahodakaṁ.

tattha nhatvā pivitvā ca, assāsetvā saputtake..

1906.

“atha dakkhisi bhaddante, nigrodhaṁ madhupipphalaṁ.

rammake sikhare jātaṁ, sītacchāyaṁ manoramaṁ..

1907.

“atha dakkhisi bhaddante, nāḷikaṁ nāma pabbataṁ.

nānādijagaṇākiṇṇaṁ, selaṁ kimpurisāyutaṁ..

1908.

“tassa uttarapubbena, mucalindo nāma so saro.

puṇḍarīkehi sañchanno, setasogandhikehi ca..

1909.

“so vanaṁ meghasaṅkāsaṁ, dhuvaṁ haritasaddalaṁ.

sīhovāmisapekkhīva vanasaṇḍaṁ vigāhaya.

puppharukkhehi sañchannaṁ, phalarukkhehi cūbhayaṁ..

1910.

“tattha bindussarā vaggū, nānāvaṇṇā bahū dijā.

kūjantamupakūjanti, utusaṁpupphite dume..

1911.

“gantvā girividuggānaṁ, nadīnaṁ pabhavāni ca.

so addasa {dakkhasi (sī0 pī0)} pokkharaṇiṁ, karañjakakudhāyutaṁ..

1912.

“puthulomamacchākiṇṇaṁ, supatitthaṁ mahodakaṁ.

samañca caturaṁsañca, sāduṁ appaṭigandhiyaṁ..

1913.

“tassā uttarapubbena, paṇṇasālaṁ amāpaya.

paṇṇasālaṁ amāpetvā, uñchācariyāya īhatha”..

vanapavesanaṁ nāma.

jūjakapabbaṁ

1914.

“ahu vāsī kaliṅgesu, jūjako nāma brāhmaṇo.

tassāsi daharā bhariyā, nāmenāmittatāpanā..

1915.

“tā naṁ tattha gatāvocuṁ, nadiṁ udakahāriyā.

thiyo naṁ paribhāsiṁsu, samāgantvā kutūhalā..

1916.

“amittā nūna te mātā, amitto nūna te pitā.

ye taṁ jiṇṇassa pādaṁsu, evaṁ dahariyaṁ satiṁ..

1917.

“ahitaṁ vata te ñātī, mantayiṁsu rahogatā.

ye taṁ jiṇṇassa pādaṁsu, evaṁ dahariyaṁ satiṁ..

1918.

“amittā vata te ñātī, mantayiṁsu rahogatā.

ye taṁ jiṇṇassa pādaṁsu, evaṁ dahariyaṁ satiṁ..

1919.

“dukkaṭaṁ vata te ñātī, mantayiṁsu rahogatā.

ye taṁ jiṇṇassa pādaṁsu, evaṁ dahariyaṁ satiṁ..

1920.

“pāpakaṁ vata te ñātī, mantayiṁsu rahogatā.

ye taṁ jiṇṇassa pādaṁsu, evaṁ dahariyaṁ satiṁ..

1921.

“amanāpaṁ vata te ñātī, mantayiṁsu rahogatā.

ye taṁ jiṇṇassa pādaṁsu, evaṁ dahariyaṁ satiṁ..

1922.

“amanāpavāsaṁ vasi, jiṇṇena patinā saha {evaṁ dahariyā satī (sī0 pī0)}.

yā tvaṁ vasasi jiṇṇassa, mataṁ te jīvitā varaṁ..

1923.

“na hi nūna tuyhaṁ kalyāṇi, pitā mātā ca sobhane.

aññaṁ bhattāraṁ vindiṁsu, ye taṁ jiṇṇassa pādaṁsu.

evaṁ dahariyaṁ satiṁ..

1924.

“duyiṭṭhaṁ te navamiyaṁ, akataṁ aggihuttakaṁ.

ye taṁ jiṇṇassa pādaṁsu, evaṁ dahariyaṁ satiṁ..

1925.

“samaṇe brāhmaṇe nūna, brāhmaṇacariyaparāyaṇe.

sā tvaṁ loke abhisapi, sīlavante bahussute.

yā tvaṁ vasasi jiṇṇassa, evaṁ dahariyā satī..

1926.

“na dukkhaṁ ahinā daṭṭhaṁ, na dukkhaṁ sattiyā hataṁ.

tañca dukkhañca tibbañca, yaṁ passe jiṇṇakaṁ patiṁ..

1927.

“natthi khiḍḍā natthi rati, jiṇṇena patinā saha.

natthi allāpasallāpo, jagghitumpi {jagghitampi (sī0 pī0)} na sobhati..

1928.

“yadā ca daharo daharā, mantayanti {mantayiṁsu (syā0 ka0)} rahogatā.

sabbesaṁ sokā nassanti, ye keci hadayassitā..

1929.

“daharā tvaṁ rūpavatī, purisānaṁbhipatthitā.

gaccha ñātikule accha, kiṁ jiṇṇo ramayissati”..

1930.

“na te brāhmaṇa gacchāmi, nadiṁ udakahāriyā.

thiyo maṁ paribhāsanti, tayā jiṇṇena brāhmaṇa”..

1931.

“mā me tvaṁ akarā kammaṁ, mā me udakamāhari.

ahaṁ udakamāhissaṁ, mā bhoti kupitā ahu”..

1932.

“nāhaṁ tamhi kule jātā, yaṁ tvaṁ udakamāhare.

evaṁ brāhmaṇa jānāhi, na te vacchāmahaṁ ghare..

1933.

“sace me dāsaṁ dāsiṁ vā, nānayissasi brāhmaṇa.

evaṁ brāhmaṇa jānāhi, na te vacchāmi santike”..

1934.

“natthi me sippaṭhānaṁ vā, dhanaṁ dhaññañca brāhmaṇi.

kutohaṁ dāsaṁ dāsiṁ vā, ānayissāmi bhotiyā.

ahaṁ bhotiṁ upaṭṭhissaṁ, mā bhoti kupitā ahu”..

1935.

“ehi te ahamakkhissaṁ, yathā me vacanaṁ sutaṁ.

esa vessantaro rājā, vaṅke vasati pabbate..

1936.

“taṁ tvaṁ gantvāna yācassu, dāsaṁ dāsiñca brāhmaṇa.

so te dassati yācito, dāsaṁ dāsiñca khattiyo”..

1937.

“jiṇṇohamasmi dubbalo {abalo (sī0 pī0 ka0)}, dīgho caddhā suduggamo.

mā bhoti paṭidevesi, mā ca tvaṁ {mā bhoti (syā0 ka0)} vimanā ahu.

ahaṁ bhotiṁ upaṭṭhissaṁ, mā bhoti kupitā ahu”..

1938.

“yathā agantvā saṅgāmaṁ, ayuddhova parājito.

evameva tuvaṁ brahme, agantvāva parājito..

1939.

“sace me dāsaṁ dāsiṁ vā, nānayissasi brāhmaṇa.

evaṁ brāhmaṇa jānāhi, na te vacchāmahaṁ ghare.

amanāpaṁ te karissāmi, taṁ te dukkhaṁ bhavissati..

1940.

“nakkhatte utupubbesu, yadā maṁ dakkhisilaṅkataṁ.

aññehi saddhiṁ ramamānaṁ, taṁ te dukkhaṁ bhavissati..

1941.

“adassanena mayhaṁ te, jiṇṇassa paridevato.

bhiyyo vaṅkā ca palitā, bahū hessanti brāhmaṇa”..

1942.

“tato so brāhmaṇo bhīto, brāhmaṇiyā vasānugo.

aṭṭito kāmarāgena, brāhmaṇiṁ etadabravi”..

1943.

“pātheyyaṁ me karohi tvaṁ, saṁkulyā saguḷāni ca {saṅkulā saṅguḷāni ca (syā0), aṅguḷā sakalāni ca (ka0)}.

madhupiṇḍikā ca sukatāyo, sattubhattañca brāhmaṇi..

1944.

“ānayissaṁ methunake, ubho dāsakumārake.

te taṁ paricarissanti, rattindivamatanditā”..

1945.

“idaṁ vatvā brahmabandhu, paṭimuñci upāhanā.

tato so mantayitvāna, bhariyaṁ katvā padakkhiṇaṁ..

1946.

“pakkāmi so ruṇṇamukho, brāhmaṇo sahitabbato.

sivīnaṁ nagaraṁ phītaṁ, dāsapariyesanaṁ caraṁ”..

1947.

“so tattha gantvā avaca {avacāsi (syā0 ka0)}, ye tatthāsuṁ samāgatā.

kuhiṁ vessantaro rājā, kattha passemu khattiyaṁ”..

1948.

“te janā taṁ avaciṁsu, ye tatthāsuṁ samāgatā.

tumhehi brahme pakato, atidānena khattiyo.

pabbājito sakā raṭṭhā, vaṅke vasati pabbate..

1949.

“tumhehi brahme pakato, atidānena khattiyo.

ādāya puttadārañca, vaṅke vasati pabbate”..

1950.

“so codito brāhmaṇiyā, brāhmaṇo kāmagiddhimā.

aghaṁ taṁ paṭisevittha, vane vāḷamigākiṇṇe.

khaggadīpinisevite..

1951.

“ādāya beḷuvaṁ daṇḍaṁ, aggihuttaṁ kamaṇḍaluṁ.

so pāvisi brahāraññaṁ, yattha assosi kāmadaṁ..

1952.

“taṁ paviṭṭhaṁ brahāraññaṁ, kokā naṁ parivārayuṁ.

vikkandi so vippanaṭṭho, dūre panthā apakkami..

1953.

“tato so brāhmaṇo gantvā, bhogaluddho asaññato.

vaṅkassorohaṇe naṭṭhe, imā gāthā abhāsatha”..

1954.

“ko rājaputtaṁ nisabhaṁ, jayantamaparājitaṁ.

bhaye khemassa dātāraṁ, ko me vessantaraṁ vidū..

1955.

“yo yācataṁ patiṭṭhāsi, bhūtānaṁ dharaṇīriva.

dharaṇūpamaṁ mahārājaṁ, ko me vessantaraṁ vidū..

1956.

“yo yācataṁ gatī āsi, savantīnaṁva sāgaro.

sāgarūpamaṁ {udadhūpamaṁ (sī0 syā0 pī0), tathūpamaṁ (ka0)} mahārājaṁ, ko me vessantaraṁ vidū..

1957.

“kalyāṇatitthaṁ sucimaṁ, sītūdakaṁ manoramaṁ.

puṇḍarīkehi sañchannaṁ, yuttaṁ kiñjakkhareṇunā.

rahadūpamaṁ {sarūpamaṁ (ka0)} mahārājaṁ, ko me vessantaraṁ vidū..

1958.

“assatthaṁva pathe jātaṁ, sītacchāyaṁ manoramaṁ.

santānaṁ visametāraṁ, kilantānaṁ paṭiggahaṁ.

tathūpamaṁ mahārājaṁ, ko me vessantaraṁ vidū..

1959.

“nigrodhaṁva pathe jātaṁ, sītacchāyaṁ manoramaṁ.

santānaṁ visametāraṁ, kilantānaṁ paṭiggahaṁ.

tathūpamaṁ mahārājaṁ, ko me vessantaraṁ vidū..

1960.

“ambaṁ iva pathe jātaṁ, sītacchāyaṁ manoramaṁ.

santānaṁ visametāraṁ, kilantānaṁ paṭiggahaṁ.

tathūpamaṁ mahārājaṁ, ko me vessantaraṁ vidū..

1961.

“sālaṁ iva pathe jātaṁ, sītacchāyaṁ manoramaṁ.

santānaṁ visametāraṁ, kilantānaṁ paṭiggahaṁ.

tathūpamaṁ mahārājaṁ, ko me vessantaraṁ vidū..

1962.

“dumaṁ iva pathe jātaṁ, sītacchāyaṁ manoramaṁ.

santānaṁ visametāraṁ, kilantānaṁ paṭiggahaṁ.

tathūpamaṁ mahārājaṁ, ko me vessantaraṁ vidū..

1963.

“evañca me vilapato, paviṭṭhassa brahāvane.

ahaṁ jānanti yo vajjā, nandiṁ so janaye mama..

1964.

“evañca me vilapato, paviṭṭhassa brahāvane.

ahaṁ jānanti yo vajjā, tāya so ekavācāya.

pasave puññaṁ anappakaṁ”..

1965.

“tassa ceto paṭissosi, araññe luddako caraṁ.

tumhehi brahme pakato, atidānena khattiyo.

pabbājito sakā raṭṭhā, vaṅke vasati pabbate..

1966.

“tumhehi brahme pakato, atidānena khattiyo.

ādāya puttadārañca, vaṅke vasati pabbate..

1967.

“akiccakārī dummedho, raṭṭhā pavanamāgato.

rājaputtaṁ gavesanto, bako macchamivodake..

1968.

“tassa tyāhaṁ na dassāmi, jīvitaṁ idha brāhmaṇa.

ayañhi te mayā nunno {mayā'ruḷho (ka0)}, saro pissati lohitaṁ..

1969.

“siro te vajjhayitvāna, hadayaṁ chetvā sabandhanaṁ.

panthasakuṇaṁ {bandhasakuṇaṁ (ka0)} yajissāmi, tuyhaṁ maṁsena brāhmaṇa..

1970.

“tuyhaṁ maṁsena medena, matthakena ca brāhmaṇa.

āhutiṁ paggahessāmi, chetvāna hadayaṁ tava..

1971.

“taṁ me suyiṭṭhaṁ suhutaṁ, tuyhaṁ maṁsena brāhmaṇa.

na ca tvaṁ rājaputtassa, bhariyaṁ putte ca nessasi”..

1972.

“avajjho brāhmaṇo dūto, cetaputta suṇohi me.

tasmā hi dūtaṁ na hanti, esa dhammo sanantano..

1973.

“nijjhattā sivayo sabbe, pitā naṁ daṭṭhumicchati.

mātā ca dubbalā tassa, acirā cakkhūni jīyare..

1974.

“tesāhaṁ pahito dūto, cetaputta suṇohi me.

rājaputtaṁ nayissāmi, yadi jānāsi saṁsa me..

“piyassa me piyo dūto, puṇṇapattaṁ dadāmi te”.

1975.

“imañca madhuno tumbaṁ, migasatthiñca brāhmaṇa.

tañca te desamakkhissaṁ, yattha sammati kāmado”..

jūjakapabbaṁ nāma.

cūḷavanavaṇṇanā

1976.

“esa selo mahābrahme, pabbato gandhamādano.

yattha vessantaro rājā, saha puttehi sammati..

1977.

“dhārento brāhmaṇavaṇṇaṁ, āsadañca {āsaṭañca (ka0)} masaṁ jaṭaṁ.

cammavāsī chamā seti, jātavedaṁ namassati..

1978.

“ete nīlā padissanti, nānāphaladharā dumā.

uggatā abbhakūṭāva, nīlā añjanapabbatā..

1979.

“dhavassakaṇṇā khadirā, sālā phandanamāluvā.

sampavedhanti vātena, sakiṁ pītāva māṇavā..

1980.

“upari dumapariyāyesu, saṅgītiyova suyyare.

najjuhā kokilasaṅghā {kokilā siṅghā (ka0)}, sampatanti dumā dumaṁ..

1981.

“avhayanteva gacchantaṁ, sākhāpattasamīritā.

ramayanteva āgantaṁ, modayanti nivāsinaṁ.

yattha vessantaro rājā, saha puttehi sammati..

1982.

“dhārento brāhmaṇavaṇṇaṁ, āsadañca masaṁ jaṭaṁ.

cammavāsī chamā seti, jātavedaṁ namassati..

1983.

“ambā kapitthā panasā, sālā jambū vibhītakā.

harītakī āmalakā, assatthā badarāni ca..

1984.

“cārutimbarukkhā cettha, nigrodhā ca kapitthanā.

madhumadhukā thevanti, nīce pakkā cudumbarā..

1985.

“pārevatā bhaveyyā ca, muddikā ca madhutthikā.

madhuṁ anelakaṁ tattha, sakamādāya bhuñjare..

1986.

“aññettha pupphitā ambā, aññe tiṭṭhanti dovilā.

aññe āmā ca pakkā ca, bhekavaṇṇā tadūbhayaṁ..

1987.

“athettha heṭṭhā puriso, ambapakkāni gaṇhati.

āmāni ceva pakkāni, vaṇṇagandharasuttame..

1988.

“ateva me acchariyaṁ, hiṅkāro paṭibhāti maṁ.

devānamiva āvāso, sobhati nandanūpamo..

1989.

“vibhedikā nāḷikerā, khajjurīnaṁ brahāvane.

mālāva ganthitā ṭhanti, dhajaggāneva dissare.

nānāvaṇṇehi puppheti, nabhaṁ tārācitāmiva..

1990.

“kuṭajī kuṭṭhatagarā, pāṭaliyo ca pupphitā.

punnāgā giripunnāgā, koviḷārā ca pupphitā..

1991.

“uddālakā somarukkhā, agaruphalliyā {agarubhalliyā (sī0 syā0 pī0)} bahū.

puttajīvā {puṭajīvā (ka0)} ca kakudhā, asanā cettha pupphitā..

1992.

“kuṭajā salaḷā nīpā {nimbā (ka0)}, kosambā labujā dhavā.

sālā ca pupphitā tattha, palālakhalasannibhā..

1993.

“tassāvidūre pokkharaṇī, bhūmibhāge manorame.

padumuppalasañchannā, devānamiva nandane..

1994.

“athettha puppharasamattā, kokilā mañjubhāṇikā.

abhinādenti pavanaṁ, utusampupphite dume..

1995.

“bhassanti makarandehi, pokkhare pokkhare madhū.

athettha vātā vāyanti, dakkhiṇā atha pacchimā.

padumakiñjakkhareṇūhi, okiṇṇo hoti assamo..

1996.

“thūlā siṅghāṭakā cettha, saṁsādiyā pasādiyā {saṁsāriyā pasāriyā (ka0)}.

macchakacchapabyāviddhā, bahū cettha mupayānakā.

madhuṁ bhisehi savati, khirasappimuḷālibhi..

1997.

“surabhī taṁ vanaṁ vāti, nānāgandhasamoditaṁ {nānāgandhasameritaṁ (sī0 syā0 pī0)}.

sammaddateva {samodateva (ka0)} gandhena, pupphasākhāhi taṁ vanaṁ.

bhamarā pupphagandhena, samantā mabhināditā..

1998.

“athettha sakuṇā santi, nānāvaṇṇā bahū dijā.

modanti saha bhariyāhi, aññamaññaṁ pakūjino..

1999.

“nandikā jīvaputtā ca, jīvaputtā piyā ca no.

piyā puttā piyā nandā, dijā pokkharaṇīgharā..

2000.

“mālāva ganthitā ṭhanti, dhajaggāneva dissare.

nānāvaṇṇehi pupphehi, kusaleheva suganthitā {suganthikā (sī0 pī0)}.

yattha vessantaro rājā, saha puttehi sammati..

2001.

“dhārento brāhmaṇavaṇṇaṁ, āsadañca masaṁ jaṭaṁ.

cammavāsī chamā seti, jātavedaṁ namassati”..

2002.

“idañca me sattubhattaṁ, madhunā paṭisaṁyutaṁ.

madhupiṇḍikā ca sukatāyo, sattubhattaṁ dadāmi te”..

2003.

“tuyheva sambalaṁ hotu, nāhaṁ icchāmi sambalaṁ.

itopi brahme gaṇhāhi, gaccha brahme yathāsukhaṁ..

2004.

“ayaṁ ekapadī eti, ujuṁ gacchati assamaṁ.

isīpi accuto tattha, paṅkadanto rajassiro.

dhārento brāhmaṇavaṇṇaṁ, āsadañca masaṁ jaṭaṁ..

2005.

“cammavāsī chamā seti, jātavedaṁ namassati.

taṁ tvaṁ gantvāna pucchassu, so te maggaṁ pavakkhati”..

2006.

idaṁ sutvā brahmabandhu, cetaṁ katvā padakkhiṇaṁ.

udaggacitto pakkāmi, yenāsi accuto isi..

cūḷavanavaṇṇanā.

mahāvanavaṇṇanā

2007.

gacchanto so bhāradvājo, addassa accutaṁ isiṁ.

disvāna taṁ bhāradvājo, sammodi isinā saha..

2008.

“kacci nu bhoto kusalaṁ, kacci bhoto anāmayaṁ.

kacci uñchena yāpesi, kacci mūlaphalā bahū..

2009.

“kacci ḍaṁsā makasā ca, appameva sarīsapā.

vane vāḷamigākiṇṇe, kacci hiṁsā na vijjati”..

2010.

“kusalañceva me brahme, atho brahme anāmayaṁ.

atho uñchena yāpemi, atho mūlaphalā bahū..

2011.

“atho ḍaṁsā makasā ca, appameva sarīsapā.

vane vāḷamigākiṇṇe, hiṁsā mayhaṁ na vijjati..

2012.

“bahūni vassapūgāni, assame vasato mama.

nābhijānāmi uppannaṁ, ābādhaṁ amanoramaṁ..

2013.

“svāgataṁ te mahābrahme, atho te adurāgataṁ.

anto pavisa bhaddante, pāde pakkhālayassu te..

2014.

“tindukāni piyālāni, madhuke kāsumāriyo.

phalāni khuddakappāni, bhuñja brahme varaṁ varaṁ..

2015.

“idampi pānīyaṁ sītaṁ, ābhataṁ girigabbharā.

tato piva mahābrahme, sace tvaṁ abhikaṅkhasi”..

2016.

“paṭiggahitaṁ yaṁ dinnaṁ, sabbassa agghiyaṁ kataṁ.

sañjayassa sakaṁ puttaṁ, sivīhi vippavāsitaṁ.

tamahaṁ dassanamāgato, yadi jānāsi saṁsa me”..

2017.

“na bhavaṁ eti puññatthaṁ, sivirājassa dassanaṁ.

maññe bhavaṁ patthayati, rañño bhariyaṁ patibbataṁ.

maññe kaṇhājinaṁ dāsiṁ, jāliṁ dāsañca icchasi..

2018.

“atha vā tayo mātāputte, araññā netumāgato.

na tassa bhogā vijjanti, dhanaṁ dhaññañca brāhmaṇa”..

2019.

“akuddharūpohaṁ bhoto {bhoto (sī0 pī0)}, nāhaṁ yācitumāgato.

sādhu dassanamariyānaṁ, sannivāso sadā sukho..

2020.

“adiṭṭhapubbo sivirājā, sivīhi vippavāsito.

tamahaṁ dassanamāgato, yadi jānāsi saṁsa me”..

2021.

“esa selo mahābrahme, pabbato gandhamādano.

yattha vessantaro rājā, saha puttehi sammati..

2022.

“dhārento brāhmaṇavaṇṇaṁ, āsadañca masaṁ jaṭaṁ.

cammavāsī chamā seti, jātavedaṁ namassati..

2023.

“ete nīlā padissanti, nānāphaladharā dumā.

uggatā abbhakūṭāva nīlā añjanapabbatā..

2024.

“dhavassakaṇṇā khadirā, sālā phandanamāluvā.

sampavedhanti vātena, sakiṁ pītāva māṇavā..

2025.

“upari dumapariyāyesu, saṅgītiyova suyyare.

najjuhā kokilasaṅghā, sampatanti dumā dumaṁ..

2026.

“avhayanteva gacchantaṁ, sākhāpattasamīritā.

ramayanteva āgantaṁ, modayanti nivāsinaṁ.

yattha vessantaro rājā, saha puttehi sammati..

2027.

“dhārento brāhmaṇavaṇṇaṁ, āsadañca masaṁ jaṭaṁ.

cammavāsī chamā seti, jātavedaṁ namassati..

2028.

“karerimālā vitatā, bhūmibhāge manorame.

saddalāharitā bhūmi, na tatthuddhaṁsate rajo..

2029.

“mayūragīvasaṅkāsā, tūlaphassasamūpamā.

tiṇāni nātivattanti, samantā caturaṅgulā..

2030.

“ambā jambū kapitthā ca, nīce pakkā cudumbarā.

paribhogehi rukkhehi, vanaṁ taṁ rativaḍḍhanaṁ..

2031.

“veḷuriyavaṇṇasannibhaṁ, macchagumbanisevitaṁ.

suciṁ sugandhaṁ salilaṁ, āpo tatthapi sandati..

2032.

“tassāvidūre pokkharaṇī, bhūmibhāge manorame.

padumuppalasañchannā, devānamiva nandane..

2033.

“tīṇi uppalajātāni, tasmiṁ sarasi brāhmaṇa.

vicittaṁ nīlānekāni, setā lohitakāni ca..

2034.

“khomāva tattha padumā, setasogandhikehi ca.

kalambakehi sañchanno, mucalindo nāma so saro..

2035.

“athettha padumā phullā, apariyantāva dissare.

gimhā hemantikā phullā, jaṇṇutagghā upattharā..

2036.

“surabhī sampavāyanti, vicittapupphasanthatā.

bhamarā pupphagandhena, samantā mabhināditā..

2037.

“athettha udakantasmiṁ, rukkhā tiṭṭhanti brāhmaṇa.

kadambā pāṭalī phullā, koviḷārā ca pupphitā..

2038.

“aṅkolā kacchikārā ca, pārijaññā ca pupphitā.

vāraṇā vayanā {sāyanā (sī0 pī0), vuyhanā (syā0)} rukkhā, mucalindamubhato {mucalindamabhito (sī0 pī0)} saraṁ..

2039.

“sirīsā setapārisā {setavārisā (sī0 pī0)}, sādhu vāyanti padmakā.

nigguṇḍī sirīnigguṇḍī {saranigguṇḍī (ka0)}, asanā cettha pupphitā..

2040.

“paṅgurā {paṅkurā (syā0), paṅgulā (ka0)} bahulā selā, sobhañjanā ca pupphitā.

ketakā kaṇikārā ca, kanaverā ca pupphitā..

2041.

“ajjunā ajjukaṇṇā ca, mahānāmā ca pupphitā.

supupphitaggā tiṭṭhanti, pajjalanteva kiṁsukā..

2042.

“setapaṇṇī sattapaṇṇā, kadaliyo kusumbharā.

dhanutakkārī pupphehi, sīsapāvaraṇāni ca..

2043.

“acchivā sallavā {sabalā (sī0), simalā (pī0)} rukkhā, sallakiyo ca pupphitā.

setageru ca tagarā, maṁsikuṭṭhā kulāvarā..

2044.

“daharā rukkhā ca vuddhā ca, akuṭilā cettha pupphitā.

assamaṁ ubhato ṭhanti, agyāgāraṁ samantato..

2045.

“athettha udakantasmiṁ, bahujāto phaṇijjako.

muggatiyo karatiyo, sevālasīsakā bahū..

2046.

“uddāpavattaṁ {uddhāpavattaṁ (syā0 pī0)} ulluḷitaṁ, makkhikā hiṅgujālikā.

dāsimakañjako {dāsimā koñjako (ka0)} cettha, bahū nīcekaḷambakā..

2047.

“elamphurakasañchannā {elambarakasañchannā (sī0 pī0), eḷambakehi sañchannā (syā0)}, rukkhā tiṭṭhanti brāhmaṇa.

sattāhaṁ dhāriyamānānaṁ, gandho tesaṁ na chijjati..

2048.

“ubhato saraṁ mucalindaṁ, pupphā tiṭṭhanti sobhanā.

indīvarehi sañchannaṁ, vanaṁ taṁ upasobhati..

2049.

“aḍḍhamāsaṁ dhāriyamānānaṁ, gandho tesaṁ na chijjati.

nīlapupphī setavārī, pupphitā girikaṇṇikā.

kalerukkhehi {kaṭerukehi (sī0), kaṭerukkhehi (pī0)} sañchannaṁ, vanaṁ taṁ tulasīhi ca..

2050.

“sammaddateva gandhena, pupphasākhāhi taṁ vanaṁ.

bhamarā pupphagandhena, samantā mabhināditā..

2051.

“tīṇi kakkārujātāni, tasmiṁ sarasi brāhmaṇa.

kumbhamattāni cekāni, murajamattāni tā ubho..

2052.

“athettha sāsapo bahuko, nādiyo {nāriyo (ka0)} haritāyuto.

asī tālāva tiṭṭhanti, chejjā indīvarā bahū..

2053.

“apphoṭā suriyavallī ca, kāḷīyā {koḷīyā (ka0)} madhugandhiyā.

asokā mudayantī ca, vallibho khuddapupphiyo..

2054.

“koraṇḍakā anojā ca, pupphitā nāgamallikā {nāgavallikā (sī0 pī0)}.

rukkhamāruyha tiṭṭhanti, phullā kiṁsukavalliyo..

2055.

“kaṭeruhā ca vāsantī, yūthikā madhugandhiyā.

niliyā sumanā bhaṇḍī, sobhati padumuttaro..

2056.

“pāṭalī samuddakappāsī, kaṇikārā ca pupphitā.

hemajālāva dissanti, ruciraggi sikhūpamā..

2057.

“yāni tāni ca pupphāni, thalajānudakāni ca.

sabbāni tattha dissanti, evaṁ rammo mahodadhi..

2058.

“athassā pokkharaṇiyā, bahukā vārigocarā.

rohitā naḷapī {naḷape (ka0)} siṅgū, kumbhilā makarā susū..

2059.

“madhu ca madhulaṭṭhi ca, tālisā ca piyaṅgukā.

kuṭandajā bhaddamuttā {unnakā bhaddamuṭṭhā ca (ka0)}, setapupphā ca lolupā..

2060.

“surabhī ca rukkhā tagarā, bahukā tuṅgavaṇṭakā {tuṅgavallikā (ka0)}.

padmakā naradā kuṭṭhā, jhāmakā ca hareṇukā..

2061.

“haliddakā gandhasilā, hiriverā ca guggulā.

vibhedikā corakā kuṭṭhā, kappurā ca kaliṅgukā..

2062.

“athettha sīhabyagghā ca, purisālū ca hatthiyo.

eṇeyyā pasadā ceva, rohiccā sarabhā migā..

2063.

“koṭṭhasuṇā suṇopi ca, tuliyā naḷasannibhā.

cāmarī calanī laṅghī, jhāpitā makkaṭā picu..

2064.

“kakkaṭā kaṭamāyā ca, ikkā goṇasirā bahū.

khaggā varāhā nakulā, kāḷakettha bahūtaso..

2065.

“mahiṁsā soṇasiṅgālā, pampakā ca samantato.

ākucchā pacalākā ca, citrakā cāpi dīpiyo..

2066.

“pelakā ca vighāsādā, sīhā gogaṇisādakā.

aṭṭhapādā ca morā ca, bhassarā ca kukutthakā..

2067.

“caṅkorā kukkuṭā nāgā, aññamaññaṁ pakūjino.

bakā balākā najjuhā, dindibhā kuñjavājitā {kuñjavādikā (sī0 pī0)}..

2068.

“byagghinasā lohapiṭṭhā, pammakā {pampakā (sī0 pī0), cappakā (syā0), pabbakā (ka0)} jīvajīvakā.

kapiñjarā tittirāyo, kulā ca paṭikutthakā..

2069.

“mandālakā celakeṭu, bhaṇḍutittiranāmakā.

celāvakā piṅgalāyo {piṅgulāyo (sī0 pī0)}, goṭakā aṅgahetukā..

2070.

“karaviyā ca saggā ca, uhuṅkārā ca kukkuhā.

nānādijagaṇākiṇṇaṁ, nānāsaranikūjitaṁ..

2071.

“athettha sakuṇā santi, nīlakā {sāḷikā (ka0)} mañjubhāṇikā.

modanti saha bhariyāhi, aññamaññaṁ pakūjino..

2072.

“athettha sakuṇā santi, dijā mañjussarā sitā.

setacchikuṭā bhadrakkhā, aṇḍajā citrapekhuṇā..

2073.

“athettha sakuṇā santi, dijā mañjussarā sitā.

sikhaṇḍī nīlagīvāhi, aññamaññaṁ pakūjino..

2074.

“kukutthakā kuḷīrakā, koṭṭhā pokkharasātakā.

kālāmeyyā baliyakkhā, kadambā suvasāḷikā..

2075.

“haliddā lohitā setā, athettha nalakā bahū.

vāraṇā bhiṅgarājā ca, kadambā suvakokilā..

2076.

“ukkusā kurarā haṁsā, āṭā parivadentikā.

pākahaṁsā atibalā, najjuhā jīvajīvakā..

2077.

“pārevatā ravihaṁsā, cakkavākā nadīcarā.

vāraṇābhirudā rammā, ubho kālūpakūjino..

2078.

“athettha sakuṇā santi, nānāvaṇṇā bahū dijā.

modanti saha bhariyāhi, aññamaññaṁ pakūjino..

2079.

“athettha sakuṇā santi, nānāvaṇṇā bahū dijā.

sabbe mañjū nikūjanti, mucalindamubhatosaraṁ..

2080.

“athettha sakuṇā santi, karaviyā nāma te dijā {karavī nāma te dijā (sī0 pī0)}.

modanti saha bhariyāhi, aññamaññaṁ pakūjino..

2081.

“athettha sakuṇā santi, karaviyā nāma te dijā.

sabbe mañjū nikūjanti, mucalindamubhatosaraṁ..

2082.

“eṇeyyapasadākiṇṇaṁ, nāgasaṁsevitaṁ vanaṁ.

nānālatāhi sañchannaṁ, kadalīmigasevitaṁ..

2083.

“athettha sāsapo bahuko {sāmā bahukā (syā0 ka0)}, nīvāro varako bahu.

sāli akaṭṭhapāko ca, ucchu tattha anappako..

2084.

“ayaṁ ekapadī eti, ujuṁ gacchati assamaṁ.

khudaṁ {khuddaṁ (syā0 ka0)} pipāsaṁ aratiṁ, tattha patto na vindati.

yattha vessantaro rājā, saha puttehi sammati..

2085.

“dhārento brāhmaṇavaṇṇaṁ, āsadañca masaṁ jaṭaṁ.

cammavāsī chamā seti, jātavedaṁ namassati”..

2086.

idaṁ sutvā brahmabandhu, isiṁ katvā padakkhiṇaṁ.

udaggacitto pakkāmi, yattha vessantaro ahu”..

mahāvanavaṇṇanā.

dārakapabbaṁ

2087.

“uṭṭhehi jāli patiṭṭha, porāṇaṁ viya dissati.

brāhmaṇaṁ viya passāmi, nandiyo mābhikīrare”..

2088.

“ahampi tāta passāmi, yo so brahmāva dissati.

addhiko viya {atthiko viya (sī0 pī0)} āyāti, atithī no bhavissati”..

2089.

“kacci nu bhoto kusalaṁ, kacci bhoto anāmayaṁ.

kacci uñchena yāpetha, kacci mūlaphalā bahū..

2090.

“kacci ḍaṁsā makasā ca, appameva sarīsapā.

vane vāḷamigākiṇṇe, kacci hiṁsā na vijjati”..

2091.

“kusalañceva no brahme, atho brahme anāmayaṁ.

atho uñchena yāpema, atho mūlaphalā bahū..

2092.

“atho ḍaṁsā makasā ca, appameva sarīsapā.

vane vāḷamigākiṇṇe, hiṁsā amhaṁ {mayhaṁ (syā0 ka0)} na vijjati”..

2093.

“satta no māse vasataṁ, araññe jīvasokinaṁ {jīvisokinaṁ (syā0)}.

idampi paṭhamaṁ passāma, brāhmaṇaṁ devavaṇṇinaṁ.

ādāya veḷuvaṁ daṇḍaṁ, aggihuttaṁ kamaṇḍaluṁ..

2094.

“svāgataṁ te mahābrahme, atho te adurāgataṁ.

anto pavisa bhaddante, pāde pakkhālayassu te..

2095.

“tindukāni piyālāni, madhuke kāsumāriyo.

phalāni khuddakappāni, bhuñja brahme varaṁ varaṁ..

2096.

“idampi pānīyaṁ sītaṁ, ābhataṁ girigabbharā.

tato piva mahābrahme, sace tvaṁ abhikaṅkhasi..

2097.

“atha tvaṁ kena vaṇṇena, kena vā pana hetunā.

anuppatto brahāraññaṁ, taṁ me akkhāhi pucchito”..

2098.

“yathā vārivaho pūro, sabbakālaṁ na khīyati.

evaṁ taṁ yācitāgacchiṁ, putte me dehi yācito”..

2099.

“dadāmi na vikampāmi, issaro naya brāhmaṇa.

pāto gatā rājaputtī, sāyaṁ uñchāto ehiti..

2100.

“ekarattiṁ vasitvāna, pāto gacchasi brāhmaṇa.

tassā nhāte upaghāte, atha ne māladhārine..

2101.

“ekarattiṁ vasitvāna, pāto gacchasi brāhmaṇa.

nānāpupphehi sañchanne, nānāgandhehi bhūsite.

nānāmūlaphalākiṇṇe, gaccha svādāya brāhmaṇa”..

2102.

“na vāsamabhirocāmi, gamanaṁ mayha ruccati.

antarāyopi me assa, gacchaññeva rathesabha..

2103.

“na hetā yācayogī naṁ, antarāyassa kāriyā.

itthiyo mantaṁ {itthikāmantaṁ (ka0)} jānanti, sabbaṁ gaṇhanti vāmato..

2104.

“saddhāya dānaṁ dadato, māsaṁ adakkhi mātaraṁ.

antarāyampi sā kayirā, gacchaññeva rathesabha..

2105.

“āmantayassu te putte, mā te mātaramaddasuṁ.

saddhāya dānaṁ dadato, evaṁ puññaṁ pavaḍḍhati..

2106.

“āmantayassu te putte, mā te mātaramaddasuṁ.

mādisassa dhanaṁ datvā, rāja saggaṁ gamissasi”..

2107.

“sace tvaṁ nicchase daṭṭhuṁ, mama bhariyaṁ patibbataṁ.

ayyakassapi dassehi, jāliṁ kaṇhājinaṁ cubho..

2108.

“ime kumāre disvāna, mañjuke piyabhāṇine.

patīto sumano vitto, bahuṁ dassati te dhanaṁ”..

2109.

“acchedanassa bhāyāmi, rājaputta suṇohi me.

rājadaṇḍāya maṁ dajjā, vikkiṇeyya haneyya vā.

jino dhanañca dāse ca, gārayhassa brahmabandhuyā”..

2110.

“ime kumāre disvāna, mañjuke piyabhāṇine.

dhamme ṭhito mahārājā, sivīnaṁ raṭṭhavaḍḍhano.

laddhā pītisomanassaṁ, bahuṁ dassati te dhanaṁ”..

2111.

“nāhaṁ tampi karissāmi, yaṁ maṁ tvaṁ anusāsasi.

dārakeva ahaṁ nessaṁ, brāhmaṇyā paricārake”..

2112.

“tato kumārā byathitā {byadhitā (sī0 pī0 ka0)}, sutvā luddassa bhāsitaṁ.

tena tena padhāviṁsu, jālī kaṇhājinā cubho”..

2113.

“ehi tāta piyaputta, pūretha mama pāramiṁ.

hadayaṁ mebhisiñcetha, karotha vacanaṁ mama..

2114.

“yānā nāvā ca me hotha, acalā bhavasāgare.

jātipāraṁ tarissāmi, santāressaṁ sadevakaṁ”..

2115.

“ehi amma piyadhīti, pūretha mama pāramiṁ {piyā me dānapāramī (syā0 ka0)}.

hadayaṁ mebhisiñcetha, karotha vacanaṁ mama..

2116.

“yānā nāvā ca me hotha, acalā bhavasāgare.

jātipāraṁ tarissāmi, uddharissaṁ sadevakaṁ”..

2117.

“tato kumāre ādāya, jāliṁ kaṇhājinaṁ cubho.

brāhmaṇassa adā dānaṁ, sivīnaṁ raṭṭhavaḍḍhano..

2118.

“tato kumāre ādāya, jāliṁ kaṇhājinaṁ cubho.

brāhmaṇassa adā vitto, puttake dānamuttamaṁ..

2119.

“tadāsi yaṁ bhiṁsanakaṁ, tadāsi lomahaṁsanaṁ.

yaṁ kumāre padinnamhi, medanī sampakampatha..

2120.

“tadāsi yaṁ bhiṁsanakaṁ, tadāsi lomahaṁsanaṁ.

yaṁ pañjalikato rājā, kumāre sukhavacchite.

brāhmaṇassa adā dānaṁ, sivīnaṁ raṭṭhavaḍḍhano”..

2121.

“tato so brāhmaṇo luddo, lataṁ dantehi chindiya.

latāya hatthe bandhitvā, latāya anumajjatha {anupajjatha (ka0)}..

2122.

“tato so rajjumādāya, daṇḍañcādāya brāhmaṇo.

ākoṭayanto te neti, sivirājassa pekkhato”..

2123.

“tato kumārā pakkāmuṁ, brāhmaṇassa pamuñciya.

assupuṇṇehi nettehi, pitaraṁ so udikkhati..

2124.

“vedhamassatthapattaṁva, pitu pādāni vandati.

pitu pādāni vanditvā, idaṁ vacanamabravi..

2125.

“ammā ca tāta nikkhantā, tvañca no tāta dassasi.

yāva ammampi passemu, atha no tāta dassasi..

2126.

“ammā ca tāta nikkhantā, tvañca no tāta dassasi.

mā no tvaṁ tāta adadā, yāva ammāpi etu no.

tadāyaṁ brāhmaṇo kāmaṁ, vikkiṇātu hanātu vā..

2127.

“balaṅkapādo {bilaṅkapādo (ka0)} andhanakho {addhanakho (sī0 syā0 pī0)}, atho ovaddhapiṇḍiko {obandhapiṇḍiko (ka0)}.

dīghuttaroṭṭho capalo, kaḷāro bhagganāsako..

2128.

“kumbhodaro bhaggapiṭṭhi, atho visamacakkhuko.

lohamassu haritakeso, valīnaṁ tilakāhato..

2129.

“piṅgalo ca vinato ca, vikaṭo ca brahā kharo.

ajināni ca sannaddho, amanusso bhayānako..

2130.

“manusso udāhu yakkho, maṁsalohitabhojano.

gāmā araññamāgamma, dhanaṁ taṁ tāta yācati..

2131.

“nīyamāne pisācena, kiṁ nu tāta udikkhasi.

asmā nūna te hadayaṁ, āyasaṁ daḷhabandhanaṁ..

2132.

“yo no baddhe na jānāsi, brāhmaṇena dhanesinā.

accāyikena luddena, yo no gāvova sumbhati..

2133.

“idheva acchataṁ kaṇhā, na sā jānāti kismiñci.

migīva khīrasammattā, yūthā hīnā pakandati..

2134.

“na me idaṁ tathā dukkhaṁ, labbhā hi pumunā idaṁ.

yañca ammaṁ na passāmi, taṁ me dukkhataraṁ ito..

2135.

“na me idaṁ tathā dukkhaṁ, labbhā hi pumunā idaṁ.

yañca tātaṁ na passāmi, taṁ me dukkhataraṁ ito..

2136.

“sā nūna kapaṇā ammā, cirarattāya rucchati {rujjati (syā0 ka0)}.

kaṇhājinaṁ apassantī, kumāriṁ cārudassaniṁ..

2137.

“so nūna kapaṇo tāto, cirarattāya rucchati.

kaṇhājinaṁ apassanto, kumāriṁ cārudassaniṁ..

2138.

“sā nūna kapaṇā ammā, ciraṁ rucchati assame.

kaṇhājinaṁ apassantī, kumāriṁ cārudassaniṁ..

2139.

“so nūna kapaṇo tāto, ciraṁ rucchati assame.

kaṇhājinaṁ apassanto, kumāriṁ cārudassaniṁ..

2140.

“sā nūna kapaṇā ammā, cirarattāya rucchati.

aḍḍharatte va ratte vā, nadīva avasucchati..

2141.

“so nūna kapaṇo tāto, cirarattāya rucchati.

aḍḍharatte va ratte vā, nadīva avasucchati..

2142.

“ime te jambukā rukkhā, vedisā sinduvārakā {sindhuvāritā (bahūsu)}.

vividhāni rukkhajātāni, tāni ajja jahāmase..

2143.

“assatthā panasā ceme, nigrodhā ca kapitthanā.

vividhāni phalajātāni, tāni ajja jahāmase..

2144.

“ime tiṭṭhanti ārāmā, ayaṁ sītūdakā {sītodikā (sī0 pī0)} nadī.

yatthassu pubbe kīḷāma, tāni ajja jahāmase..

2145.

“vividhāni pupphajātāni, asmiṁ uparipabbate.

yānassu pubbe dhārema, tāni ajja jahāmase..

2146.

“vividhāni phalajātāni, asmiṁ uparipabbate.

yānassu pubbe bhuñjāma, tāni ajja jahāmase..

2147.

“ime no hatthikā assā, balibaddā ca no ime.

yehissu pubbe kīḷāma, tāni ajja jahāmase”..

2148.

“nīyamānā kumārā te, pitaraṁ etadabravuṁ.

ammaṁ ārogyaṁ vajjāsi, tvañca tāta sukhī bhava..

2149.

“ime no hatthikā assā, balibaddā ca no ime.

tāni ammāya dajjesi, sokaṁ tehi vinessati..

2150.

“ime no hatthikā assā, balibaddā ca no ime.

tāni ammā udikkhantī, sokaṁ paṭivinessati..

2151.

“tato vessantaro rājā, dānaṁ datvāna khattiyo.

paṇṇasālaṁ pavisitvā, kalunaṁ paridevayi”..

2152.

“kaṁ nvajja chātā tasitā, uparucchanti dārakā.

sāyaṁ saṁvesanākāle, ko ne dassati bhojanaṁ..

2153.

“kaṁ nvajja chātā tasitā, uparucchanti dārakā.

sāyaṁ saṁvesanākāle, ammā chātamha detha no..

2154.

“kathaṁ nu pathaṁ gacchanti, pattikā anupāhanā.

santā sūnehi pādehi, ko ne hatthe gahessati..

2155.

“kathaṁ nu so na lajjeyya, sammukhā paharaṁ mama.

adūsakānaṁ puttānaṁ, alajjī vata brāhmaṇo..

2156.

“yopi me dāsidāsassa, añño vā pana pesiyo.

tassāpi suvihīnassa, ko lajjī paharissati..

2157.

“vārijasseva me sato, baddhassa kumināmukhe.

akkosati paharati, piye putte apassato..

2158.

“adu cāpaṁ gahetvāna, khaggaṁ bandhiya vāmato.

ānessāmi sake putte, puttānañhi vadho dukho..

2159.

“aṭṭhānametaṁ {addhā hi metaṁ (pī0)} dukkharūpaṁ, yaṁ kumārā vihaññare.

satañca dhammamaññāya, ko datvā anutappati”..

2160.

“saccaṁ kirevamāhaṁsu, narā ekacciyā idha.

yassa natthi sakā mātā, yathā natthi {pitā atthi (ka0)} tatheva so..

2161.

“ehi kaṇhe marissāma, natthattho jīvitena no.

dinnamhāti {dinnamhāpi (sī0 syā0), dinnamāsi (ka0)} janindena, brāhmaṇassa dhanesino.

accāyikassa luddassa, yo no gāvova sumbhati..

2162.

“ime te jambukā rukkhā, vedisā sinduvārakā.

vividhāni rukkhajātāni, tāni kaṇhe jahāmase..

2163.

“assatthā panasā ceme, nigrodhā ca kapitthanā.

vividhāni phalajātāni, tāni kaṇhe jahāmase..

2164.

“ime tiṭṭhanti ārāmā, ayaṁ sītūdakā nadī.

yatthassu pubbe kīḷāma, tāni kaṇhe jahāmase..

2165.

“vividhāni pupphajātāni, asmiṁ uparipabbate.

yānassu pubbe dhārema, tāni kaṇhe jahāmase..

2166.

“vividhāni phalajātāni, asmiṁ uparipabbate.

yānassu pubbe bhuñjāma, tāni kaṇhe jahāmase..

2167.

“ime no hatthikā assā, balibaddā ca no ime.

yehissu pubbe kīḷāma, tāni kaṇhe jahāmase”..

2168.

“nīyamānā kumārā te, brāhmaṇassa pamuñciya.

tena tena padhāviṁsu, jālī kaṇhājinā cubho”..

2169.

“tato so rajjumādāya, daṇḍañcādāya brāhmaṇo.

ākoṭayanto te neti, sivirājassa pekkhato”..

2170.

“taṁ taṁ kaṇhājināvoca, ayaṁ maṁ tāta brāhmaṇo.

laṭṭhiyā paṭikoṭeti, ghare jātaṁva dāsiyaṁ..

2171.

“na cāyaṁ brāhmaṇo tāta, dhammikā honti brāhmaṇā.

yakkho brāhmaṇavaṇṇena, khādituṁ tāta neti no.

nīyamāne pisācena, kiṁ nu tāta udikkhasi”..

2172.

“ime no pādakā dukkhā, dīgho caddhā suduggamo.

nīce colambate sūriyo, brāhmaṇo ca dhāreti {tareti (sī0 syā0 pī0)} no..

2173.

“okandāmase {okkantāmasi (ka0)} bhūtāni, pabbatāni vanāni ca.

sarassa sirasā vandāma, supatitthe ca āpake {āvake (ka0)}..

2174.

“tiṇalatāni osadhyo, pabbatāni vanāni ca.

ammaṁ ārogyaṁ vajjātha, ayaṁ no neti brāhmaṇo..

2175.

“vajjantu bhonto ammañca, maddiṁ asmāka mātaraṁ.

sace anupatitukāmāsi, khippaṁ anupatiyāsi no..

2176.

“ayaṁ ekapadī eti, ujuṁ gacchati assamaṁ.

tamevānupateyyāsi, api passesi ne lahuṁ..

2177.

“aho vata re jaṭinī, vanamūlaphalahārike {hāriyā (syā0 ka0)}.

suññaṁ disvāna assamaṁ, taṁ te dukkhaṁ bhavissati..

2178.

“ativelaṁ nu ammāya, uñchā laddho anappako {uñchāladdhaṁ anappakaṁ (syā0)}.

yā no baddhe na jānāsi, brāhmaṇena dhanesinā..

2179.

“accāyikena luddena, yo no gāvova sumbhati.

apajja ammaṁ passemu, sāyaṁ uñchāto āgataṁ..

2180.

“dajjā ammā brāhmaṇassa, phalaṁ khuddena missitaṁ.

tadāyaṁ asito dhāto, na bāḷhaṁ dhārayeyya {tarayeyya (sī0 syā0 pī0)} no..

2181.

“sūnā ca vata no pādā, bāḷhaṁ dhāreti brāhmaṇo.

iti tattha vilapiṁsu, kumārā mātugiddhino”..

dārakapabbaṁ nāma.

maddīpabbaṁ

2182.

“tesaṁ lālappitaṁ sutvā, tayo vāḷā vane migā.

sīho byaggho ca dīpi ca, idaṁ vacanamabravuṁ..

2183.

“mā heva no rājaputtī, sāyaṁ uñchāto āgamā.

mā hevamhāka nibbhoge, heṭhayittha vane migā..

2184.

“sīho ca naṁ viheṭheyya, byaggho dīpi ca lakkhaṇaṁ.

neva jālīkumārassa, kuto kaṇhājinā siyā.

ubhayeneva jīyetha, patiṁ putte ca lakkhaṇā”..

2185.

“khaṇittikaṁ me patitaṁ, dakkhiṇakkhi ca phandati.

aphalā phalino rukkhā, sabbā muyhanti me disā..

2186.

“tassā sāyanhakālasmiṁ, assamāgamanaṁ pati.

atthaṅgatamhi sūriye, vāḷā panthe upaṭṭhahuṁ..

2187.

“nīce colambate sūriyo, dūre ca vata assamo.

yañca nesaṁ ito hassaṁ {hissaṁ (ka0)}, taṁ te bhuñjeyyu bhojanaṁ..

2188.

“so nūna khattiyo eko, paṇṇasālāya acchati.

tosento dārake chāte, mamaṁ disvā anāyatiṁ..

2189.

“te nūna puttakā mayhaṁ, kapaṇāya varākiyā.

sāyaṁ saṁvesanākāle, khīrapītāva acchare..

2190.

“te nūna puttakā mayhaṁ, kapaṇāya varākiyā.

sāyaṁ saṁvesanākāle, vāripītāva acchare..

2191.

“te nūna puttakā mayhaṁ, kapaṇāya varākiyā.

paccuggatā maṁ tiṭṭhanti, vacchā bālāva mātaraṁ..

2192.

“te nūna puttakā mayhaṁ, kapaṇāya varākiyā.

paccuggatā maṁ tiṭṭhanti, haṁsāvuparipallale..

2193.

“te nūna puttakā mayhaṁ, kapaṇāya varākiyā.

paccuggatā maṁ tiṭṭhanti, assamassāvidūrato..

2194.

“ekāyano ekapatho, sarā sobbhā ca passato.

aññaṁ maggaṁ na passāmi, yena gaccheyya assamaṁ..

2195.

“migā namatthu rājāno, kānanasmiṁ mahabbalā.

dhammena bhātaro hotha, maggaṁ me detha yācitā..

2196.

“avaruddhassāhaṁ bhariyā, rājaputtassa sirīmato.

taṁ cāhaṁ nātimaññāmi, rāmaṁ sītāvanubbatā..

2197.

“tumhe ca putte passatha, sāyaṁ saṁvesanaṁ pati.

ahañca putte passeyyaṁ, jāliṁ kaṇhājinaṁ cubho..

2198.

“bahuṁ cidaṁ mūlaphalaṁ, bhakkho cāyaṁ anappako.

tato upaḍḍhaṁ dassāmi, maggaṁ me detha yācitā..

2199.

“rājaputtī ca no mātā, rājaputto ca no pitā.

dhammena bhātaro hotha, maggaṁ me detha yācitā”..

2200.

“tassā lālappamānāya, bahuṁ kāruññasañhitaṁ.

sutvā nelapatiṁ vācaṁ, vāḷā panthā apakkamuṁ”..

2201.

“imamhi naṁ padesamhi, puttakā paṁsukuṇṭhitā.

paccuggatā maṁ tiṭṭhanti, vacchā bālāva mātaraṁ..

2202.

“imamhi naṁ padesamhi, puttakā paṁsukuṇṭhitā.

paccuggatā maṁ tiṭṭhanti, haṁsāvuparipallale..

2203.

“imamhi naṁ padesamhi, puttakā paṁsukuṇṭhitā.

paccuggatā maṁ tiṭṭhanti, assamassāvidūrato..

2204.

“dve migā viya {te migāviya (sī0 syā0 pī0)} ukkaṇṇā {okkaṇṇā (ka0)}, samantā mabhidhāvino.

ānandino pamuditā, vaggamānāva kampare.

tyajja putte na passāmi, jāliṁ kaṇhājinaṁ cubho..

2205.

“chakalīva migī chāpaṁ, pakkhī muttāva pañjarā.

ohāya putte nikkhamiṁ, sīhīvāmisagiddhinī.

tyajja putte na passāmi, jāliṁ kaṇhājinaṁ cubho..

2206.

“idaṁ nesaṁ padakkantaṁ, nāgānamiva pabbate.

citakā parikiṇṇāyo, assamassāvidūrato.

tyajja putte na passāmi, jāliṁ kaṇhājinaṁ cubho..

2207.

“vālikāyapi okiṇṇā, puttakā paṁsukuṇṭhitā.

samantā mabhidhāvanti, te na passāmi dārake..

2208.

“ye maṁ pure paccuṭṭhenti {paccudenti (sī0 syā0 pī0)}, araññā dūramāyatiṁ.

tyajja putte na passāmi, jāliṁ kaṇhājinaṁ cubho..

2209.

“chakaliṁva migiṁ chāpā, paccuggantuna mātaraṁ.

dūre maṁ pavilokenti {apalokenti (ka0), paṭivilokenti (syā0)}, te na passāmi dārake..

2210.

“idaṁ nesaṁ kīḷānakaṁ, patitaṁ paṇḍubeḷuvaṁ.

tyajja putte na passāmi, jāliṁ kaṇhājinaṁ cubho..

2211.

“thanā ca mayhime pūrā, uro ca sampadālati.

tyajja putte na passāmi, jāliṁ kaṇhājinaṁ cubho..

2212.

“ucchaṅgeko vicināti, thanamekāvalambati.

tyajja putte na passāmi, jāliṁ kaṇhājinaṁ cubho..

2213.

“yassu sāyanhasamayaṁ, puttakā paṁsukuṇṭhitā.

ucchaṅge me vivattanti, te na passāmi dārake..

2214.

“ayaṁ so assamo pubbe, samajjo paṭibhāti maṁ.

tyajja putte apassantyā, bhamate viya assamo..

2215.

“kimidaṁ appasaddova, assamo paṭibhāti maṁ.

kākolāpi na vassanti, matā me nūna dārakā..

2216.

“kimidaṁ appasaddova, assamo paṭibhāti maṁ.

sakuṇāpi na vassanti, matā me nūna dārakā..

2217.

“kimidaṁ tuṇhibhūtosi, api ratteva me mano.

kākolāpi na vassanti, matā me nūna dārakā..

2218.

“kimidaṁ tuṇhibhūtosi, api ratteva me mano.

sakuṇāpi na vassanti, matā me nūna dārakā..

2219.

“kacci nu me ayyaputta, migā khādiṁsu dārake.

araññe iriṇe vivane, kena nītā me dārakā..

2220.

“adu te pahitā dūtā, adu suttā piyaṁvadā.

adu bahi no nikkhantā, khiḍḍāsu pasutā nu te..

2221.

“nevāsaṁ kesā dissanti, hatthapādā ca jālino.

sakuṇānañca opāto, kena nītā me dārakā..

2222.

“idaṁ tato dukkhataraṁ, sallaviddho yathā vaṇo.

tyajja putte na passāmi, jāliṁ kaṇhājinaṁ cubho..

2223.

“idampi dutiyaṁ sallaṁ, kampeti hadayaṁ mama.

yañca putte na passāmi, tvañca maṁ nābhibhāsasi..

2224.

“ajjeva {ajja ce (syā0)} me imaṁ rattiṁ, rājaputta na saṁsasi.

maññe okkantasantaṁ {ukkantasattaṁ (sī0 pī0)} maṁ, pāto dakkhisi no mataṁ”..

2225.

“nūna maddī varārohā, rājaputtī yasassinī.

pāto gatāsi uñchāya, kimidaṁ sāyamāgatā”..

2226.

“nanu tvaṁ saddamassosi, ye saraṁ pātumāgatā.

sīhassapi nadantassa, byagghassa ca nikujjitaṁ..

2227.

“ahu pubbanimittaṁ me, vicarantyā brahāvane.

khaṇitto me hatthā patito, uggīvañcāpi {uṅgīvañcāpi (ka0)} aṁsato..

2228.

“tadāhaṁ byathitā bhītā, puthu katvāna pañjaliṁ.

sabbadisā namassissaṁ, api sotthi ito siyā..

2229.

“mā heva no rājaputto, hato sīhena dīpinā.

dārakā vā parāmaṭṭhā, acchakokataracchihi..

2230.

“sīho byaggho ca dīpi ca, tayo vāḷā vane migā.

te maṁ pariyāvaruṁ maggaṁ, tena sāyamhi āgatā..

2231.

“ahaṁ patiñca putte ca, āceramiva māṇavo.

anuṭṭhitā divārattiṁ, jaṭinī brahmacārinī..

2232.

“ajināni paridahitvā, vanamūlaphalahāriyā.

vicarāmi divārattiṁ, tumhaṁ kāmā hi puttakā..

2233.

“ahaṁ suvaṇṇahaliddiṁ, ābhataṁ paṇḍubeḷuvaṁ.

rukkhapakkāni cāhāsiṁ, ime vo putta kīḷanā..

2234.

“imaṁ mūlāḷivattakaṁ, sālukaṁ ciñcabhedakaṁ.

bhuñja khuddehi saṁyuttaṁ, saha puttehi khattiya..

2235.

“padumaṁ jālino dehi, kumudañca kumāriyā.

māline passa naccante, sivi puttāni avhaya..

2236.

“tato kaṇhājināyapi, nisāmehi rathesabha.

mañjussarāya vagguyā, assamaṁ upayantiyā {upaganthiyā (syā0 ka0)}..

2237.

“samānasukhadukkhamhā, raṭṭhā pabbājitā ubho.

api sivi putte passesi, jāliṁ kaṇhājinaṁ cubho..

2238.

“samaṇe brāhmaṇe nūna, brahmacariyaparāyaṇe.

ahaṁ loke abhissapiṁ, sīlavante bahussute.

tyajja putte na passāmi, jāliṁ kaṇhājinaṁ cubho”..

2239.

“ime te jambukā rukkhā, vedisā sinduvārakā.

vividhāni rukkhajātāni, te kumārā na dissare..

2240.

“assatthā panasā ceme, nigrodhā ca kapitthanā.

vividhāni phalajātāni, te kumārā na dissare..

2241.

“ime tiṭṭhanti ārāmā, ayaṁ sītūdakā nadī.

yatthassu pubbe kīḷiṁsu, te kumārā na dissare..

2242.

“vividhāni pupphajātāni, asmiṁ uparipabbate.

yānassu pubbe dhāriṁsu, te kumārā na dissare..

2243.

“vividhāni phalajātāni, asmiṁ uparipabbate.

yānassu pubbe bhuñjiṁsu, te kumārā na dissare..

2244.

“ime te hatthikā assā, balibaddā ca te ime.

yehissu pubbe kīḷiṁsu, te kumārā na dissare”..

2245.

“ime sāmā sasolūkā, bahukā kadalīmigā.

yehissu pubbe kīḷiṁsu, te kumārā na dissare..

2246.

“ime haṁsā ca koñcā ca, mayūrā citrapekhuṇā.

yehissu pubbe kīḷiṁsu, te kumārā na dissare”..

2247.

“imā tā vanagumbāyo, pupphitā sabbakālikā.

yatthassu pubbe kīḷiṁsu, te kumārā na dissare..

2248.

“imā tā pokkharaṇī rammā, cakkavākūpakūjitā.

mandālakehi sañchannā, padumuppalakehi ca.

yatthassu pubbe kīḷiṁsu, te kumārā na dissare..

2249.

“na te kaṭṭhāni bhinnāni, na te udakamāhataṁ.

aggipi te na hāpito, kiṁ nu mandova jhāyasi..

2250.

“piyo piyena saṅgamma, samo me {samohaṁ (syā0), sammohaṁ (ka0)} byapahaññati.

tyajja putte na passāmi, jāliṁ kaṇhājinaṁ cubho”..

2251.

“na kho no deva passāmi, yena te nīhatā matā.

kākolāpi na vassanti, matā me nūna dārakā..

2252.

“na kho no deva passāmi, yena te nīhatā matā.

sakuṇāpi na vassanti, matā me nūna dārakā”..

2253.

“sā tattha paridevitvā, pabbatāni vanāni ca.

punadevassamaṁ gantvā, rodi sāmikasantike {sāmikasantike rodi (sī0 syā0 pī0)}..

2254.

“`na kho no deva passāmi, yena te nīhatā matā.

kākolāpi na vassanti, matā me nūna dārakā..

2255.

“`na kho no deva passāmi, yena te nīhatā matā.

sakuṇāpi na vassanti, matā me nūna dārakā..

2256.

“`na kho no deva passāmi, yena te nīhatā matā.

vicaranti rukkhamūlesu, pabbatesu guhāsu ca'..

2257.

“iti maddī varārohā, rājaputtī yasassinī.

bāhā paggayha kanditvā, tattheva patitā chamā”..

2258.

“tamajjhapattaṁ rājaputtiṁ, udakenābhisiñcatha.

assatthaṁ naṁ viditvāna, atha naṁ etadabravi”..

2259.

“ādiyeneva te maddi, dukkhaṁ nakkhātumicchisaṁ.

daliddo yācako vuḍḍho, brāhmaṇo gharamāgato..

2260.

“tassa dinnā mayā puttā, maddi mā bhāyi assasa.

maṁ passa maddi mā putte, mā bāḷhaṁ paridevasi.

lacchāma putte jīvantā, arogā ca bhavāmase..

2261.

“putte pasuñca dhaññañca, yañca aññaṁ ghare dhanaṁ.

dajjā sappuriso dānaṁ, disvā yācakamāgataṁ.

anumodāhi me maddi, puttake dānamuttamaṁ”..

2262.

“anumodāmi te deva, puttake dānamuttamaṁ.

datvā cittaṁ pasādehi, bhiyyo dānaṁ dado bhava..

2263.

“yo tvaṁ maccherabhūtesu, manussesu janādhipa.

brāhmaṇassa adā dānaṁ, sivīnaṁ raṭṭhavaḍḍhano”..

2264.

“ninnāditā te pathavī, saddo te tidivaṅgato.

samantā vijjutā āguṁ, girīnaṁva patissutā..

2265.

“tassa te anumodanti, ubho nāradapabbatā.

indo ca brahmā pajāpati, somo yamo vessavaṇo.

sabbe devānumodanti, tāvatiṁsā saindakā..

2266.

“iti maddī varārohā, rājaputtī yasassinī.

vessantarassa anumodi, puttake dānamuttamaṁ”..

maddīpabbaṁ nāma.

sakkapabbaṁ

2267.

tato ratyā vivasāne, sūriyassuggamanaṁ pati.

sakko brāhmaṇavaṇṇena, pāto tesaṁ adissatha..

2268.

“kacci nu bhoto kusalaṁ, kacci bhoto anāmayaṁ.

kacci uñchena yāpetha, kacci mūlaphalā bahū..

2269.

“kacci ḍaṁsā makasā ca, appameva sarīsapā.

vane vāḷamigākiṇṇe, kacci hiṁsā na vijjati”..

2270.

“kusalañceva no brahme, atho brahme anāmayaṁ.

atho uñchena yāpema, atho mūlaphalā bahū..

2271.

“atho ḍaṁsā makasā ca, appameva sarīsapā.

vane vāḷamigākiṇṇe, hiṁsā mayhaṁ na vijjati..

2272.

“satta no māse vasataṁ, araññe jīvasokinaṁ.

idaṁ dutiyaṁ passāma, brāhmaṇaṁ devavaṇṇinaṁ.

ādāya veḷuvaṁ daṇḍaṁ, dhārentaṁ ajinakkhipaṁ..

2273.

“svāgataṁ te mahābrahme, atho me adurāgataṁ.

anto pavisa bhaddante, pāde pakkhālayassu te..

2274.

“tindukāni piyālāni, madhuke kāsumāriyo.

phalāni khuddakappāni, bhuñja brahme varaṁ varaṁ..

2275.

“idampi pānīyaṁ sītaṁ, ābhataṁ girigabbharā.

tato piva mahābrahme, sace tvaṁ abhikaṅkhasi..

2276.

“atha tvaṁ kena vaṇṇena, kena vā pana hetunā.

anuppatto brahāraññaṁ, taṁ me akkhāhi pucchito”..

2277.

“yathā vārivaho pūro, sabbakālaṁ na khīyati.

evaṁ taṁ yācitāgacchiṁ, bhariyaṁ me dehi yācito”..

2278.

“dadāmi na vikampāmi, yaṁ maṁ yācasi brāhmaṇa.

santaṁ nappaṭiguyhāmi, dāne me ramatī mano”..

2279.

“maddiṁ hatthe gahetvāna, udakassa kamaṇḍaluṁ.

brāhmaṇassa adā dānaṁ, sivīnaṁ raṭṭhavaḍḍhano..

2280.

“tadāsi yaṁ bhiṁsanakaṁ, tadāsi lomahaṁsanaṁ.

maddiṁ paricajantassa, medanī sampakampatha..

2281.

“neva sā maddī bhākuṭi, na sandhīyati na rodati.

pekkhatevassa tuṇhī sā, eso jānāti yaṁ varaṁ”..

2282.

“komārī yassāhaṁ bhariyā, sāmiko mama issaro.

yassicche tassa maṁ dajjā, vikkiṇeyya haneyya vā”..

2283.

“tesaṁ saṅkappamaññāya, devindo etadabravi.

sabbe jitā te paccūhā, ye dibbā ye ca mānusā..

2284.

“ninnāditā te pathavī, saddo te tidivaṅgato.

samantā vijjutā āguṁ, girīnaṁva patissutā..

2285.

“tassa te anumodanti, ubho nāradapabbatā.

indo ca brahmā pajāpati, somo yamo vessavaṇo.

sabbe devānumodanti, dukkarañhi karoti so..

2286.

“duddadaṁ dadamānānaṁ, dukkaraṁ kamma kubbataṁ.

asanto nānukubbanti, sataṁ dhammo durannayo..

2287.

“tasmā satañca asataṁ, nānā hoti ito gati.

asanto nirayaṁ yanti, santo saggaparāyaṇā..

2288.

“yametaṁ kumāre adā, bhariyaṁ adā vane vasaṁ.

brahmayānamanokkamma, sagge te taṁ vipaccatu”..

2289.

“dadāmi bhoto bhariyaṁ, maddiṁ sabbaṅgasobhanaṁ.

tvañceva maddiyā channo, maddī ca patinā saha..

2290.

“yathā payo ca saṅkho ca, ubho samānavaṇṇino.

evaṁ tuvañca maddī ca, samānamanacetasā..

2291.

“avaruddhettha araññasmiṁ, ubho sammatha assame.

khattiyā gottasampannā, sujātā mātupettito.

yathā puññāni kayirātha, dadantā aparāparaṁ”..

2292.

“sakkohamasmi devindo, āgatosmi tavantike.

varaṁ varassu rājisi, vare aṭṭha dadāmi te”..

2293.

“varaṁ ce me ado sakka, sabbabhūtānamissara.

pitā maṁ anumodeyya, ito pattaṁ sakaṁ gharaṁ.

āsanena nimanteyya, paṭhametaṁ varaṁ vare..

2294.

“purisassa vadhaṁ na roceyyaṁ, api kibbisakārakaṁ.

vajjhaṁ vadhamhā moceyyaṁ, dutiyetaṁ varaṁ vare..

2295.

“ye vuḍḍhā ye ca daharā, ye ca majjhimaporisā.

mameva upajīveyyuṁ, tatiyetaṁ varaṁ vare..

2296.

“paradāraṁ na gaccheyyaṁ, sadārapasuto siyaṁ.

thīnaṁ vasaṁ na gaccheyyaṁ, catutthetaṁ varaṁ vare..

2297.

“putto me sakka jāyetha, so ca dīghāyuko siyā.

dhammena jine pathaviṁ, pañcametaṁ varaṁ vare..

2298.

“tato ratyā vivasāne, sūriyassuggamanaṁ pati.

dibbā bhakkhā pātubhaveyyuṁ, chaṭṭhametaṁ varaṁ vare..

2299.

“dadato me na khīyetha, datvā nānutapeyyahaṁ.

dadaṁ cittaṁ pasādeyyaṁ, sattametaṁ varaṁ vare..

2300.

“ito vimuccamānāhaṁ, saggagāmī visesagū.

anivatti tato assaṁ, aṭṭhametaṁ varaṁ vare”..

2301.

“tassa taṁ vacanaṁ sutvā, devindo etadabravi.

aciraṁ vata te tato, pitā taṁ daṭṭhumessati”..

2302.

“idaṁ vatvāna maghavā, devarājā sujampati.

vessantare varaṁ datvā, saggakāyaṁ apakkami”..

sakkapabbaṁ nāma.

mahārājapabbaṁ

2303.

“kassetaṁ mukhamābhāti, hemaṁ vuttattamagginā.

nikkhaṁva jātarūpassa, ukkāmukhapahaṁsitaṁ..

2304.

“ubho sadisapaccaṅgā, ubho sadisalakkhaṇā.

jālissa sadiso eko, ekā kaṇhājinā yathā..

2305.

“sīhā bilāva nikkhantā, ubho sampatirūpakā.

jātarūpamayāyeva, ime dissanti dārakā”..

2306.

“kuto nu bhavaṁ bhāradvāja, ime ānesi dārake.

ajja raṭṭhaṁ anuppatto, kuhiṁ gacchasi brāhmaṇa” {idaṁ gāthaddhaṁ pī potthake natthi}..

2307.

“mayhaṁ te dārakā deva, dinnā vittena sañjaya.

ajja pannarasā ratti, yato laddhā {dinnā (sī0 pī0)} me dārakā”..

2308.

“kena vā vācapeyyena, sammāñāyena saddahe.

ko tetaṁ dānamadadā, puttake dānamuttamaṁ”..

2309.

“yo yācataṁ patiṭṭhāsi, bhūtānaṁ dharaṇīriva.

so me vessantaro rājā, puttedāsi vane vasaṁ..

2310.

“yo yācataṁ gatī āsi, savantīnaṁva sāgaro.

so me vessantaro rājā, puttedāsi vane vasaṁ”..

2311.

“dukkaṭaṁ vata bho raññā, saddhena gharamesinā.

kathaṁ nu puttake dajjā, araññe avaruddhako..

2312.

“imaṁ bhonto nisāmetha, yāvantettha samāgatā.

kathaṁ vessantaro rājā, puttedāsi vane vasaṁ..

2313.

“dāsiṁ dāsaṁ ca {dāsaṁ dāsi ca (sī0 pī0)} so dajjā, assaṁ cassatarīrathaṁ.

hatthiñca kuñjaraṁ dajja, kathaṁ so dajja dārake”..

2314.

“yassa nassa {natthi (sī0 pī0)} ghare dāso, asso cassatarīratho.

hatthī ca kuñjaro nāgo, kiṁ so dajjā pitāmaha”..

2315.

“dānamassa pasaṁsāma, na ca nindāma puttakā.

kathaṁ nu hadayaṁ āsi, tumhe datvā vanibbake”..

2316.

“dukkhassa hadayaṁ āsi, atho uṇhampi passasi.

rohinīheva tambakkhī, pitā assūni vattayi”..

2317.

“yaṁ taṁ kaṇhājināvoca, ayaṁ maṁ tāta brāhmaṇo.

laṭṭhiyā paṭikoṭeti, ghare jātaṁva dāsiyaṁ..

2318.

“na cāyaṁ brāhmaṇo tāta, dhammikā honti brāhmaṇā.

yakkho brāhmaṇavaṇṇena, khādituṁ tāta neti no.

nīyamāne pisācena, kinnu tāta udikkhasi”..

2319.

“rājaputtī ca vo mātā, rājaputto ca vo pitā.

pubbe me aṅgamāruyha, kiṁ nu tiṭṭhatha ārakā”..

2320.

“rājaputtī ca no mātā, rājaputto ca no pitā.

dāsā mayaṁ brāhmaṇassa, tasmā tiṭṭhāma ārakā”..

2321.

“mā sammevaṁ avacuttha, ḍayhate hadayaṁ mama.

citakāyaṁva me kāyo, āsane na sukhaṁ labhe..

2322.

“mā sammevaṁ avacuttha, bhiyyo sokaṁ janetha maṁ.

nikkiṇissāmi dabbena, na vo dāsā bhavissatha..

2323.

“kimagghiyañhi vo tāta, brāhmaṇassa pitā adā.

yathābhūtaṁ me akkhātha, paṭipādentu brāhmaṇaṁ”..

2324.

“sahassagghañhi maṁ tāta, brāhmaṇassa pitā adā.

atha {acchaṁ (sī0 syā0 ka0)} kaṇhājinaṁ kaññaṁ, hatthinā ca satena ca” {hatthiādisatena ca (syā0), hatthinādisatena ca (ka0)}..

2325.

“uṭṭhehi katte taramāno, brāhmaṇassa avākara.

dāsisataṁ dāsasataṁ, gavaṁ hatthusabhaṁ sataṁ.

jātarūpasahassañca, puttānaṁ dehi nikkayaṁ..

2326.

“tato kattā taramāno, brāhmaṇassa avākari.

dāsisataṁ dāsasataṁ, gavaṁ hatthusabhaṁ sataṁ.

jātarūpasahassañca, puttānaṁdāsi nikkayaṁ”..

2327.

“nikkiṇitvā nahāpetvā, bhojayitvāna dārake.

samalaṅkaritvā bhaṇḍena, ucchaṅge upavesayuṁ..

2328.

“sīsaṁ nhāte sucivatthe, sabbābharaṇabhūsite.

rājā aṅke karitvāna, ayyako paripucchatha..

2329.

“kuṇḍale ghusite māle, sabbābharaṇabhūsite.

rājā aṅke karitvāna, idaṁ vacanamabravi..

2330.

“kacci ubho arogā te, jāli mātāpitā tava.

kacci uñchena yāpetha, kacci mūlaphalā bahū..

2331.

“kacci ḍaṁsā makasā ca, appameva sarīsapā.

vane vāḷamigākiṇṇe, kacci hiṁsā na vijjati”..

2332.

“atho ubho arogā me, deva mātāpitā mama.

atho uñchena yāpenti, atho mūlaphalā bahū..

2333.

“atho ḍaṁsā makasā ca, appameva sarīsapā.

vane vāḷamigākiṇṇe, hiṁsā nesaṁ na vijjati..

2334.

“khaṇantālukalambāni, bilāni takkalāni ca.

kolaṁ bhallātakaṁ bellaṁ, sā no āhatva posati..

2335.

“yañceva sā āharati, vanamūlaphalahāriyā.

taṁ no sabbe samāgantvā, rattiṁ bhuñjāma no divā..

2336.

“ammāva no kisā paṇḍu, āharantī dumapphalaṁ.

vātātapena sukhumālī, padumaṁ hatthagatāmiva..

2337.

“ammāya patanūkesā, vicarantyā brahāvane.

vane vāḷamigākiṇṇe, khaggadīpinisevite..

2338.

“kesesu jaṭaṁ bandhitvā, kacche jallamadhārayi.

cammavāsī chamā seti, jātavedaṁ namassati..

2339.

“puttā piyā manussānaṁ, lokasmiṁ udapajjisuṁ.

na hi nūnamhākaṁ ayyassa, putte sneho ajāyatha”..

2340.

“dukkaṭañca hi no putta, bhūnahaccaṁ kataṁ mayā.

yohaṁ sivīnaṁ vacanā, pabbājesimadūsakaṁ..

2341.

“yaṁ me kiñci idha atthi, dhanaṁ dhaññañca vijjati.

etu vessantaro rājā, siviraṭṭhe pasāsatu”..

2342.

“na deva mayhaṁ vacanā, ehiti sivisuttamo.

sayameva devo gantvā, siñca bhogehi atrajaṁ”..

2343.

“tato senāpatiṁ rājā, sajjayo ajjhabhāsatha.

hatthī assā rathā pattī, senā sannāhayantu naṁ.

negamā ca maṁ anventu, brāhmaṇā ca purohitā..

2344.

“tato saṭṭhisahassāni, yodhino {yuthino (ka0)} cārudassanā.

khippamāyantu sannaddhā, nānāvaṇṇehilaṅkatā..

2345.

“nīlavatthadharā neke {nīlavaṇṇadharāneke (sī0 pī0), nīlavatthadharā eke (?)}, pītāneke nivāsitā.

aññe lohitauṇhīsā, suddhāneke nivāsitā.

khippamāyantu sannaddhā, nānāvaṇṇehilaṅkatā..

2346.

“himavā yathā gandhadharo, pabbato gandhamādano.

nānārukkhehi sañchanno, mahābhūtagaṇālayo..

2347.

“osadhehi ca dibbehi, disā bhāti pavāti ca.

khippamāyantu sannaddhā, disā bhantu pavantu ca..

2348.

“tato nāgasahassāni, yojayantu catuddasa.

suvaṇṇakacchā mātaṅgā, hemakappanavāsasā..

2349.

“ārūḷhā gāmaṇīyehi, tomaraṅkusapāṇibhi.

khippamāyantu sannaddhā, hatthikkhandhehi dassitā..

2350.

“tato assasahassāni, yojayantu catuddasa.

ājānīyāva jātiyā, sindhavā sīghavāhanā..

2351.

“ārūḷhā gāmaṇīyehi, illiyācāpadhāribhi.

khippamāyantu sannaddhā, assapiṭṭhe alaṅkatā..

2352.

“tato rathasahassāni, yojayantu catuddasa.

ayosukatanemiyo, suvaṇṇacitapakkhare..

2353.

“āropentu dhaje tattha, cammāni kavacāni ca.

vippālentu {vipphālentu (sī0 syā0 pī0)} ca cāpāni, daḷhadhammā pahārino.

khippamāyantu sannaddhā, rathesu rathajīvino”..

2354.

“lājāolopiyā {lājā olokirā (ka0)} pupphā, mālāgandhavilepanā.

agghiyāni ca tiṭṭhantu, yena maggena ehiti..

2355.

“gāme gāme sataṁ kumbhā, merayassa surāya ca.

maggamhi patitiṭṭhantu {patitā ṭhantu (syā0 ka0)}, yena maggena ehiti..

2356.

“maṁsā pūvā saṅkuliyo, kummāsā macchasaṁyutā.

maggamhi patitiṭṭhantu, yena maggena ehiti..

2357.

“sappi telaṁ dadhi khīraṁ, kaṅgubījā {kaṅguvīhi (sī0 pī0), kaṅgupiṭṭhā (syā0)} bahū surā.

maggamhi patitiṭṭhantu, yena maggena ehiti..

2358.

“āḷārikā ca sūdā ca, naṭanaṭṭakagāyino.

pāṇissarā kumbhathūṇiyo, mandakā sokajjhāyikā {sokacchāyikā (ka0)}..

2359.

“āhaññantu sabbavīṇā, bheriyo dindimāni ca.

kharamukhāni dhamentu {vadantu (sī0 pī0)}, nadantu ekapokkharā..

2360.

“mudiṅgā paṇavā saṅkhā, godhā parivadentikā.

dindimāni ca haññantu, kutumpa {kuṭumbā (sī0 syā0 pī0)} dindimāni ca”..

2361.

“sā senā mahatī āsi, uyyuttā sivivāhinī.

jālinā magganāyena, vaṅkaṁ pāyāsi pabbataṁ..

2362.

“koñcaṁ nadati mātaṅgo, kuñjaro saṭṭhihāyano.

kacchāya baddhamānāya, koñcaṁ nadati vāraṇo..

2363.

“ājānīyā hasiyanti {hasissiṁsu (sī0 pī0)}, nemighoso ajāyatha.

abbhaṁ rajo acchādesi, uyyuttā sivivāhinī..

2364.

“sā senā mahatī āsi, uyyuttā hārahārinī.

jālinā magganāyena, vaṅkaṁ pāyāsi pabbataṁ..

2365.

“te pāviṁsu brahāraññaṁ, bahusākhaṁ mahodakaṁ {bahudijaṁ (pī0)}.

puppharukkhehi sañchannaṁ, phalarukkhehi cūbhayaṁ..

2366.

“tattha bindussarā vaggū, nānāvaṇṇā bahū dijā.

kūjantamupakūjanti, utusampupphite dume..

2367.

“te gantvā dīghamaddhānaṁ, ahorattānamaccaye.

padesaṁ taṁ upāgacchuṁ, yattha vessantaro ahu”..

mahārājapabbaṁ nāma.

chakhattiyakammaṁ

2368.

“tesaṁ sutvāna nigghosaṁ, bhīto vessantaro ahu.

pabbataṁ abhiruhitvā, bhīto senaṁ udikkhati..

2369.

“iṅgha maddi nisāmehi, nigghoso yādiso vane.

ājānīyā hasiyanti, dhajaggāni ca dissare..

2370.

“ime nūna araññasmiṁ, migasaṅghāni luddakā.

vāgurāhi parikkhippa, sobbhaṁ pātetvā tāvade.

vikkosamānā tibbāhi, hanti nesaṁ varaṁ varaṁ..

2371.

“yathā mayaṁ adūsakā, araññe avaruddhakā.

amittahatthattaṁ gatā, passa dubbalaghātakaṁ”..

2372.

“amittā nappasāheyyuṁ, aggīva udakaṇṇave.

tadeva tvaṁ vicintehi, api sotthi ito siyā”..

2373.

“tato vessantaro rājā, orohitvāna pabbatā.

nisīdi paṇṇasālāyaṁ, daḷhaṁ katvāna mānasaṁ”..

2374.

“nivattayitvāna rathaṁ, vuṭṭhapetvāna seniyo.

ekaṁ araññe viharantaṁ, pitā puttaṁ upāgami..

2375.

“hatthikkhandhato oruyha, ekaṁso pañjalīkato.

parikiṇṇo {parikkhitto (sī0 pī0)} amaccehi, puttaṁ siñcitumāgami..

2376.

“tatthaddasa kumāraṁ so, rammarūpaṁ samāhitaṁ.

nisinnaṁ paṇṇasālāyaṁ, jhāyantaṁ akutobhayaṁ..

2377.

“tañca disvāna āyantaṁ, pitaraṁ puttagiddhinaṁ.

vessantaro ca maddī ca, paccuggantvā avandisuṁ..

2378.

“maddī ca sirasā pāde, sasurassābhivādayi.

`maddī ahañhi te deva, pāde vandāmi te suṇhā' {husā (sī0 syā0 pī0)}.

tesu tattha palisajja, pāṇinā parimajjatha”..

2379.

“kacci vo kusalaṁ putta, kacci putta anāmayaṁ.

kacci uñchena yāpetha, kacci mūlaphalā bahū..

2380.

“kacci ḍaṁsā makasā ca, appameva sarīsapā.

vane vāḷamigākiṇṇe, kacci hiṁsā na vijjati”..

2381.

“atthi no jīvikā deva, sā ca yādisakīdisā.

kasirā jīvikā homa {ahosi (?)}, uñchācariyāya jīvitaṁ..

2382.

“aniddhinaṁ mahārāja, dametassaṁva sārathi.

tyamhā aniddhikā dantā, asamiddhi dameti no..

2383.

“api no kisāni maṁsāni, pitu mātu adassanā.

avaruddhānaṁ mahārāja, araññe jīvasokinaṁ”..

2384.

“yepi te siviseṭṭhassa, dāyādāpattamānasā.

jālī kaṇhājinā cubho, brāhmaṇassa vasānugā.

accāyikassa luddassa, yo ne gāvova sumbhati..

2385.

“te rājaputtiyā putte, yadi jānātha saṁsatha.

pariyāpuṇātha no khippaṁ, sappadaṭṭhaṁva māṇavaṁ”..

2386.

“ubho kumārā nikkītā, jālī kaṇhājinā cubho.

brāhmaṇassa dhanaṁ datvā, putta mā bhāyi assasa”..

2387.

“kacci nu tāta kusalaṁ, kacci tāta anāmayaṁ.

kacci nu tāta me mātu, cakkhu na parihāyati”..

2388.

“kusalañceva me putta, atho putta anāmayaṁ.

atho ca putta te mātu, cakkhu na parihāyati”..

2389.

“kacci arogaṁ yoggaṁ te, kacci vahati vāhanaṁ.

kacci phīto janapado, kacci vuṭṭhi na chijjati”..

2390.

“atho arogaṁ yoggaṁ me, atho vahati vāhanaṁ.

atho phīto janapado, atho vuṭṭhi na chijjati”..

2391.

“iccevaṁ mantayantānaṁ, mātā nesaṁ adissatha.

rājaputtī giridvāre, pattikā anupāhanā..

2392.

“tañca disvāna āyantaṁ, mātaraṁ puttagiddhiniṁ.

vessantaro ca maddī ca, paccuggantvā avandisuṁ..

2393.

“maddī ca sirasā pāde, sassuyā abhivādayi.

maddī ahañhi te ayye, pāde vandāmi te suṇhā”..

2394.

“maddiñca puttakā disvā, dūrato sotthimāgatā.

kandantā mabhidhāviṁsu, vacchabālāva mātaraṁ..

2395.

“maddī ca puttake disvā, dūrato sotthimāgate.

vāruṇīva pavedhentī, thanadhārābhisiñcatha”..

2396.

“samāgatānaṁ ñātīnaṁ, mahāghoso ajāyatha.

pabbatā samanādiṁsu, mahī pakampitā ahu..

2397.

“vuṭṭhidhāraṁ pavattento, devo pāvassi tāvade.

atha vessantaro rājā, ñātīhi samagacchatha..

2398.

“nattāro suṇisā putto, rājā devī ca ekato.

yadā samāgatā āsuṁ, tadāsi lomahaṁsanaṁ..

2399.

“pañjalikā tassa yācanti, rodantā bherave vane.

vessantarañca maddiñca, sabbe raṭṭhā samāgatā.

tvaṁ nosi issaro rājā, rajjaṁ kāretha no ubho”..

chakhattiyakammaṁ nāma.

2400.

“dhammena rajjaṁ kārentaṁ, raṭṭhā pabbājayittha maṁ.

tvañca jānapadā ceva, negamā ca samāgatā”..

2401.

“dukkaṭañca hi no putta, bhūnahaccaṁ kataṁ mayā.

yohaṁ sivīnaṁ vacanā, pabbājesimadūsakaṁ”..

2402.

“yena kenaci vaṇṇena, pitu dukkhaṁ udabbahe.

mātu bhaginiyā cāpi, api pāṇehi attano”..

2403.

“tato vessantaro rājā, rajojallaṁ pavāhayi.

rajojallaṁ pavāhetvā, saṅkhavaṇṇaṁ {saccavaṇṇaṁ (sī0 syā0)} adhārayi”..

2404.

“sīsaṁ nhāto sucivattho, sabbābharaṇabhūsito.

paccayaṁ nāgamāruyha, khaggaṁ bandhi parantapaṁ..

2405.

“tato saṭṭhisahassāni, yodhino cārudassanā.

sahajātā pakiriṁsu, nandayantā rathesabhaṁ..

2406.

“tato maddimpi nhāpesuṁ, sivikaññā samāgatā.

vessantaro taṁ pāletu, jālī kaṇhājinā cubho.

athopi taṁ mahārājā, sañjayo abhirakkhatu”..

2407.

“idañca paccayaṁ laddhā, pubbe saṁklesamattano.

ānandiyaṁ ācariṁsu, ramaṇīye giribbaje..

2408.

“idañca paccayaṁ laddhā, pubbe saṁklesamattano.

ānandi vittā sumanā, putte saṅgamma lakkhaṇā..

2409.

“idañca paccayaṁ laddhā, pubbe saṁklesamattano.

ānandi vittā patītā, saha puttehi lakkhaṇā”..

2410.

“ekabhattā pure āsiṁ, niccaṁ thaṇḍilasāyinī.

iti metaṁ vataṁ āsi, tumhaṁ kāmā hi puttakā..

2411.

“taṁ me vataṁ samiddhajja, tumhe saṅgamma puttakā.

mātujampi taṁ pāletu, pitujampi ca puttaka.

athopi taṁ mahārājā, sañjayo abhirakkhatu..

2412.

“yaṁ kiñcitthi kataṁ puññaṁ, mayhañceva pitucca te.

sabbena tena kusalena, ajaro amaro bhava”..

2413.

“kappāsikañca koseyyaṁ, khomakoṭumbarāni ca.

sassu suṇhāya pāhesi, yehi maddī asobhatha..

2414.

“tato hemañca kāyūraṁ, gīveyyaṁ ratanāmayaṁ.

sassu suṇhāya pāhesi, yehi maddī asobhatha..

2415.

“tato hemañca kāyūraṁ, aṅgadaṁ maṇimekhalaṁ.

sassu suṇhāya pāhesi, yehi maddī asobhatha..

2416.

“uṇṇataṁ mukhaphullañca, nānāratte ca māṇike {māṇiye (sī0 pī0)}.

sassu suṇhāya pāhesi, yehi maddī asobhatha..

2417.

“uggatthanaṁ giṅgamakaṁ, mekhalaṁ pāṭipādakaṁ {paṭipādukaṁ (sī0 syā0), pālipādakaṁ (pī0)}.

sassu suṇhāya pāhesi, yehi maddī asobhatha..

2418.

“suttañca suttavajjañca, upanijjhāya seyyasi.

asobhatha rājaputtī, devakaññāva nandane..

2419.

“sīsaṁ nhātā sucivatthā, sabbālaṅkārabhūsitā.

asobhatha rājaputtī, tāvatiṁseva accharā..

2420.

“kadalīva vātacchupitā, jātā cittalatāvane.

dantāvaraṇasampannā, rājaputtī asobhatha..

2421.

“sakuṇī mānusinīva, jātā cittapattā patī.

nigrodhapakkabimboṭṭhī, rājaputtī asobhatha..

2422.

“tassā ca nāgamānesuṁ, nātibaddhaṁva kuñjaraṁ.

sattikkhamaṁ sarakkhamaṁ, īsādantaṁ urūḷhavaṁ..

2423.

“sā maddī nāgamāruhi, nātibaddhaṁva kuñjaraṁ.

sattikkhamaṁ sarakkhamaṁ, īsādantaṁ urūḷhavaṁ”..

2424.

“sabbamhi taṁaraññamhi, yāvantettha migā ahuṁ.

vessantarassa tejena, naññamaññaṁ viheṭhayuṁ..

2425.

“sabbamhi taṁaraññamhi, yāvantettha dijā ahuṁ.

vessantarassa tejena, naññamaññaṁ viheṭhayuṁ..

2426.

“sabbamhi taṁaraññamhi, yāvantettha migā ahuṁ.

ekajjhaṁ sannipātiṁsu, vessantare payātamhi.

sivīnaṁ raṭṭhavaḍḍhane..

2427.

“sabbamhi taṁaraññamhi, yāvantettha dijā ahuṁ.

ekajjhaṁ sannipātiṁsu, vessantare payātamhi.

sivīnaṁ raṭṭhavaḍḍhane..

2428.

“sabbamhi taṁaraññamhi, yāvantettha migā ahuṁ.

nāssu mañjū nikūjiṁsu, vessantare payātamhi.

sivīnaṁ raṭṭhavaḍḍhane..

2429.

“sabbamhi taṁaraññamhi, yāvantettha dijā ahuṁ.

nāssu mañjū nikūjiṁsu, vessantare payātamhi.

sivīnaṁ raṭṭhavaḍḍhane..

2430.

“paṭiyatto rājamaggo, vicitto pupphasanthato.

vasi vessantaro yattha, yāvatāva jetuttarā..

2431.

“tato saṭṭhisahassāni, yodhino cārudassanā.

samantā parikiriṁsu, vessantare payātamhi.

sivīnaṁ raṭṭhavaḍḍhane..

2432.

“orodhā ca kumārā ca, vesiyānā ca brāhmaṇā.

samantā parikiriṁsu, vessantare payātamhi.

sivīnaṁ raṭṭhavaḍḍhane..

2433.

“hatthārohā anīkaṭṭhā, rathikā pattikārakā.

samantā parikiriṁsu, vessantare payātamhi.

sivīnaṁ raṭṭhavaḍḍhane..

2434.

“samāgatā jānapadā, negamā ca samāgatā.

samantā parikiriṁsu, vessantare payātamhi.

sivīnaṁ raṭṭhavaḍḍhane..

2435.

“karoṭiyā cammadharā, illīhatthā {indihatthā (syā0 ka0), khaggahatthā (sī0 pī0)} suvammino.

purato paṭipajjiṁsu, vessantare payātamhi.

sivīnaṁ raṭṭhavaḍḍhane..

2436.

“te pāvisuṁ puraṁ rammaṁ, mahāpākāratoraṇaṁ.

upetaṁ annapānehi, naccagītehi cūbhayaṁ..

2437.

“vittā jānapadā āsuṁ, negamā ca samāgatā.

anuppatte kumāramhi, sivīnaṁ raṭṭhavaḍḍhane..

2438.

“celukkhepo avattittha, āgate dhanadāyake.

nandiṁ pavesi {nandi-ppavesi (sī0 syā0 pī0)} nagare, bandhanā mokkho aghosatha..

2439.

“jātarūpamayaṁ vassaṁ, devo pāvassi tāvade.

vessantare paviṭṭhamhi, sivīnaṁ raṭṭhavaḍḍhane..

2440.

“tato vessantaro rājā, dānaṁ datvāna khattiyo.

kāyassa bhedā sappañño, saggaṁ so upapajjathā” ti..

vessantarajātakaṁ dasamaṁ.

mahānipāta niṭṭhitā.

jātakapāḷi niṭṭhitā. 