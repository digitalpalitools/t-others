.. namo tassa bhagavato arahato sammāsambuddhassa..

khuddakanikāye

cūḷaniddesapāḷi

pārāyanavaggo

vatthugāthā

1.

kosalānaṁ purā rammā, agamā dakkhiṇāpathaṁ.

ākiñcaññaṁ patthayāno, brāhmaṇo mantapāragū..

2.

so assakassa visaye, maḷakassa {aḷakassa (su0 ni0 983) muḷakassa (syā0), mūḷhakassa (ka0)} samāsane {samāsanne (ka0)}.

vasi godhāvarīkūle, uñchena ca phalena ca..

3.

tasseva {taṁyeva (ka0) aṭṭhakathā oloketabbā} upanissāya, gāmo ca vipulo ahu.

tato jātena āyena, mahāyaññamakappayi..

4.

mahāyaññaṁ yajitvāna, puna pāvisi assamaṁ.

tasmiṁ paṭipaviṭṭhamhi, añño āgañchi brāhmaṇo..

5.

ugghaṭṭapādo tasito {tassito (ka0)}, paṅkadanto rajassiro.

so ca naṁ upasaṅkamma, satāni pañca yācati..

6.

tamenaṁ bāvarī disvā, āsanena nimantayi.

sukhañca kusalaṁ pucchi, idaṁ vacanamabravi {vacanamabruvi (sī0)}..

7.

“yaṁ kho mama deyyadhammaṁ, sabbaṁ visajjitaṁ mayā.

anujānāhi me brahme, natthi pañcasatāni me”..

8.

“sace me yācamānassa, bhavaṁ nānupadassati {padessati (ka0)}.

sattame divase tuyhaṁ, muddhā phalatu sattadhā”..

9.

abhisaṅkharitvā kuhako, bheravaṁ so akittayi.

tassa taṁ vacanaṁ sutvā, bāvarī dukkhito ahu..

10.

ussussati anāhāro, sokasallasamappito.

athopi evaṁ cittassa, jhāne na ramatī mano..

11.

utrastaṁ dukkhitaṁ disvā, devatā atthakāminī.

bāvariṁ upasaṅkamma, idaṁ vacanamabravi..

12.

“na so muddhaṁ pajānāti, kuhako so dhanatthiko.

muddhani muddhapāte {muddhanimmuddhapāte (ka0)} vā, ñāṇaṁ tassa na vijjati”..

13.

“bhotī {bhoti (ka0)} carahi jānāti, taṁ me akkhāhi pucchitā.

muddhaṁ muddhādhipātañca {muddhātipātañca (ka0)}, taṁ suṇoma vaco tava”..

14.

“ahampetaṁ na jānāmi, ñāṇaṁ mettha na vijjati.

muddhani muddhādhipāte ca, jinānañhettha {janānañhettha (ka0)} dassanaṁ”..

15.

“atha ko carahi {yo carati (ka0)} jānāti, asmiṁ pathavimaṇḍale {puthavimaṇḍale (sī0)}.

muddhaṁ muddhādhipātañca, taṁ me akkhāhi devate”..

16.

“purā kapilavatthumhā, nikkhanto lokanāyako.

apacco okkākarājassa, sakyaputto pabhaṅkaro..

17.

“so hi brāhmaṇa sambuddho, sabbadhammāna pāragū.

sabbābhiññābalappatto {phalappatto (ka0)}, sabbadhammesu cakkhumā.

sabbakammakkhayaṁ patto, vimutto upadhikkhaye..

18.

“buddho so bhagavā loke, dhammaṁ deseti cakkhumā.

taṁ tvaṁ gantvāna pucchassu, so te taṁ byākarissati”..

19.

sambuddhoti vaco sutvā, udaggo bāvarī ahu.

sokassa tanuko āsi, pītiñca vipulaṁ labhi..

20.

so bāvarī attamano udaggo, taṁ devataṁ pucchati vedajāto.

“katamamhi gāme nigamamhi vā pana, katamamhi vā janapade lokanātho.

yattha gantvāna passemu, sambuddhaṁ dvipaduttamaṁ”..

21.

“sāvatthiyaṁ kosalamandire jino, pahūtapañño varabhūrimedhaso.

so sakyaputto vidhuro anāsavo, muddhādhipātassa vidū narāsabho”..

22.

tato āmantayī sisse, brāhmaṇe mantapāragū {pārage (syā0)}.

“etha māṇavā akkhissaṁ, suṇātha vacanaṁ mama..

23.

“yasseso dullabho loke, pātubhāvo abhiṇhaso.

svājja lokamhi uppanno, sambuddho iti vissuto.

khippaṁ gantvāna sāvatthiṁ, passavho dvipaduttamaṁ”..

24.

“kathaṁ carahi jānemu, disvā buddhoti brāhmaṇa.

ajānataṁ no pabrūhi, yathā jānemu taṁ mayaṁ”..

25.

“āgatāni hi mantesu, mahāpurisalakkhaṇā.

dvattiṁsāni ca byākkhātā, samattā anupubbaso..

26.

“yassete honti gattesu, mahāpurisalakkhaṇā.

dveyeva tassa gatiyo, tatiyā hi na vijjati..

27.

“sace agāraṁ āvasati, vijeyya pathaviṁ imaṁ.

adaṇḍena asatthena, dhammena anusāsati..

28.

“sace ca so pabbajati, agārā anagāriyaṁ.

vivaṭṭacchado {vivattacchaddo (sī0)} sambuddho, arahā bhavati anuttaro..

29.

“jātiṁ gottañca lakkhaṇaṁ, mante sisse punāpare.

muddhaṁ muddhādhipātañca, manasāyeva pucchatha..

30.

“anāvaraṇadassāvī, yadi buddho bhavissati.

manasā pucchite pañhe, vācāya visajjissati” {vissajissati (ka0)}..

31.

bāvarissa vaco sutvā, sissā soḷasa brāhmaṇā.

ajito tissametteyyo, puṇṇako atha mettagū..

32.

dhotako upasīvo ca, nando ca atha hemako.

todeyya-kappā dubhayo, jatukaṇṇī ca paṇḍito..

33.

bhadrāvudho udayo ca, posālo cāpi brāhmaṇo.

mogharājā ca medhāvī, piṅgiyo ca mahāisi..

34.

paccekagaṇino sabbe, sabbalokassa vissutā.

jhāyī jhānaratā dhīrā, pubbavāsanavāsitā..

35.

bāvariṁ abhivādetvā, katvā ca naṁ padakkhiṇaṁ.

jaṭājinadharā sabbe, pakkāmuṁ uttarāmukhā..

36.

maḷakassa patiṭṭhānaṁ, puramāhissatiṁ {puramāhiyati (ka0)} tadā {sadā (ka0)}.

ujjeniñcāpi gonaddhaṁ, vedisaṁ vanasavhayaṁ..

37.

kosambiñcāpi sāketaṁ, sāvatthiñca puruttamaṁ.

setabyaṁ kapilavatthuṁ, kusinārañca mandiraṁ..

38.

pāvañca bhoganagaraṁ, vesāliṁ māgadhaṁ puraṁ.

pāsāṇakaṁ cetiyañca, ramaṇīyaṁ manoramaṁ..

39.

tasitovudakaṁ sītaṁ, mahālābhaṁva vāṇijo.

chāyaṁ ghammābhitattova turitā pabbatamāruhuṁ..

40.

bhagavā tamhi samaye, bhikkhusaṅghapurakkhato.

bhikkhūnaṁ dhammaṁ deseti, sīhova nadatī vane..

41.

ajito addasa buddhaṁ, pītaraṁsiṁva {jitaraṁsiṁ sītaraṁsiṁ (ka0), vītaraṁsiṁ (sī0 syā0)} bhāṇumaṁ.

candaṁ yathā pannarase, paripūraṁ {pāripūriṁ (sī0 syā0)} upāgataṁ..

42.

athassa gatte disvāna, paripūrañca byañjanaṁ.

ekamantaṁ ṭhito haṭṭho, manopañhe apucchatha..

43.

“ādissa jammanaṁ brūhi, gottaṁ brūhi salakkhaṇaṁ.

mantesu pāramiṁ brūhi, kati vāceti brāhmaṇo”..

44.

“vīsaṁ vassasataṁ āyu, so ca gottena bāvarī.

tīṇissa lakkhaṇā gatte, tiṇṇaṁ vedāna pāragū..

45.

“lakkhaṇe itihāse ca, sanighaṇḍusakeṭubhe.

pañcasatāni vāceti, sadhamme pāramiṁ gato”..

46.

“lakkhaṇānaṁ pavicayaṁ, bāvarissa naruttama.

taṇhacchida {kaṅkhacchida (ka0)} pakāsehi, mā no kaṅkhāyitaṁ ahu”..

47.

“mukhaṁ jivhāya chādeti, uṇṇassa bhamukantare.

kosohitaṁ vatthaguyhaṁ, evaṁ jānāhi māṇava”..

48.

pucchañhi kiñci asuṇanto, sutvā pañhe viyākate.

vicinteti jano sabbo, vedajāto katañjalī..

49.

“ko nu devo vā brahmā vā, indo vāpi sujampati.

manasā pucchite pañhe, kametaṁ paṭibhāsati..

50.

“muddhaṁ muddhādhipātañca, bāvarī paripucchati.

taṁ byākarohi bhagavā, kaṅkhaṁ vinaya no ise”..

51.

“avijjā muddhāti jānāhi, vijjā muddhādhipātinī.

saddhāsatisamādhīhi, chandavīriyena saṁyutā”..

52.

tato vedena mahatā, santhambhetvāna māṇavo.

ekaṁsaṁ ajinaṁ katvā, pādesu sirasā pati..

53.

“bāvarī brāhmaṇo bhoto, saha sissehi mārisa.

udaggacitto sumano, pāde vandati cakkhuma”..

54.

“sukhito bāvarī hotu, saha sissehi brāhmaṇo.

tvañcāpi sukhito hohi, ciraṁ jīvāhi māṇava..

55.

“bāvarissa ca tuyhaṁ vā, sabbesaṁ sabbasaṁsayaṁ.

katāvakāsā pucchavho, yaṁ kiñci manasicchatha”..

56.

sambuddhena katokāso, nisīditvāna pañjalī.

ajito paṭhamaṁ pañhaṁ, tattha pucchi tathāgataṁ..

vatthugāthā niṭṭhitā.

1. ajitamāṇavapucchā

57.

“kenassu nivuto loko, [iccāyasmā ajito]

kenassu nappakāsati.

kissābhilepanaṁ brūsi, kiṁsu tassa mahabbhayaṁ”..

58.

“avijjāya nivuto loko, [ajitāti bhagavā]

vevicchā pamādā nappakāsati.

jappābhilepanaṁ brūmi, dukkhamassa mahabbhayaṁ”..

59.

“savanti sabbadhi sotā, [iccāyasmā ajito]

sotānaṁ kiṁ nivāraṇaṁ.

sotānaṁ saṁvaraṁ brūhi, kena sotā pidhiyyare”..

60.

“yāni sotāni lokasmiṁ, [ajitāti bhagavā]

sati tesaṁ nivāraṇaṁ.

sotānaṁ saṁvaraṁ brūmi, paññāyete pidhiyyare”..

61.

“paññā ceva sati cāpi {satī ceva (sī0)}, [iccāyasmā ajito]

nāmarūpañca mārisa.

etaṁ me puṭṭho pabrūhi, katthetaṁ uparujjhati”..

62.

“yametaṁ pañhaṁ apucchi, ajita taṁ vadāmi te.

yattha nāmañca rūpañca, asesaṁ uparujjhati.

viññāṇassa nirodhena, etthetaṁ uparujjhati”..

63.

“ye ca saṅkhātadhammāse, ye ca sekhā {sekkhā (ka0)} puthū idha.

tesaṁ me nipako iriyaṁ, puṭṭho pabrūhi mārisa”..

64.

“kāmesu nābhigijjheyya, manasānāvilo siyā.

kusalo sabbadhammānaṁ, sato bhikkhu paribbaje” ti..

ajitamāṇavapucchā paṭhamā.

2. tissametteyyamāṇavapucchā

65.

“kodha santusito loke, [iccāyasmā tissametteyyo]

kassa no santi iñjitā.

ko ubhantamabhiññāya, majjhe mantā na lippati {na pimpati (bahūsu)}.

kaṁ brūsi mahāpurisoti, ko idha sibbinimaccagā” ti {sibbanimaccagā (sī0 syā0)}..

66.

“kāmesu brahmacariyavā, [metteyyāti bhagavā]

vītataṇho sadā sato.

saṅkhāya nibbuto bhikkhu, tassa no santi iñjitā..

67.

“so ubhantamabhiññāya, majjhe mantā na lippati.

taṁ brūmi mahāpurisoti, so idha sibbinimaccagā” ti..

tissametteyyamāṇavapucchā dutiyā.

3. puṇṇakamāṇavapucchā

68.

“anejaṁ mūladassāviṁ, [iccāyasmā puṇṇako]

atthi pañhena āgamaṁ.

kiṁ nissitā isayo manujā, khattiyā brāhmaṇā devatānaṁ.

yaññamakappayiṁsu puthūdha loke, pucchāmi taṁ bhagavā brūhi metaṁ”..

69.

“ye kecime isayo manujā, [puṇṇakāti bhagavā]

khattiyā brāhmaṇā devatānaṁ.

yaññamakappayiṁsu puthūdha loke, āsīsamānā puṇṇaka itthattaṁ.

jaraṁ sitā yaññamakappayiṁsu”..

70.

“ye kecime isayo manujā, [iccāyasmā puṇṇako]

khattiyā brāhmaṇā devatānaṁ.

yaññamakappayiṁsu puthūdha loke, kaccisu te bhagavā yaññapathe appamattā.

atāruṁ jātiñca jarañca mārisa, pucchāmi taṁ bhagavā brūhi metaṁ”..

71.

“āsīsanti thomayanti, abhijappanti juhanti. [puṇṇakāti bhagavā]

kāmābhijappanti paṭicca lābhaṁ, te yājayogā bhavarāgarattā.

nātariṁsu jātijaranti brūmi”..

72.

“te ce nātariṁsu yājayogā, [iccāyasmā puṇṇako]

yaññehi jātiñca jarañca mārisa.

atha ko carahi devamanussaloke, atāri jātiñca jarañca mārisa.

pucchāmi taṁ bhagavā brūhi metaṁ”..

73.

“saṅkhāya lokasmi paroparāni, [puṇṇakāti bhagavā]

yassiñjitaṁ natthi kuhiñci loke.

santo vidhūmo anīgho nirāso, atāri so jātijaranti brūmī” ti..

puṇṇakamāṇavapucchā tatiyā.

4. mettagūmāṇavapucchā

74.

“pucchāmi taṁ bhagavā brūhi metaṁ, [iccāyasmā mettagū]

maññāmi taṁ vedaguṁ bhāvitattaṁ.

kuto nu dukkhā samudāgatā ime, ye keci lokasmimanekarūpā”..

75.

“dukkhassa ve maṁ pabhavaṁ apucchasi, [mettagūti bhagavā]

taṁ te pavakkhāmi yathā pajānaṁ.

upadhinidānā pabhavanti dukkhā, ye keci lokasmimanekarūpā..

76.

“yo ve avidvā upadhiṁ karoti, punappunaṁ dukkhamupeti mando.

tasmā pajānaṁ upadhiṁ na kayirā, dukkhassa jātippabhavānupassī”..

77.

“yaṁ taṁ apucchimha akittayī no, aññaṁ taṁ pucchāma tadiṅgha brūhi.

`kathaṁ nu dhīrā vitaranti oghaṁ, jātiṁ jaraṁ sokapariddavañca'.

taṁ me muni sādhu viyākarohi, tathā hi te vidito esa dhammo”..

78.

“kittayissāmi te dhammaṁ, [mettagūti bhagavā]

diṭṭhe dhamme anītihaṁ.

yaṁ viditvā sato caraṁ, tare loke visattikaṁ”..

79.

“tañcāhaṁ abhinandāmi, mahesi dhammamuttamaṁ.

yaṁ viditvā sato caraṁ, tare loke visattikaṁ”..

80.

“yaṁ kiñci sampajānāsi, [mettagūti bhagavā]

uddhaṁ adho tiriyañcāpi majjhe.

etesu nandiñca nivesanañca, panujja viññāṇaṁ bhave na tiṭṭhe..

81.

“evaṁvihārī sato appamatto, bhikkhu caraṁ hitvā mamāyitāni.

jātiṁ jaraṁ sokapariddavañca, idheva vidvā pajaheyya dukkhaṁ”..

82.

“etābhinandāmi vaco mahesino, sukittitaṁ gotamanūpadhīkaṁ.

addhā hi bhagavā pahāsi dukkhaṁ, tathā hi te vidito esa dhammo..

83.

“te cāpi nūnappajaheyyu dukkhaṁ, ye tvaṁ muni aṭṭhitaṁ ovadeyya.

taṁ taṁ namassāmi samecca nāga, appeva maṁ bhagavā aṭṭhitaṁ ovadeyya”..

84.

“yaṁ brāhmaṇaṁ vedagumābhijaññā, akiñcanaṁ kāmabhave asattaṁ.

addhā hi so oghamimaṁ atāri, tiṇṇo ca pāraṁ akhilo akaṅkho..

85.

“vidvā ca yo vedagū naro idha, bhavābhave saṅgamimaṁ visajja.

so vītataṇho anīgho nirāso, atāri so jātijaranti brūmī” ti..

mettagūmāṇavapucchā catutthī.

5. dhotakamāṇavapucchā

86.

“pucchāmi taṁ bhagavā brūhi metaṁ, [iccāyasmā dhotako]

vācābhikaṅkhāmi mahesi tuyhaṁ.

tava sutvāna nigghosaṁ, sikkhe nibbānamattano”..

87.

“tenahātappaṁ karohi, [dhotakāti bhagavā]

idheva nipako sato.

ito sutvāna nigghosaṁ, sikkhe nibbānamattano”..

88.

“passāmahaṁ devamanussaloke, akiñcanaṁ brāhmaṇamiriyamānaṁ.

taṁ taṁ namassāmi samantacakkhu, pamuñca maṁ sakka kathaṁkathāhi”..

89.

“nāhaṁ sahissāmi pamocanāya, kathaṁkathiṁ dhotaka kañci loke.

dhammañca seṭṭhaṁ abhijānamāno {ājānamāno (sī0 syā0 pī0)}, evaṁ tuvaṁ oghamimaṁ taresi”..

90.

“anusāsa brahme karuṇāyamāno, vivekadhammaṁ yamahaṁ vijaññaṁ.

yathāhaṁ ākāsova abyāpajjamāno, idheva santo asito careyyaṁ”..

91.

“kittayissāmi te santiṁ, [dhotakāti bhagavā]

diṭṭhe dhamme anītihaṁ.

yaṁ viditvā sato caraṁ, tare loke visattikaṁ”..

92.

“tañcāhaṁ abhinandāmi, mahesi santimuttamaṁ.

yaṁ viditvā sato caraṁ, tare loke visattikaṁ”..

93.

“yaṁ kiñci sampajānāsi, [dhotakāti bhagavā]

uddhaṁ adho tiriyañcāpi majjhe.

etaṁ viditvā saṅgoti loke, bhavābhavāya mākāsi taṇhan”-ti..

dhotakamāṇavapucchā pañcamī.

6. upasīvamāṇavapucchā

94.

“eko ahaṁ sakka mahantamoghaṁ, [iccāyasmā upasīvo]

anissito no visahāmi tārituṁ.

ārammaṇaṁ brūhi samantacakkhu, yaṁ nissito oghamimaṁ tareyyaṁ”..

95.

“ākiñcaññaṁ pekkhamāno satimā, [upasīvāti bhagavā]

natthīti nissāya tarassu oghaṁ.

kāme pahāya virato kathāhi, taṇhakkhayaṁ nattamahābhipassa”..

96.

“sabbesu kāmesu yo vītarāgo, [iccāyasmā upasīvo]

ākiñcaññaṁ nissito hitvā maññaṁ.

saññāvimokkhe parame vimutto {dhimutto (ka0)}, tiṭṭhe nu so tattha anānuyāyī” {anānuvāyī (syā0 ka0)}..

97.

“sabbesu kāmesu yo vītarāgo, [upasīvāti bhagavā]

ākiñcaññaṁ nissito hitvā maññaṁ.

saññāvimokkhe parame vimutto, tiṭṭheyya so tattha anānuyāyī”..

98.

“tiṭṭhe ce so tattha anānuyāyī, pūgampi vassānaṁ samantacakkhu.

tattheva so sītisiyā vimutto, cavetha viññāṇaṁ tathāvidhassa”..

99.

“acci yathā vātavegena khittā, [upasīvāti bhagavā]

atthaṁ paleti na upeti saṅkhaṁ.

evaṁ munī nāmakāyā vimutto, atthaṁ paleti na upeti saṅkhaṁ”..

100.

“atthaṅgato so uda vā so natthi, udāhu ve sassatiyā arogo.

taṁ me munī sādhu viyākarohi, tathā hi te vidito esa dhammo”..

101.

“atthaṅgatassa na pamāṇamatthi, [upasīvāti bhagavā]

yena naṁ vajjuṁ taṁ tassa natthi.

sabbesu dhammesu samūhatesu, samūhatā vādapathāpi sabbe” ti..

upasīvamāṇavapucchā chaṭṭhī.

7. nandamāṇavapucchā

102.

“santi loke munayo, [iccāyasmā nando]

janā vadanti tayidaṁ kathaṁsu.

ñāṇūpapannaṁ muni no vadanti, udāhu ve jīvitenūpapannaṁ”..

103.

“na diṭṭhiyā na sutiyā na ñāṇena, munīdha nanda kusalā vadanti.

visenikatvā anīghā nirāsā, caranti ye te munayoti brūmi”..

104.

“ye kecime samaṇabrāhmaṇāse, [iccāyasmā nando]

diṭṭhassutenāpi vadanti suddhiṁ.

sīlabbatenāpi vadanti suddhiṁ,

anekarūpena vadanti suddhiṁ.

kaccissu te bhagavā tattha yatā carantā,

atāru jātiñca jarañca mārisa.

pucchāmi taṁ bhagavā brūhi metaṁ”..

105.

“ye kecime samaṇabrāhmaṇāse, [nandāti bhagavā]

diṭṭhassutenāpi vadanti suddhiṁ.

sīlabbatenāpi vadanti suddhiṁ, anekarūpena vadanti suddhiṁ.

kiñcāpi te tattha yatā caranti, nātariṁsu jātijaranti brūmi”..

106.

“ye kecime samaṇabrāhmaṇāse, [iccāyasmā nando]

diṭṭhassutenāpi vadanti suddhiṁ.

sīlabbatenāpi vadanti suddhiṁ, anekarūpena vadanti suddhiṁ.

te ce muni brūsi anoghatiṇṇe, atha ko carahi devamanussaloke.

atāri jātiñca jarañca mārisa, pucchāmi taṁ bhagavā brūhi metaṁ”..

107.

“nāhaṁ sabbe samaṇabrāhmaṇāse, [nandāti bhagavā]

jātijarāya nivutāti brūmi.

ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbaṁ.

anekarūpampi pahāya sabbaṁ, taṇhaṁ pariññāya anāsavāse.

te ve narā oghatiṇṇāti brūmi”..

108.

“etābhinandāmi vaco mahesino, sukittitaṁ gotamanūpadhīkaṁ.

ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbaṁ.

anekarūpampi pahāya sabbaṁ, taṇhaṁ pariññāya anāsavāse.

ahampi te oghatiṇṇāti brūmī” ti..

nandamāṇavapucchā sattamā.

8. hemakamāṇavapucchā

109.

“ye me pubbe viyākaṁsu, [iccāyasmā hemako]

huraṁ gotamasāsanā.

iccāsi iti bhavissati, sabbaṁ taṁ itihītihaṁ.

sabbaṁ taṁ takkavaḍḍhanaṁ, nāhaṁ tattha abhiramiṁ..

110.

“tvañca me dhammamakkhāhi, taṇhānigghātanaṁ muni.

yaṁ viditvā sato caraṁ, tare loke visattikaṁ”..

111.

“idha diṭṭhasutamutaviññātesu, piyarūpesu hemaka.

chandarāgavinodanaṁ, nibbānapadamaccutaṁ..

112.

“etadaññāya ye satā, diṭṭhadhammābhinibbutā.

upasantā ca te sadā, tiṇṇā loke visattikan”-ti..

hemakamāṇavapucchā aṭṭhamā.

9. todeyyamāṇavapucchā

113.

“yasmiṁ kāmā na vasanti, [iccāyasmā todeyyo]

taṇhā yassa na vijjati.

kathaṁkathā ca yo tiṇṇo, vimokkho tassa kīdiso”..

114.

“yasmiṁ kāmā na vasanti, [todeyyāti bhagavā]

taṇhā yassa na vijjati.

kathaṁkathā ca yo tiṇṇo, vimokkho tassa nāparo”..

115.

“nirāsaso so uda āsasāno {āsayāno (ka0)}, paññāṇavā so uda paññakappī.

muniṁ ahaṁ sakka yathā vijaññaṁ, taṁ me viyācikkha samantacakkhu”..

116.

“nirāsaso so na ca āsasāno, paññāṇavā so na ca paññakappī.

evampi todeyya muniṁ vijāna, akiñcanaṁ kāmabhave asattan”-ti..

todeyyamāṇavapucchā navamā.

10. kappamāṇavapucchā

117.

“majjhe sarasmiṁ tiṭṭhataṁ, [iccāyasmā kappo]

oghe jāte mahabbhaye.

jarāmaccuparetānaṁ, dīpaṁ pabrūhi mārisa.

tvañca me dīpamakkhāhi, yathāyidaṁ nāparaṁ siyā”..

118.

“majjhe sarasmiṁ tiṭṭhataṁ, [kappāti bhagavā]

oghe jāte mahabbhaye.

jarāmaccuparetānaṁ, dīpaṁ pabrūmi kappa te..

119.

“akiñcanaṁ anādānaṁ, etaṁ dīpaṁ anāparaṁ.

nibbānaṁ iti naṁ brūmi, jarāmaccuparikkhayaṁ..

120.

“etadaññāya ye satā, diṭṭhadhammābhinibbutā.

na te māravasānugā, na te mārassa paṭṭhagū” ti {paddhagū (sī0)}..

kappamāṇavapucchā dasamā.

11. jatukaṇṇimāṇavapucchā

121.

“sutvānahaṁ vīramakāmakāmiṁ, [iccāyasmā jatukaṇṇi]

oghātigaṁ puṭṭhumakāmamāgamaṁ.

santipadaṁ brūhi sahajanetta, yathātacchaṁ bhagavā brūhi metaṁ..

122.

“bhagavā hi kāme abhibhuyya iriyati, ādiccova pathaviṁ tejī tejasā.

parittapaññassa me bhūripañña, ācikkha dhammaṁ yamahaṁ vijaññaṁ.

jātijarāya idha vippahānaṁ”..

123.

“kāmesu vinaya gedhaṁ, [jatukaṇṇīti bhagavā]

nekkhammaṁ daṭṭhu khemato.

uggahitaṁ nirattaṁ vā, mā te vijjittha kiñcanaṁ..

124.

“yaṁ pubbe taṁ visosehi, pacchā te māhu kiñcanaṁ.

majjhe ce no gahessasi, upasanto carissasi..

125.

“sabbaso nāmarūpasmiṁ, vītagedhassa brāhmaṇa.

āsavāssa na vijjanti, yehi maccuvasaṁ vaje” ti..

jatukaṇṇimāṇavapucchā ekādasamā.

12. bhadrāvudhamāṇavapucchā

126.

“okañjahaṁ taṇhacchidaṁ anejaṁ, [iccāyasmā bhadrāvudho]

nandiñjahaṁ oghatiṇṇaṁ vimuttaṁ.

kappañjahaṁ abhiyāce sumedhaṁ, sutvāna nāgassa apanamissanti ito..

127.

“nānājanā janapadehi saṅgatā,

tava vīra vākyaṁ abhikaṅkhamānā.

tesaṁ tuvaṁ sādhu viyākarohi, tathā hi te vidito esa dhammo”..

128.

“ādānataṇhaṁ vinayetha sabbaṁ, [bhadrāvudhāti bhagavā]

uddhaṁ adho tiriyañcāpi majjhe.

yaṁ yañhi lokasmimupādiyanti, teneva māro anveti jantuṁ..

129.

“tasmā pajānaṁ na upādiyetha, bhikkhu sato kiñcanaṁ sabbaloke.

ādānasatte iti pekkhamāno, pajaṁ imaṁ maccudheyye visattan”-ti..

bhadrāvudhamāṇavapucchā dvādasamā.

13. udayamāṇavapucchā

130.

“jhāyiṁ virajamāsīnaṁ, [iccāyasmā udayo]

katakiccaṁ anāsavaṁ.

pāraguṁ sabbadhammānaṁ, atthi pañhena āgamaṁ.

aññāvimokkhaṁ pabrūhi, avijjāya pabhedanaṁ”..

131.

“pahānaṁ kāmacchandānaṁ, [udayāti bhagavā]

domanassāna cūbhayaṁ.

thinassa ca panūdanaṁ, kukkuccānaṁ nivāraṇaṁ..

132.

“upekkhāsatisaṁsuddhaṁ, dhammatakkapurejavaṁ.

aññāvimokkhaṁ pabrūmi, avijjāya pabhedanaṁ”..

133.

“kiṁsu saṁyojano loko, kiṁsu tassa vicāraṇaṁ.

kissassa vippahānena, nibbānaṁ iti vuccati”..

134.

“nandisaṁyojano loko, vitakkassa vicāraṇaṁ.

taṇhāya vippahānena, nibbānaṁ iti vuccati”..

135.

“kathaṁ satassa carato, viññāṇaṁ uparujjhati.

bhagavantaṁ puṭṭhumāgamma, taṁ suṇoma vaco tava”..

136.

“ajjhattañca bahiddhā ca, vedanaṁ nābhinandato.

evaṁ satassa carato, viññāṇaṁ uparujjhatī” ti..

udayamāṇavapucchā terasamā.

14. posālamāṇavapucchā

137.

“yo atītaṁ ādisati, [iccāyasmā posālo]

anejo chinnasaṁsayo.

pāraguṁ sabbadhammānaṁ, atthi pañhena āgamaṁ..

138.

“vibhūtarūpasaññissa, sabbakāyappahāyino.

ajjhattañca bahiddhā ca, natthi kiñcīti passato.

ñāṇaṁ sakkānupucchāmi, kathaṁ neyyo tathāvidho”..

139.

“viññāṇaṭṭhitiyo sabbā, [posālāti bhagavā]

abhijānaṁ tathāgato.

tiṭṭhantamenaṁ jānāti, vimuttaṁ tapparāyaṇaṁ..

140.

“ākiñcaññasambhavaṁ ñatvā, nandī saṁyojanaṁ iti.

evametaṁ abhiññāya, tato tattha vipassati.

etaṁ {evaṁ (syā0 ka0)} ñāṇaṁ tathaṁ tassa, brāhmaṇassa vusīmato” ti..

posālamāṇavapucchā cuddasamā.

15. mogharājamāṇavapucchā

141.

“dvāhaṁ sakkaṁ apucchissaṁ, [iccāyasmā mogharājā]

na me byākāsi cakkhumā.

yāvatatiyañca devīsi, byākarotīti me sutaṁ..

142.

“ayaṁ loko paro loko, brahmaloko sadevako.

diṭṭhiṁ te nābhijānāti, gotamassa yasassino..

143.

“evaṁ abhikkantadassāviṁ, atthi pañhena āgamaṁ.

kathaṁ lokaṁ avekkhantaṁ, maccurājā na passati”..

144.

“suññato lokaṁ avekkhassu, mogharāja sadā sato.

attānudiṭṭhiṁ ūhacca, evaṁ maccutaro siyā.

evaṁ lokaṁ avekkhantaṁ, maccurājā na passatī” ti..

mogharājamāṇavapucchā pannarasamā.

16. piṅgiyamāṇavapucchā

145.

“jiṇṇohamasmi abalo vītavaṇṇo, [iccāyasmā piṅgiyo]

nettā na suddhā savanaṁ na phāsu.

māhaṁ nassaṁ momuho antarāva, ācikkha dhammaṁ yamahaṁ vijaññaṁ.

jātijarāya idha vippahānaṁ”..

146.

“disvāna rūpesu vihaññamāne, [piṅgiyāti bhagavā]

ruppanti rūpesu janā pamattā.

tasmā tuvaṁ piṅgiya appamatto, jahassu rūpaṁ apunabbhavāya”..

147.

“disā catasso vidisā catasso, uddhaṁ adho dasa disā imāyo.

na tuyhaṁ adiṭṭhaṁ asutaṁ amutaṁ {asutaṁ amutaṁ vā (sī0), asutāmutaṁ vā (syā0), asutaṁ'mutaṁ vā (pī0)}, atho aviññātaṁ kiñcanamatthi {kañci matthi (syā0), kiñci natthi (pī0), kiñcinamatthi (ka0)} loke.

ācikkha dhammaṁ yamahaṁ vijaññaṁ, jātijarāya idha vippahānaṁ”..

148.

“taṇhādhipanne manuje pekkhamāno, [piṅgiyāti bhagavā]

santāpajāte jarasā parete.

tasmā tuvaṁ piṅgiya appamatto, jahassu taṇhaṁ apunabbhavāyā” ti..

piṅgiyamāṇavapucchā soḷasamā.

17. pārāyanatthutigāthā

idamavoca bhagavā magadhesu viharanto pāsāṇake cetiye, paricārakasoḷasānaṁ {paricārakasoḷasannaṁ (syā0 ka0)} brāhmaṇānaṁ ajjhiṭṭho puṭṭho puṭṭho pañhaṁ {pañhe (sī0 pī0)} byākāsi. ekamekassa cepi pañhassa atthamaññāya dhammamaññāya dhammānudhammaṁ paṭipajjeyya, gaccheyyeva jarāmaraṇassa pāraṁ. “pāraṅgamanīyā ime dhammā” ti -- tasmā imassa dhammapariyāyassa pārāyananteva {pārāyaṇaṁtveva (sī0 aṭṭha0)} adhivacanaṁ.

149.

ajito tissametteyyo, puṇṇako atha mettagū.

dhotako upasīvo ca, nando ca atha hemako..

150.

todeyyakappā dubhayo, jatukaṇṇī ca paṇḍito.

bhadrāvudho udayo ca, posālo cāpi brāhmaṇo.

mogharājā ca medhāvī, piṅgiyo ca mahāisi..

151.

ete buddhaṁ upāgacchuṁ, sampannacaraṇaṁ isiṁ.

pucchantā nipuṇe pañhe, buddhaseṭṭhaṁ upāgamuṁ..

152.

tesaṁ buddho pabyākāsi, pañhe puṭṭho yathātathaṁ.

pañhānaṁ veyyākaraṇena, tosesi brāhmaṇe muni..

153.

te tositā cakkhumatā, buddhenādiccabandhunā.

brahmacariyamacariṁsu, varapaññassa santike..

154.

ekamekassa pañhassa, yathā buddhena desitaṁ.

tathā yo paṭipajjeyya, gacche pāraṁ apārato..

155.

apārā pāraṁ gaccheyya, bhāvento maggamuttamaṁ.

maggo so pāraṁ gamanāya, tasmā pārāyanaṁ iti..

18. pārāyanānugītigāthā

156.

“pārāyanamanugāyissaṁ, [iccāyasmā piṅgiyo]

yathāddakkhi tathākkhāsi, vimalo bhūrimedhaso.

nikkāmo nibbano {nibbuto (syā0)} nāgo, kissa hetu musā bhaṇe..

157.

“pahīnamalamohassa, mānamakkhappahāyino.

handāhaṁ kittayissāmi, giraṁ vaṇṇūpasañhitaṁ..

158.

“tamonudo buddho samantacakkhu, lokantagū sabbabhavātivatto.

anāsavo sabbadukkhappahīno, saccavhayo brahme upāsito me..

159.

“dijo yathā kubbanakaṁ pahāya, bahupphalaṁ kānanamāvaseyya.

evampahaṁ appadasse pahāya, mahodadhiṁ haṁsoriva ajjhapatto..

160.

“yeme pubbe viyākaṁsu, huraṁ gotamasāsanā.

iccāsi iti bhavissati.

sabbaṁ taṁ itihītihaṁ, sabbaṁ taṁ takkavaḍḍhanaṁ..

161.

“eko tamanudāsino, jutimā so pabhaṅkaro.

gotamo bhūripaññāṇo, gotamo bhūrimedhaso..

162.

“yo me dhammamadesesi, sandiṭṭhikamakālikaṁ.

taṇhakkhayamanītikaṁ, yassa natthi upamā kvaci”..

163.

“kiṁ nu tamhā vippavasasi, muhuttamapi piṅgiya.

gotamā bhūripaññāṇā, gotamā bhūrimedhasā..

164.

“yo te dhammamadesesi, sandiṭṭhikamakālikaṁ.

taṇhakkhayamanītikaṁ, yassa natthi upamā kvaci”..

165.

“nāhaṁ tamhā vippavasāmi, muhuttamapi brāhmaṇa.

gotamā bhūripaññāṇā, gotamā bhūrimedhasā..

166.

“yo me dhammamadesesi, sandiṭṭhikamakālikaṁ.

taṇhakkhayamanītikaṁ, yassa natthi upamā kvaci..

167.

“passāmi naṁ manasā cakkhunāva, rattindivaṁ brāhmaṇa appamatto.

namassamāno vivasemi rattiṁ, teneva maññāmi avippavāsaṁ..

168.

“saddhā ca pīti ca mano sati ca,

nāpentime gotamasāsanamhā.

yaṁ yaṁ disaṁ vajati bhūripañño, sa tena teneva natohamasmi..

169.

“jiṇṇassa me dubbalathāmakassa, teneva kāyo na paleti tattha.

saṅkappayantāya {saṁkappayattāya (sī0)} vajāmi niccaṁ, mano hi me brāhmaṇa tena yutto..

170.

“paṅke sayāno pariphandamāno, dīpā dīpaṁ upallaviṁ.

athaddasāsiṁ sambuddhaṁ, oghatiṇṇamanāsavaṁ..

171.

“yathā ahū vakkali muttasaddho, bhadrāvudho āḷavigotamo ca.

evameva tvampi pamuñcassu saddhaṁ, gamissasi tvaṁ piṅgiya maccudheyyassa pāraṁ” {maccudheyyapāraṁ (sī0)}..

172.

“esa bhiyyo pasīdāmi, sutvāna munino vaco.

vivaṭṭacchado sambuddho, akhilo paṭibhānavā..

173.

“adhideve abhiññāya, sabbaṁ vedi paroparaṁ.

pañhānantakaro satthā, kaṅkhīnaṁ paṭijānataṁ..

174.

“asaṁhīraṁ asaṁkuppaṁ, yassa natthi upamā kvaci.

addhā gamissāmi na mettha kaṅkhā, evaṁ maṁ dhārehi adhimuttacittan”-ti {ajitamāṇavapucchāya paṭṭhāya yāvapārāyanānugītigātāpariyosānā syā0 ... potthake natthi}..

pārāyanānugītigāthā niṭṭhitā.

pārāyanavagganiddeso

1. ajitamāṇavapucchāniddeso

1.

kenassu nivuto loko, [iccāyasmā ajito]

kenassu nappakāsati.

kissābhilepanaṁ brūsi {brūhi (syā0)}, kiṁsu tassa mahabbhayaṁ..

kenassu nivuto lokoti. lokoti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko devaloko -- ayaṁ vuccati loko. ayaṁ loko kena āvuto nivuto ovuto {ophuto (syā0)} pihito paṭicchanno paṭikujjitoti -- kenassu nivuto loko?

iccāyasmā ajitoti. iccāti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ {padānupubbatāmetaṁ (bahūsu)} iccāti. āyasmāti piyavacanaṁ garuvacanaṁ sagāravasappatissādhivacanametaṁ āyasmāti. ajitoti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti -- iccāyasmā ajito.

kenassu nappakāsatīti kena loko nappakāsati na bhāsati na tapati na virocati na ñāyati na paññāyatīti -- kenassu nappakāsati.

kissābhilepanaṁ brūsīti kiṁ lokassa lepanaṁ lagganaṁ bandhanaṁ upakkileso. kena loko litto saṁlitto upalitto kiliṭṭho saṁkiliṭṭho makkhito saṁsaṭṭho laggo laggito palibuddho, brūsi ācikkhasi desesi paññapesi {paññāpesi (ka0)} paṭṭhapesi vivarasi vibhajasi uttānīkarosi {uttāniṁ karosi (ka0)} pakāsesīti -- kissābhilepanaṁ brūsi.

kiṁsu tassa mahabbhayanti kiṁ lokassa bhayaṁ mahabbhayaṁ pīḷanaṁ ghaṭṭanaṁ upaddavo upasaggoti -- kiṁsu tassa mahabbhayaṁ. tenāha so brāhmaṇo --

“kenassu nivuto loko, [iccāyasmā ajito]

kenassu nappakāsati.

kissābhilepanaṁ brūsi, kiṁsu tassa mahabbhayan”-ti..

2.

avijjāya nivuto loko, [ajitāti bhagavā]

vevicchā pamādā nappakāsati.

jappābhilepanaṁ brūmi, dukkhamassa mahabbhayaṁ..

avijjāya nivuto lokoti. avijjāti dukkhe aññāṇaṁ dukkhasamudaye aññāṇaṁ dukkhanirodhe aññāṇaṁ dukkhanirodhagāminiyā paṭipadāya aññāṇaṁ, pubbante aññāṇaṁ aparante aññāṇaṁ pubbantāparante aññāṇaṁ, idappaccayatāpaṭiccasamuppannesu dhammesu aññāṇaṁ, yaṁ evarūpaṁ aññāṇaṁ adassanaṁ anabhisamayo ananubodho asambodho appaṭivedho asaṁgāhanā apariyogāhanā asamapekkhanā apaccavekkhaṇā {apaccavekkhanā (syā0)} apaccavekkhaṇakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ, ayaṁ vuccati -- avijjā.

lokoti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko devaloko -- ayaṁ vuccati loko. ayaṁ loko imāya avijjāya āvuto nivuto ovuto pihito paṭicchanno paṭikujjitoti -- avijjāya nivuto loko.

ajitāti bhagavā taṁ brāhmaṇaṁ nāmena ālapati. bhagavāti gāravādhivacanaṁ. api ca, bhaggarāgoti bhagavā; bhaggadosoti bhagavā; bhaggamohoti bhagavā; bhaggamānoti bhagavā; bhaggadiṭṭhīti bhagavā; bhaggakaṇṭakoti bhagavā; bhaggakilesoti bhagavā; bhaji vibhaji pavibhaji dhammaratananti bhagavā; bhavānaṁ antakaroti bhagavā; bhāvitakāyo bhāvitasīlo bhāvitacitto {bhāvitakāyoti bhagavā, bhāvitasīloti bhāvitacittoti (syā0)} bhāvitapaññoti bhagavā; bhaji vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni {manussarāhaseyyakāni (syā0)} paṭisallānasāruppānīti bhagavā; bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā; bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā; bhāgī vā bhagavā catunnaṁ jhānānaṁ catunnaṁ appamaññānaṁ catunnaṁ arūpasamāpattīnanti bhagavā; bhāgī vā bhagavā aṭṭhannaṁ vimokkhānaṁ aṭṭhannaṁ abhibhāyatanānaṁ navannaṁ anupubbasamāpattīnanti bhagavā; bhāgī vā bhagavā dasannaṁ saññābhāvanānaṁ kasiṇasamāpattīnaṁ ānāpānassatisamādhissa asubhasamāpattiyāti bhagavā; bhāgī vā bhagavā catunnaṁ satipaṭṭhānānaṁ catunnaṁ sammappadhānānaṁ catunnaṁ iddhipādānaṁ pañcannaṁ indriyānaṁ pañcannaṁ balānaṁ sattannaṁ bojjhaṅgānaṁ ariyassa aṭṭhaṅgikassa maggassāti bhagavā; bhāgī vā bhagavā dasannaṁ tathāgatabalānaṁ catunnaṁ vesārajjānaṁ catunnaṁ paṭisambhidānaṁ channaṁ abhiññānaṁ channaṁ buddhadhammānanti bhagavā; bhagavāti netaṁ nāmaṁ mātarā kataṁ na pitarā kataṁ na bhātarā kataṁ na bhaginiyā kataṁ na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ. vimokkhantikametaṁ buddhānaṁ bhagavantānaṁ bodhiyā mūle saha sabbaññutañāṇassa paṭilābhā sacchikā paññatti, yadidaṁ bhagavāti -- ajitāti bhagavā.

vevicchā pamādā nappakāsatīti. vevicchaṁ vuccati pañca macchariyāni -- āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa -- idaṁ vuccati macchariyaṁ. api ca khandhamacchariyampi macchariyaṁ, dhātumacchariyampi macchariyaṁ, āyatanamacchariyampi macchariyaṁ, gāho vuccati macchariyaṁ. pamādo vattabbo -- kāyaduccarite vā vacīduccarite vā manoduccarite vā pañcasu kāmaguṇesu vā cittassa vosaggo {vossaggo (bahūsu)} vosaggānuppadānaṁ kusalānaṁ dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā {aniṭṭhitakiriyatā (ka0) vibha0 846} olīnavuttitā nikkhittacchandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo. yo evarūpo pamādo pamajjanā pamajjitattaṁ -- ayaṁ vuccati pamādo. vevicchā pamādā nappakāsatīti iminā ca macchariyena iminā ca pamādena loko nappakāsati na bhāsati na tapati na virocati na ñāyati na paññāyatīti -- vevicchā pamādā nappakāsati.

jappābhilepanaṁ brūmīti jappā vuccati taṇhā. yo rāgo sārāgo anunayo anurodho nandī {nandi (syā0)} nandirāgo cittassa sārāgo icchā mucchā ajjhosānaṁ gedho paligedho saṅgo paṅko ejā māyā janikā sañjananī sibbinī jālinī saritā visattikā suttaṁ visaṭā {sottaṁ visatā (syā0)} āyūhanī dutiyā dpaṇidhi bhavanetti vanaṁ vanatho santhavo {sandhavo (ka0) vibha0 909} sineho apekkhā paṭibandhu āsā āsīsanā {āsiṁsanā (syā0)} āsīsitattaṁ rūpāsā saddāsā gandhāsā rasāsā phoṭṭhabbāsā lābhāsā dhanāsā puttāsā jīvitāsā jappā pajappā abhijappā jappanā jappitattaṁ loluppaṁ loluppāyanā loluppāyitattaṁ pucchañjikatā sādhukamyatā adhammarāgo visamalobho nikanti nikāmanā patthanā pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā nirodhataṇhā rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā ogho yogo gantho upādānaṁ āvaraṇaṁ nīvaraṇaṁ chadanaṁ bandhanaṁ upakkileso anusayo pariyuṭṭhānaṁ latā vevicchaṁ dukkhamūlaṁ dukkhanidānaṁ dukkhappabhavo mārapāso mārabaḷisaṁ mārāmisaṁ māravisayo māranivāso māragocaro mārabandhanaṁ taṇhānadī taṇhājālaṁ taṇhāgaddulaṁ taṇhāsamuddo abhijjhā lobho akusalamūlaṁ -- ayaṁ vuccati jappā. lokassa lepanaṁ lagganaṁ bandhanaṁ upakkileso imāya jappāya loko litto saṁlitto upalitto kiliṭṭho saṁkiliṭṭho makkhito saṁsaṭṭho laggo laggito palibuddhoti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti -- jappābhilepanaṁ brūmi.

dukkhamassa mahabbhayanti. dukkhanti jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ nerayikaṁ dukkhaṁ tiracchānayonikaṁ dukkhaṁ pettivisayikaṁ dukkhaṁ mānusikaṁ dukkhaṁ gabbhokkantimūlakaṁ dukkhaṁ gabbhaṭṭhitimūlakaṁ {gabbheṭhitimūlakaṁ (syā0 ka0)} dukkhaṁ gabbhavuṭṭhānamūlakaṁ dukkhaṁ jātassūpanibandhakaṁ dukkhaṁ jātassa parādheyyakaṁ dukkhaṁ attūpakkamadukkhaṁ parūpakkamadukkhaṁ saṅkhāradukkhaṁ vipariṇāmadukkhaṁ cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo kāso sāso pināso ḍāho {ḍaho (syā0)} jaro kucchirogo mucchā pakkhandikā sūlā visūcikā kuṭṭhaṁ gaṇḍo kilāso soso apamāro daddu kaṇḍu kacchu rakhasā {rakkhasā (ka0)} vitacchikā lohitapittaṁ {lohitaṁ pittaṁ (bahūsu)} madhumeho aṁsā piḷakā bhagandalā pittasamuṭṭhānā ābādhā semhasamuṭṭhānā ābādhā vātasamuṭṭhānā ābādhā sannipātikā ābādhā utupariṇāmajā ābādhā visamaparihārajā ābādhā opakkamikā ābādhā kammavipākajā ābādhā sītaṁ uṇhaṁ jighacchā pipāsā uccāro passāvo ḍaṁsamakasavātātapasarīsapasamphassaṁ dukkhaṁ mātumaraṇaṁ dukkhaṁ pitumaraṇaṁ dukkhaṁ bhātumaraṇaṁ dukkhaṁ bhaginimaraṇaṁ dukkhaṁ puttamaraṇaṁ dukkhaṁ dhītumaraṇaṁ dukkhaṁ ñātibyasanaṁ dukkhaṁ rogabyasanaṁ dukkhaṁ bhogabyasanaṁ dukkhaṁ sīlabyasanaṁ dukkhaṁ diṭṭhibyasanaṁ dukkhaṁ yesaṁ dhammānaṁ ādito samudāgamanaṁ paññāyati. atthaṅgamato nirodho paññāyati. kammasannissito vipāko. vipākasannissitaṁ kammaṁ, nāmasannissitaṁ rūpaṁ rūpasannissitaṁ nāmaṁ, jātiyā anugataṁ jarāya anusaṭaṁ byādhinā abhibhūtaṁ maraṇena abbhāhataṁ dukkhe patiṭṭhitaṁ atāṇaṁ aleṇaṁ asaraṇaṁ asaraṇībhūtaṁ -- idaṁ vuccati dukkhaṁ. idaṁ dukkhaṁ lokassa bhayaṁ mahābhayaṁ pīḷanaṁ ghaṭṭanaṁ upaddavo upasaggoti -- dukkhamassa mahabbhayaṁ. tenāha bhagavā --

“avijjāya nivuto loko, [ajitāti bhagavā]

vevicchā pamādā nappakāsati.

jappābhilepanaṁ brūmi, dukkhamassa mahabbhayan”-ti..

3.

savanti sabbadhi sotā, [iccāyasmā ajito]

sotānaṁ kiṁ nivāraṇaṁ.

sotānaṁ saṁvaraṁ brūhi, kena sotā pidhiyyare {pithiyyare (syā0), pithīyare (sī0 aṭṭha0)}..

savanti sabbadhi sotāti. sotāti taṇhāsoto diṭṭhisoto kilesasoto duccaritasoto avijjāsoto. sabbadhīti sabbesu āyatanesu. savantīti savanti āsavanti sandanti pavattanti. cakkhuto rūpe savanti āsavanti sandanti pavattanti. sotato sadde savanti ...pe0 ... ghānato gandhe savanti ... jivhāto rase savanti ... kāyato phoṭṭhabbe savanti ... manato dhamme savanti āsavanti sandanti pavattanti. cakkhuto rūpataṇhā savanti āsavanti sandanti pavattanti. sotato saddataṇhā savanti āsavanti sandanti pavattanti. ghānato gandhataṇhā savanti ... jivhāto rasataṇhā savanti ... kāyato phoṭṭhabbataṇhā savanti ... manato dhammataṇhā savanti āsavanti sandanti pavattantīti -- savanti sabbadhi sotā.

iccāyasmā ajitoti. iccāti padasandhi ...pe0 ... padānupubbatāpetaṁ iccāti ...pe0 ... iccāyasmā ajito.

sotānaṁ kiṁ nivāraṇanti sotānaṁ kiṁ āvaraṇaṁ nīvaraṇaṁ saṁvaraṇaṁ rakkhanaṁ gopananti -- sotānaṁ kiṁ nivāraṇaṁ.

sotānaṁ saṁvaraṁ brūhīti sotānaṁ āvaraṇaṁ nīvaraṇaṁ saṁvaraṇaṁ rakkhanaṁ gopanaṁ brūhi ācikkha desehi paññapehi paṭṭhapehi vivarāhi vibhajāhi uttānīkarohi pakāsehīti -- sotānaṁ saṁvaraṁ brūhi.

kena sotā pidhiyyareti kena sotā pidhīyanti pacchijjanti na savanti na āsavanti na sandanti nappavattantīti -- kena sotā pidhiyyare. tenāha so brāhmaṇo --

“savanti sabbadhi sotā, [iccāyasmā ajito]

sotānaṁ kiṁ nivāraṇaṁ.

sotānaṁ saṁvaraṁ brūhi, kena sotā pidhiyyare”..

4.

yāni sotāni lokasmiṁ, [ajitāti bhagavā]

sati tesaṁ nivāraṇaṁ.

sotānaṁ saṁvaraṁ brūmi, paññāyete pidhiyyare..

yāni sotāni lokasminti yāni etāni sotāni mayā kittitāni pakittitāni ācikkhitāni desitāni paññapitāni paṭṭhapitāni vivaritāni vibhajitāni {vibhattāni (ka0)} uttānīkatāni pakāsitāni, seyyathidaṁ {seyyathīdaṁ (syā0)} -- taṇhāsoto diṭṭhisoto kilesasoto duccaritasoto avijjāsoto. lokasminti apāyaloke manussaloke devaloke khandhaloke dhātuloke āyatanaloketi -- yāni sotāni lokasmiṁ. ajitāti bhagavā taṁ brāhmaṇaṁ nāmena ālapati.

sati tesaṁ nivāraṇanti. satīti yā sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati satisambojjhaṅgo ekāyanamaggo -- ayaṁ vuccati sati. nivāraṇanti āvaraṇaṁ nīvaraṇaṁ saṁvaraṇaṁ rakkhanaṁ gopananti -- sati tesaṁ nivāraṇaṁ.

sotānaṁ saṁvaraṁ brūmīti sotānaṁ āvaraṇaṁ nīvaraṇaṁ saṁvaraṇaṁ rakkhanaṁ gopanaṁ brūmi ācikkhāmi ...pe0 ... uttānīkaromi pakāsemīti -- sotānaṁ saṁvaraṁ brūmi.

paññāyete pidhiyyareti. paññāti yā paññā pajānanā ...pe0 ... amoho dhammavicayo sammādiṭṭhi. paññāyete pidhiyyareti -- paññāyete sotā pidhīyanti pacchijjanti na savanti na āsavanti na sandanti nappavattanti. “sabbe saṅkhārā aniccā” ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “sabbe saṅkhārā dukkhā” ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “sabbe saṅkhārā anattā” ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “avijjāpaccayā saṅkhārā” ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “saṅkhārapaccayā viññāṇan”-ti ...pe0 ... “viññāṇapaccayā nāmarūpan”-ti ... “nāmarūpapaccayā saḷāyatanan”-ti ... “saḷāyatanapaccayā phasso” ti ... “phassapaccayā vedanā” ti ... “vedanāpaccayā taṇhā” ti ... “taṇhāpaccayā upādānan”-ti ... “upādānapaccayā bhavo” ti ... “bhavapaccayā jātī” ti ... “jātipaccayā jarāmaraṇan”-ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “avijjānirodhā saṅkhāranirodho” ti ... “saṅkhāranirodhā viññāṇanirodho” ti ... “viññāṇanirodhā nāmarūpanirodho” ti ... “nāmarūpanirodhā saḷāyatananirodho” ti ... “saḷāyatananirodhā phassanirodho” ti ... “phassanirodhā vedanānirodho” ti ... “vedanānirodhā taṇhānirodho” ti ... “taṇhānirodhā upādānanirodho” ti ... “upādānanirodhā bhavanirodho” ti ... “bhavanirodhā jātinirodho” ti ... “jātinirodhā jarāmaraṇanirodho” ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “idaṁ dukkhan”-ti ...pe0 ... “ayaṁ dukkhasamudayo” ti ... “ayaṁ dukkhanirodho” ti ... “ayaṁ dukkhanirodhagāminī paṭipadā” ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “ime dhammā āsavā” ti ...pe0 ... “ayaṁ āsavasamudayo” ti ... “ayaṁ āsavanirodho” ti ... “ayaṁ āsavanirodhagāminī paṭipadā” ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “ime dhammā abhiññeyyā” ti ...pe0 ... “ime dhammā pariññeyyā” ti ... “ime dhammā pahātabbā” ti ... “ime dhammā bhāvetabbā” ti ... “ime dhammā sacchikātabbā” ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. channaṁ phassāyatanānaṁ samudayañca atthaṅgamañca assādañca ādīnavañca nissaraṇañca jānato passato paññāyete sotā pidhīyanti pacchijjanti na savanti na āsavanti na sandanti nappavattanti. pañcannaṁ upādānakkhandhānaṁ samudayañca atthaṅgamañca assādañca ādīnavañca nissaraṇañca jānato passato ... catunnaṁ mahābhūtānaṁ samudayañca atthaṅgamañca assādañca ādīnavañca nissaraṇañca jānato passato ... yaṁ kiñci samudayadhammaṁ sabbaṁ taṁ nirodhadhammanti jānato passato paññāyete sotā pidhīyanti pacchijjanti na savanti na āsavanti na sandanti nappavattantīti -- paññāyete pidhiyyare. tenāha bhagavā --

“yāni sotāni lokasmiṁ, [ajitāti bhagavā]

sati tesaṁ nivāraṇaṁ.

sotānaṁ saṁvaraṁ brūmi, paññāyete pidhiyyare” ti..

5.

paññā ceva sati cāpi, [iccāyasmā ajito]

nāmarūpañca mārisa.

etaṁ me puṭṭho pabrūhi, katthetaṁ uparujjhati..

paññā ceva sati cāpīti. paññāti yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī {bhūri (ka0)} medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi. satīti yā sati anussati ...pe0 ... sammāsatīti -- paññā ceva saticāpi, iccāyasmā ajito.

nāmarūpañca mārisāti. nāmanti cattāro arūpino khandhā. rūpanti cattāro ca mahābhūtā catunnañca mahābhūtānaṁ upādāyarūpaṁ. mārisāti piyavacanaṁ garuvacanaṁ sagāravasappatissādhivacanametaṁ mārisāti -- nāmarūpañca mārisa.

etaṁ me puṭṭho pabrūhīti. etaṁ meti yaṁ pucchāmi yaṁ yācāmi yaṁ ajjhesāmi yaṁ pasādemi. puṭṭhoti pucchito yācito ajjhesito pasādito. pabrūhīti brūhi ācikkhāhi desehi paññapehi paṭṭhapehi vivarāhi vibhajāhi {vivarehi vibhajehi (ka0)} uttānīkarohi pakāsehīti -- etaṁ me puṭṭho pabrūhi.

katthetaṁ uparujjhatīti katthetaṁ nirujjhati vūpasammati atthaṁ gacchati paṭippassambhatīti. katthetaṁ uparujjhati. tenāha so brāhmaṇo --

“paññā ceva sati cāpi, [iccāyasmā ajito]

nāmarūpañca mārisa.

evaṁ me puṭṭho pabrūhi, katthetaṁ uparujjhatī” ti..

6.

yametaṁ pañhaṁ apucchi, ajita taṁ vadāmi te.

yattha nāmañca rūpañca, asesaṁ uparujjhati.

viññāṇassa nirodhena, etthetaṁ uparujjhati..

yametaṁ pañhaṁ apucchīti. yametanti paññañca satiñca nāmarūpañca. apucchīti apucchasi yācasi ajjhesati {ajjhesi (ka0)} pasādesīti -- yametaṁ pañhaṁ apucchi.

ajita taṁ vadāmi teti. ajitāti bhagavā taṁ brāhmaṇaṁ nāmena ālapati. tanti paññañca satiñca nāmarūpañca. vadāmīti vadāmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti. ajita taṁ vadāmi te.

yattha nāmañca rūpañca, asesaṁ uparujjhatīti nāmanti cattāro arūpino khandhā. rūpanti cattāro ca mahābhūtā catunnañca mahābhūtānaṁ upādāyarūpaṁ. asesanti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ {pariyādāyavacanametaṁ (syā0 ka0)} asesanti. uparujjhatīti nirujjhati vūpasammati atthaṁ gacchati paṭippassambhatīti. yattha nāmañca rūpañca asesaṁ uparujjhati.

viññāṇassa nirodhena, etthetaṁ uparujjhatīti sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti. sakadāgāmimaggañāṇena abhisaṅkhāraviññāṇassa nirodhena dve bhave ṭhapetvā pañcasu bhavesu ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti. anāgāmimaggañāṇena abhisaṅkhāraviññāṇassa nirodhena ekaṁ bhavaṁ ṭhapetvā rūpadhātuyā vā arūpadhātuyā vā ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti. arahattamaggañāṇena abhisaṅkhāraviññāṇassa nirodhena ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti. arahato anupādisesāya nibbānadhātuyā parinibbāyantassa carimaviññāṇassa nirodhena paññā ca sati ca nāmañca rūpañca, etthete nirujjhanti vūpasammanti atthaṁ gacchanti paṭippassambhantīti -- viññāṇassa nirodhena etthetaṁ uparujjhati. tenāha bhagavā --

“yametaṁ pañhaṁ apucchi, ajita taṁ vadāmi te.

yattha nāmañca rūpañca, asesaṁ uparujjhati.

viññāṇassa nirodhena, etthetaṁ uparujjhatī” ti..

7.

ye ca saṅkhātadhammāse, ye ca sekhā {sekkhā (syā0 ka0)} puthū idha.

tesaṁ me nipako iriyaṁ, puṭṭho pabrūhi mārisa..

ye ca saṅkhātadhammāseti saṅkhātadhammā vuccanti arahanto khīṇāsavā. kiṁkāraṇā saṅkhātadhammā vuccanti arahanto khīṇāsavā? te saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā. “sabbe saṅkhārā aniccā” ti saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā. “sabbe saṅkhārā dukkhā” ti saṅkhātadhammā ...pe0 ... “sabbe dhammā anattā” ti saṅkhātadhammā ... “avijjāpaccayā saṅkhārā” ti saṅkhātadhammā ... “yaṁ kiñci samudayadhammaṁ sabbaṁ taṁ nirodhadhamman”-ti saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā. atha vā tesaṁ khandhā saṅkhātā dhātuyo saṅkhātā āyatanāni saṅkhātā gatiyo saṅkhātā upapattiyo saṅkhātā paṭisandhi saṅkhātā bhavā saṅkhātā saṁsārā saṅkhātā vaṭṭā saṅkhātā. atha vā te khandhapariyante ṭhitā dhātupariyante ṭhitā āyatanapariyante ṭhitā gatipariyante ṭhitā upapattipariyante ṭhitā paṭisandhipariyante ṭhitā bhavapariyante ṭhitā saṁsārapariyante ṭhitā vaṭṭapariyante ṭhitā antime bhave ṭhitā antime samussaye ṭhitā antimadehadharā arahanto.

tesaṁ cāyaṁ {yāyaṁ (ka0)} pacchimako, carimoyaṁ samussayo.

jātimaraṇasaṁsāro, natthi nesaṁ punabbhavoti..

taṁkāraṇā saṅkhātadhammā vuccanti arahanto khīṇāsavāti. ye ca saṅkhātadhammāse, ye ca sekhā puthū idhāti. sekhāti kiṁkāraṇā vuccanti sekhā? sikkhantīti sekhā. kiñca sikkhanti? adhisīlampi sikkhanti, adhicittampi sikkhanti, adhipaññampi sikkhanti. katamā adhisīlasikkhā? idha bhikkhu sīlavā hoti pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. khuddako sīlakkhandho mahanto sīlakkhandho sīlaṁ patiṭṭhā ādi caraṇaṁ saṁyamo saṁvaro mukhaṁ pamukhaṁ kusalānaṁ dhammānaṁ samāpattiyā -- ayaṁ adhisīlasikkhā.

katamā adhicittasikkhā? idha bhikkhu vivicceva kāmehi ...pe0 ... paṭhamaṁ jhānaṁ ... dutiyaṁ jhānaṁ ... tatiyaṁ jhānaṁ ... catutthaṁ jhānaṁ upasampajja viharati -- ayaṁ adhicittasikkhā.

katamā adhipaññāsikkhā? idha bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. so “idaṁ dukkhan”-ti yathābhūtaṁ pajānāti, “ayaṁ dukkhasamudayo” ti ...pe0 ... “ayaṁ dukkhanirodho” ti ... “ayaṁ dukkhanirodhagāminī paṭipadā” ti yathābhūtaṁ pajānāti. “ime āsavā” ti ...pe0 ... “ayaṁ āsavasamudayo” ti ... “ayaṁ āsavanirodho” ti ... “ayaṁ āsavanirodhagāminī paṭipadā” ti yathābhūtaṁ pajānāti. “ayaṁ adhipaññāsikkhā” ... imā tisso sikkhāyo āvajjantā sikkhanti jānantā sikkhanti passantā sikkhanti cittaṁ adhiṭṭhahantā sikkhanti saddhāya adhimuccantā sikkhanti vīriyaṁ {viriyaṁ (syā0)} paggaṇhantā sikkhanti satiṁ upaṭṭhapentā sikkhanti cittaṁ samādahantā sikkhanti paññāya pajānantā sikkhanti abhiññeyyaṁ abhijānantā sikkhanti pariññeyyaṁ parijānantā sikkhanti pahātabbaṁ pajahantā sikkhanti bhāvetabbaṁ bhāventā sikkhanti sacchikātabbaṁ sacchikarontā sikkhanti ācaranti samācaranti samādāya vattanti. taṁkāraṇā vuccanti -- sekhā. puthūti bahukā. ete sekhā sotāpannā ca paṭipannā ca sakadāgāmino ca paṭipannā ca anāgāmino ca paṭipannā ca arahanto ca paṭipannā ca. idhāti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme imasmiṁ vinaye imasmiṁ dhammavinaye imasmiṁ pāvacane imasmiṁ brahmacariye imasmiṁ satthusāsane imasmiṁ attabhāve imasmiṁ manussaloketi -- ye ca sekhā puthū idha.

tesaṁ me nipako iriyaṁ, puṭṭho pabrūhi mārisāti tvampi nipako paṇḍito paññavā buddhimā ñāṇī medhāvī. tesaṁ saṅkhātadhammānañca sekkhānañca iriyaṁ cariyaṁ vutti pavatti ācaraṁ gocaraṁ vihāraṁ paṭipadaṁ. puṭṭhoti pucchito yācito ajjhesito pasādito. pabrūhīti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. mārisāti piyavacanaṁ garuvacanaṁ sagāravasappatissādhivacanametaṁ mārisāti -- tesaṁ me nipako iriyaṁ, puṭṭho pabrūhi mārisa. tenāha so brāhmaṇo --

“ye ca saṅkhātadhammāse, ye ca sekhā puthū idha.

tesaṁ me nipako iriyaṁ, puṭṭho pabrūhi mārisā” ti..

8.

kāmesu nābhigijjheyya, manasānāvilo siyā.

kusalo sabbadhammānaṁ, sato bhikkhu paribbaje..

kāmesu nābhigijjheyyāti. kāmāti uddānato dve kāmā -- vatthukāmā ca kilesakāmā ca. katame vatthukāmā? manāpikā rūpā manāpikā saddā manāpikā gandhā manāpikā rasā manāpikā phoṭṭhabbā, attharaṇā pāvuraṇā {pāpuraṇā (syā0)} dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ gāmanigamarājadhāniyo {rājaṭhāniyo (ka0)} raṭṭhañca janapado ca koso ca koṭṭhāgārañca -- yaṁ kiñci rajanīyavatthu vatthukāmā.

api ca atītā kāmā anāgatā kāmā paccuppannā kāmā ajjhattā kāmā bahiddhā kāmā ajjhattabahiddhā kāmā, hīnā kāmā majjhimā kāmā paṇītā kāmā, āpāyikā kāmā mānusikā kāmā dibbā kāmā, paccupaṭṭhitā kāmā, nimmitā kāmā paranimmitā kāmā, pariggahitā kāmā apariggahitā kāmā, mamāyitā kāmā amamāyitā kāmā, sabbepi kāmāvacarā dhammā, sabbepi rūpāvacarā dhammā, sabbepi arūpāvacarā dhammā, taṇhāvatthukā taṇhārammaṇā, kāmanīyaṭṭhena rajanīyaṭṭhena madanīyaṭṭhena ramaṇīyaṭṭhena {natthi syā0 potthake mahāni0 1} kāmā. ime vuccanti vatthukāmā.

katame kilesakāmā? chando kāmo rāgo kāmo chandarāgo kāmo saṅkappo kāmo rāgo kāmo saṅkapparāgo kāmo, yo kāmesu kāmacchando kāmarāgo kāmanandī kāmataṇhā kāmasineho kāmapipāsā kāmapariḷāho kāmagedho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ --

addasaṁ kāma te mūlaṁ, saṅkappā kāma jāyasi.

na taṁ saṅkappayissāmi, evaṁ kāma na hehisīti..

ime vuccanti kilesakāmā. gedho vuccati taṇhā, yo rāgo sārāgo ...pe0 ... abhijjhā lobho akusalamūlaṁ. kāmesu nābhigijjheyyāti kilesakāmena vatthukāmesu nābhigijjheyya na palibundheyya {palibujjheyya (syā0)} agiddho assa agadhito amucchito anajjhāpanno {anajjhopanno (syā0)} vītagedho vigatagedho cattagedho vantagedho muttagedho pahīnagedho paṭinissaṭṭhagedho vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā vihareyyāti -- kāmesu nābhigijjheyya.

manasānāvilo siyāti. manoti yaṁ cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu. kāyaduccaritena cittaṁ āvilaṁ hoti luḷitaṁ eritaṁ ghaṭṭitaṁ calitaṁ bhantaṁ avūpasantaṁ. vacīduccaritena ...pe0 ... manoduccaritena ... rāgena ... dosena ... mohena ... kodhena ... upanāhena ... makkhena ... paḷāsena ... issāya ... macchariyena ... māyāya ... sāṭheyyena ... thambhena ... sārambhena ... mānena ... atimānena ... madena ... pamādena ... sabbakilesehi ... sabbaduccaritehi ... sabbaḍāhehi ... sabbapariḷāhehi ... sabbasantāpehi ... sabbākusalābhisaṅkhārehi cittaṁ āvilaṁ hoti luḷitaṁ eritaṁ ghaṭṭitaṁ calitaṁ bhantaṁ avūpasantaṁ. manasānāvilo siyāti cittena anāvilo siyā -- aluḷito anerito aghaṭṭito acalito abhanto vūpasanto āvilakare kilese jaheyya pajaheyya vinodeyya byantīkareyya {byantiṁ kareyya (ka0)} anabhāvaṁ gameyya, āvilakarehi kilesehi ca ārato {ārato assa (ka0) mahāni0 18 passa} virato paṭivirato nikkhanto nissaṭo vippamutto visaññutto vimariyādikatena cetasā vihareyyāti -- manasānāvilo siyā.

kusalo sabbadhammānanti “sabbe saṅkhārā aniccā” ti kusalo sabbadhammānaṁ, “sabbe saṅkhārā dukkhā” ti kusalo sabbadhammānaṁ, “sabbe dhammā anattā” ti kusalo sabbadhammānaṁ, “avijjāpaccayā saṅkhārā” ti kusalo sabbadhammānaṁ ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti kusalo sabbadhammānaṁ. evampi kusalo sabbadhammānaṁ.

atha vā, aniccato kusalo sabbadhammānaṁ, dukkhato ...pe0 ... rogato ... gaṇḍato ... sallato ... aghato ... ābādhato ... parato ... palokato ... ītito ... upaddavato ... bhayato ... upasaggato ... calato ... pabhaṅguto ... addhuvato {adhuvato (ka0) mahāni0 13} ... atāṇato ... aleṇato ... asaraṇato ... asaraṇībhūtato ... rittato ... tucchato ... suññato ... anattato ... ādīnavato ... vipariṇāmadhammato ... asārakato ... aghamūlato ... vadhakato ... vibhavato ... sāsavato ... saṅkhatato ... mārāmisato ... jātidhammato ... jarādhammato ... byādhidhammato ... maraṇadhammato ... sokaparidevadukkhadomanassupāyāsadhammato ... saṁkilesikadhammato ... samudayato ... atthaṅgamato ... assādato ... ādīnavato ... nissaraṇato kusalo sabbadhammānaṁ. evampi kusalo sabbadhammānaṁ.

atha vā, khandhakusalo dhātukusalo āyatanakusalo paṭiccasamuppādakusalo satipaṭṭhānakusalo sammappadhānakusalo iddhipādakusalo indriyakusalo balakusalo bojjhaṅgakusalo maggakusalo phalakusalo nibbānakusalo. evampi kusalo sabbadhammānaṁ.

atha vā, sabbadhammā vuccanti dvādasāyatanāni -- cakkhu ceva {cakkhuñceva (ka0)} rūpā ca, sotañca saddā ca, ghānañca gandhā ca, jivhā ca rasā ca, kāyo ca phoṭṭhabbā ca, mano ca dhammā ca. yato ca ajjhattikabāhiresu āyatanesu chandarāgo pahīno hoti ucchinnamūlo tālāvatthukato anabhāvaṁkato {anabhāvaṅgato (syā0)} āyatiṁ anuppādadhammo, ettāvatāpi kusalo sabbadhammānanti -- kusalo sabbadhammānaṁ.

sato bhikkhu paribbajeti. satoti catūhi kāraṇehi sato -- kāye kāyānupassanāsatipaṭṭhānaṁ bhāvento sato, vedanāsu vedanānupassanāsatipaṭṭhānaṁ bhāvento sato, citte cittānupassanāsatipaṭṭhānaṁ bhāvento sato, dhammesu dhammānupassanāsatipaṭṭhānaṁ bhāvento sato.

aparehipi catūhi kāraṇehi sato -- asatiparivajjanāya sato, satikaraṇīyānaṁ dhammānaṁ katattā sato, satiparibandhānaṁ {satipaṭipakkhānaṁ (syā0) mahāni0 3} dhammānaṁ hatattā sato, satinimittānaṁ dhammānaṁ asammuṭṭhattā {appamuṭṭhattā (syā0)} sato.

aparehipi catūhi kāraṇehi sato -- satiyā samannāgatattā sato, satiyā vasitattā sato, satiyā pāguññena samannāgatattā sato, satiyā apaccorohaṇatāya sato.

aparehipi catūhi kāraṇehi sato -- satiyā samannāgatattā sato, santattā sato, samitattā sato, santadhammasamannāgatattā sato. buddhānussatiyā sato, dhammānussatiyā sato, saṅghānussatiyā sato, sīlānussatiyā sato, cāgānussatiyā sato, devatānussatiyā sato, ānāpānassatiyā sato, maraṇassatiyā sato, kāyagatāsatiyā sato, upasamānussatiyā sato. yā sati anussati ...pe0 ... sammāsati satisambojjhaṅgo ekāyanamaggo, ayaṁ vuccati sati. imāya satiyā upeto hoti samupeto upāgato samupāgato upapanno samupapanno {sampanno (ka0)} samannāgato, so vuccati sato. bhikkhūti sattannaṁ dhammānaṁ bhinnattā bhikkhu -- sakkāyadiṭṭhi bhinnā hoti, vicikicchā bhinnā hoti, sīlabbataparāmāso bhinno hoti, rāgo bhinno hoti, doso bhinno hoti, moho bhinno hoti, māno bhinno hoti. bhinnā honti pāpakā akusalā dhammā saṁkilesikā ponobhavikā {ponobbhavikā (syā0 ka0)} sadarā dukkhavipākā āyatiṁ jātijarāmaraṇiyā.

pajjena katena {pajjotakatena (ka0) su0 ni0 519} attanā, [sabhiyāti bhagavā]

parinibbānagato vitiṇṇakaṅkho.

vibhavañca bhavañca vippahāya, vusitavā khīṇapunabbhavo sa bhikkhūti..

sato bhikkhu paribbajeti sato bhikkhu paribbaje, sato gaccheyya, sato tiṭṭheyya, sato nisīdeyya, sato seyyaṁ kappeyya, sato abhikkameyya, sato paṭikkameyya, sato ālokeyya, sato vilokeyya, sato samiñjeyya, sato pasāreyya, sato saṅghāṭipattacīvaraṁ dhāreyya, sato careyya vihareyya iriyeyya vatteyya pāleyya yapeyya yāpeyyāti -- sato bhikkhu paribbaje. tenāha bhagavā --

“kāmesu nābhigijjheyya, manasānāvilo siyā.

kusalo sabbadhammānaṁ, sato bhikkhu paribbaje” ti..

saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi -- “yaṁ kiñci samudayadhammaṁ sabbaṁ taṁ nirodhadhamman”-ti. tassa brāhmaṇassa anupādāya āsavehi cittaṁ vimucci. saha arahattappattā ajinajaṭāvākacīratidaṇḍakamaṇḍalukesā ca massū ca antarahitā, bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ namassamāno nisinno hoti -- “satthā me bhante bhagavā, sāvakohamasmī” ti.

ajitamāṇavapucchāniddeso paṭhamo.

2. tissametteyyamāṇavapucchāniddeso

9.

kodha santusito loke, [iccāyasmā tissametteyyo]

kassa no santi iñjitā.

ko ubhantamabhiññāya, majjhe mantā na lippati.

kaṁ brūsi mahāpurisoti, ko idha sibbinimaccagā..

kodha santusito loketi ko loke tuṭṭho santuṭṭho attamano paripuṇṇasaṅkappoti -- kodha santusito loke.

iccāyasmā tissametteyyoti. iccāti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ -- iccāti. āyasmāti piyavacanaṁ garuvacanaṁ sagāravasappatissādhivacanametaṁ -- āyasmāti. tissoti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo. metteyyoti tassa brāhmaṇassa gottaṁ saṅkhā samaññā paññatti vohāroti -- iccāyasmā tissametteyyo.

kassa no santi iñjitāti taṇhiñjitaṁ diṭṭhiñjitaṁ māniñjitaṁ kilesiñjitaṁ kāmiñjitaṁ. kassime iñjitā natthi na santi na saṁvijjanti nupalabbhanti pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti -- kassa no santi iñjitā.

ko ubhantamabhiññāyāti ko ubho ante abhiññāya jānitvā tulayitvā tīrayitvā vibhāvayitvā vibhūtaṁ katvāti -- ko ubhantamabhiññāya.

majjhe mantā na lippatīti majjhe mantāya na lippati, alitto anupalitto nikkhanto nissaṭo vippamutto visaññutto vimariyādikatena cetasā viharatīti -- majjhe mantā na lippati.

kaṁ brūsi mahāpurisoti mahāpuriso aggapuriso seṭṭhapuriso viseṭṭhapuriso pāmokkhapuriso uttamapuriso padhānapuriso pavarapurisoti. kaṁ brūsi kaṁ kathesi kaṁ maññasi kaṁ bhaṇasi kaṁ passati kaṁ voharasīti -- kaṁ brūsi mahāpurisoti.

ko idha sibbinimaccagāti ko idha sibbiniṁ taṇhaṁ ajjhagā upaccagā atikkanto samatikkanto vītivattoti -- ko idha sibbinimaccagā. tenāha so brāhmaṇo --

“kodha santusito loke, [iccāyasmā tissametteyyo]

kassa no santi iñjitā.

ko ubhantamabhiññāya, majjhe mantā na lippati.

kaṁ brūsi mahāpurisoti, ko idha sibbinimaccagā” ti..

10.

kāmesu brahmacariyavā, [metteyyāti bhagavā]

vītataṇho sadā sato.

saṅkhāya nibbuto bhikkhu, tassa no santi iñjitā..

kāmesu brahmacariyavāti. kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. brahmacariyaṁ vuccati asaddhammasamāpattiyā ārati virati paṭivirati veramaṇī akiriyā akaraṇaṁ anajjhāpatti velāanatikkamo. api ca, nippariyāyena brahmacariyaṁ vuccati ariyo aṭṭhaṅgiko maggo, seyyathidaṁ -- sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. yo iminā ariyena aṭṭhaṅgikena maggena upeto samupeto upāgato samupāgato upapanno samupapanno samannāgato, so vuccati brahmacariyavā. yathā ca dhanena dhanavāti vuccati, bhogena bhogavāti vuccati, yasena yasavāti vuccati, sippena sippavāti vuccati, sīlena sīlavāti vuccati, vīriyena vīriyavāti vuccati, paññāya paññavāti vuccati, vijjāya vijjavāti vuccati -- evameva yo iminā ariyena aṭṭhaṅgikena maggena upeto samupeto upāgato samupāgato upapanno samupapanno samannāgato, so vuccati brahmacariyavāti -- kāmesu brahmacariyavā.

metteyyāti bhagavā taṁ brāhmaṇaṁ gottena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- metteyyāti bhagavā.

vītataṇho sadā satoti. taṇhāti rūpataṇhā ...pe0 ... dhammataṇhā. yassesā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati vītataṇho cattataṇho vantataṇho muttataṇho pahīnataṇho paṭinissaṭṭhataṇho vītarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharati. sadāti sadā sabbadā sabbakālaṁ niccakālaṁ dhuvakālaṁ satataṁ samitaṁ abbokiṇṇaṁ poṅkhānupoṅkhaṁ {pokhānupokhaṁ (syā0)} udakūmikajātaṁ avīcisantatisahitaṁ {avīci samaṅhisahitaṁ (syā0)} phassitaṁ {phusitaṁ (syā0)} purebhattaṁ pacchābhattaṁ purimayāmaṁ majjhimayāmaṁ pacchimayāmaṁ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandhe. satoti catūhi kāraṇehi sato -- kāye kāyānupassanāsatipaṭṭhānaṁ bhāvento sato, vedanāsu vedanānupassanāsatipaṭṭhānaṁ bhāvento sato, citte cittānupassanāsatipaṭṭhānaṁ bhāvento sato, dhammesu dhammānupassanāsatipaṭṭhānaṁ bhāvento sato ...pe0 ... so vuccati satoti -- vītataṇho sadā sato.

saṅkhāya nibbuto bhikkhūti saṅkhā vuccati ñāṇaṁ. yā paññā pajānanā vicayo pavicayo ...pe0 ... amoho dhammavicayo sammādiṭṭhi. saṅkhāyāti saṅkhāya jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā aniccā” ti saṅkhāya jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā dukkhā” ti ...pe0 ... “sabbe dhammā anattā” ti ... “avijjāpaccayā saṅkhārā” ti ... “yaṁ kiñci samudayadhammaṁ sabbaṁ taṁ nirodhadhamman”-ti saṅkhāya jānitvā tulayitvā tīrayitvā vibhāvayitvā vibhūtaṁ katvā.

atha vā, aniccato saṅkhāya jānitvā ...pe0 ... dukkhato ... rogato ... gaṇḍato ... sallato ...pe0 ... nissaraṇato saṅkhāya jānitvā tulayitvā tīrayitvā vibhāvayitvā vibhūtaṁ katvā. nibbutoti rāgassa nibbāpitattā nibbuto, dosassa nibbāpitattā nibbuto, mohassa nibbāpitattā nibbuto, kodhassa ... upanāhassa ... makkhassa ... paḷāsassa ... issāya ... macchariyassa ... māyāya ... sāṭheyyassa ... thambhassa ... sārambhassa ... mānassa ... atimānassa ... madassa ... pamādassa ... sabbakilesānaṁ ... sabbaduccaritānaṁ ... sabbadarathānaṁ ... sabbapariḷāhānaṁ ... sabbasantāpānaṁ ... sabbākusalābhisaṅkhārānaṁ nibbāpitattā nibbuto. bhikkhūti sattannaṁ dhammānaṁ bhinnattā bhikkhu ...pe0 ... vusitavā khīṇapunabbhavo sa bhikkhūti -- saṅkhāya nibbuto bhikkhu.

tassa no santi iñjitāti. tassāti arahato khīṇāsavassa. iñjitāti taṇhiñjitaṁ diṭṭhiñjitaṁ māniñjitaṁ kilesiñjitaṁ kāmiñjitaṁ. tassime iñjitā natthi na santi na saṁvijjanti nupalabbhanti pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti -- tassa no santi iñjitā. tenāha bhagavā --

“kāmesu brahmacariyavā, [metteyyāti bhagavā]

vītataṇho sadā sato.

saṅkhāya nibbuto bhikkhu, tassa no santi iñjitā” ti..

11.

so ubhantamabhiññāya, majjhe mantā na lippati.

taṁ brūmi mahāpurisoti, so idha sibbinimaccagā..

so ubhantamabhiññāya, majjhe mantā na lippatīti. antāti phasso eko anto, phassasamudayo dutiyo anto, phassanirodho majjhe; atītaṁ eko anto, anāgataṁ dutiyo anto, paccuppannaṁ majjhe; sukhā vedanā eko anto, dukkhā vedanā dutiyo anto, adukkhamasukhā vedanā majjhe; nāmaṁ eko anto, rūpaṁ dutiyo anto, viññāṇaṁ majjhe; cha ajjhattikāni āyatanāni eko anto, cha bāhirāni āyatanāni dutiyo anto, viññāṇaṁ majjhe; sakkāyo eko anto, sakkāyasamudayo dutiyo anto, sakkāyanirodho majjhe. mantā vuccati paññā, yā paññā pajānanā ...pe0 ... amoho dhammavicayo sammādiṭṭhi.

lepāti dve lepā -- taṇhālepo ca diṭṭhilepo ca. katamo taṇhālepo ? yāvatā taṇhāsaṅkhātena sīmakataṁ odhikataṁ {mariyādikataṁ odhikataṁ (syā0)} pariyantakataṁ pariggahitaṁ mamāyitaṁ -- “idaṁ mama, etaṁ mama, ettakaṁ mama, ettāvatā mama rūpā saddā gandhā rasā phoṭṭhabbā attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca”. kevalampi mahāpathaviṁ taṇhāvasena mamāyati. yāvatā aṭṭhasatataṇhāvicaritaṁ -- ayaṁ taṇhālepo.

katamo diṭṭhilepo? vīsativatthukā sakkāyadiṭṭhi, dasavatthukā micchādiṭṭhi, dasavatthukā antaggāhikā diṭṭhi, yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho {vipariyesaggāho (bahūsu)} viparītaggāho vipallāsaggāho micchāgāho ayāthāvakasmiṁ yāthāvakanti gāho, yāvatā dvāsaṭṭhi diṭṭhigatāni -- ayaṁ diṭṭhilepo.

so ubhantamabhiññāya, majjhe mantā na lippatīti so ubho ca ante majjhañca mantāya abhiññāya jānitvā tulayitvā tīrayitvā vibhāvayitvā vibhūtaṁ katvā na lippati na palippati na upalippati, alitto asaṁlitto anupalitto nikkhanto nissaṭo vippamutto visaññutto vimariyādikatena cetasā viharatīti -- so ubhantamabhiññāya majjhe mantā na lippati.

taṁ brūmi mahāpurisoti mahāpuriso aggapuriso seṭṭhapuriso viseṭṭhapuriso pāmokkhapuriso uttamapuriso pavarapuriso, taṁ brūmi taṁ kathemi taṁ bhaṇāmi taṁ dīpemi taṁ voharāmi.

āyasmā sāriputto {passa saṁ0 ni0 5.377} bhagavantaṁ etadavoca -- “mahāpuriso mahāpuriso'ti, bhante, vuccati. kittāvatā nu kho, bhante, mahāpuriso hotī” ti? “vimuttacittattā khvāhaṁ, sāriputta, mahāpurisoti vadāmi, avimuttacittattā no mahāpurisoti vadāmi.

“kathañca, sāriputta, vimuttacitto hoti? idha, sāriputta, bhikkhu ajjhattaṁ kāye kāyānupassī viharati ātāpī sampajāno satimā vineyya loke abhijjhādomanassaṁ. tassa kāye kāyānupassino viharato cittaṁ virajjati vimuccati anupādāya āsavehi. vedanāsu ...pe0 ... citte ... dhammesu dhammānupassī viharati ātāpī sampajāno satimā vineyya loke abhijjhādomanassaṁ. tassa dhammesu dhammānupassino viharato cittaṁ virajjati vimuccati anupādāya āsavehi. evaṁ kho, sāriputta, bhikkhu vimuttacitto hoti. vimuttacittattā khvāhaṁ, sāriputta, mahāpurisoti vadāmi, avimuttacittattā no mahāpurisoti vadāmī” ti -- taṁ brūmi mahāpurisoti.

so idha sibbinimaccagāti sibbinī vuccati taṇhā. yo rāgo sārāgo ...pe0 ... abhijjhā lobho akusalamūlaṁ, yassesā sibbinī taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā. so sibbiniṁ taṇhaṁ accagā upaccagā atikkanto samatikkanto vītivattoti -- so idha sibbinimaccagā. tenāha bhagavā --

“so ubhantamabhiññāya, majjhe mantā na lippati.

taṁ brūmi mahāpurisoti, so idha sibbinimaccagā” ti..

saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi -- “yaṁ kiñci samudayadhammaṁ sabbaṁ taṁ nirodhadhamman”-ti. tassa brāhmaṇassa anupādāya āsavehi cittaṁ vimucci. saha arahattappattā ajinajaṭāvākacīratidaṇḍakamaṇḍalukesā ca massū ca antarahitā. bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ namassamāno nisinno hoti -- “satthā me bhante bhagavā, sāvakohamasmī” ti.

tissametteyyamāṇavapucchāniddeso dutiyo.

3. puṇṇakamāṇavapucchāniddeso

12.

anejaṁ mūladassāviṁ, [iccāyasmā puṇṇako]

atthi pañhena āgamaṁ.

kiṁnissitā isayo manujā, khattiyā brāhmaṇā devatānaṁ.

yaññamakappayiṁsu puthūdha loke, pucchāmi taṁ bhagavā brūhi metaṁ..

anejaṁ mūladassāvinti ejā vuccati taṇhā. yo rāgo sārāgo ...pe0 ... abhijjhā lobho akusalamūlaṁ sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho anejo. ejāya pahīnattā anejo. bhagavā lābhepi na iñjati, alābhepi na iñjati, yasepi na iñjati, ayasepi na iñjati, pasaṁsāyapi na iñjati, nindāyapi na iñjati, sukhepi na iñjati, dukkhepi na iñjati na calati na vedhati nappavedhatīti -- anejaṁ. mūladassāvinti bhagavā mūladassāvī hetudassāvī nidānadassāvī sambhavadassāvī pabhavadassāvī samuṭṭhānadassāvī āhāradassāvī ārammaṇadassāvī paccayadassāvī samudayadassāvī.

tīṇi akusalamūlāni -- lobho akusalamūlaṁ, doso akusalamūlaṁ, moho akusalamūlaṁ.

vuttañhetaṁ bhagavatā -- {passa a0 ni0 3.112} “tīṇimāni, bhikkhave, nidānāni kammānaṁ samudayāya. katamāni tīṇi? lobho nidānaṁ kammānaṁ samudayāya, doso nidānaṁ kammānaṁ samudayāya, moho nidānaṁ kammānaṁ samudayāya. na, bhikkhave, lobhajena kammena dosajena kammena mohajena kammena devā paññāyanti, manussā paññāyanti, yā vā panaññāpi kāci sugatiyo. atha kho, bhikkhave, lobhajena kammena dosajena kammena mohajena kammena nirayo paññāyati, tiracchānayoni paññāyati, pettivisayo paññāyati, yā vā panaññāpi kāci duggatiyo niraye tiracchānayoniyā pettivisaye attabhāvābhinibbattiyā”. imāni tīṇi akusalamūlānīti bhagavā jānāti passati. evampi bhagavā mūladassāvī ...pe0 ... samudayadassāvī. tīṇi kusalamūlāni -- alobho kusalamūlaṁ, adoso kusalamūlaṁ, amoho kusalamūlaṁ.

vuttañhetaṁ bhagavatā -- “tīṇimāni ...pe0 ... na, bhikkhave, alobhajena kammena adosajena kammena amohajena kammena nirayo paññāyati, tiracchānayoni paññāyati, pettivisayo paññāyati, yā vā panaññāpi kāci duggatiyo. atha kho, bhikkhave, alobhajena kammena adosajena kammena amohajena kammena devā paññāyanti, manussā paññāyanti, yā vā panaññāpi kāci sugatiyo deve ca manusse ca attabhāvābhinibbattiyā”. imāni tīṇi kusalamūlānīti bhagavā jānāti passati. evampi bhagavā mūladassāvī ...pe0 ... samudayadassāvī.

vuttañhetaṁ bhagavatā -- “ye keci, bhikkhave, dhammā akusalā akusalabhāgiyā akusalapakkhikā sabbe te avijjāmūlakā avijjāsamosaraṇā avijjāsamugghātā”. sabbe te samugghātaṁ gacchantīti bhagavā jānāti passati. evampi bhagavā mūladassāvī ...pe0 ... samudayadassāvī.

vuttañhetaṁ bhagavatā -- “ye keci, bhikkhave, dhammā kusalā kusalabhāgiyā kusalapakkhikā, sabbe te appamādamūlakā appamādasamosaraṇā. appamādo tesaṁ dhammānaṁ aggamakkhāyatī” ti bhagavā jānāti passati. evampi bhagavā mūladassāvī ...pe0 ... samudayadassāvī.

atha vā, bhagavā jānāti passati. “avijjā mūlaṁ saṅkhārānaṁ, saṅkhārā mūlaṁ viññāṇassa, viññāṇaṁ mūlaṁ nāmarūpassa, nāmarūpaṁ mūlaṁ saḷāyatanassa, saḷāyatanaṁ mūlaṁ phassassa, phasso mūlaṁ vedanāya, vedanā mūlaṁ taṇhāya, taṇhā mūlaṁ upādānassa, upādānaṁ mūlaṁ bhavassa, bhavo mūlaṁ jātiyā, jāti mūlaṁ jarāmaraṇassā” ti -- bhagavā jānāti passati. evampi bhagavā mūladassāvī ...pe0 ... samudayadassāvī.

atha vā, bhagavā jānāti passati. “cakkhu mūlaṁ cakkhurogānaṁ, sotaṁ mūlaṁ sotarogānaṁ, ghānaṁ mūlaṁ ghānarogānaṁ, jivhā mūlaṁ jivhārogānaṁ, kāyo mūlaṁ kāyarogānaṁ, mano mūlaṁ cetasikānaṁ dukkhānan”-ti -- bhagavā jānāti passati. evampi bhagavā mūladassāvī hetudassāvī nidānadassāvī sambhavadassāvī pabhavadassāvī samuṭṭhānadassāvī āhāradassāvī ārammaṇadassāvī paccayadassāvī samudayadassāvīti -- anejaṁ mūladassāvī.

iccāyasmā puṇṇakoti iccāti padasandhi ...pe0 ... āyasmā puṇṇako.

atthi pañhena āgamanti pañhena atthiko āgatomhi, {pañhatthikāmha āgatā (bahūsu) passa mahāni0 192} pañhaṁ pucchitukāmo āgatomhi, pañhaṁ sotukāmo āgatomhīti -- evampi atthi pañhena āgamaṁ. atha vā, pañhatthikānaṁ pañhaṁ pucchitukāmānaṁ pañhaṁ sotukāmānaṁ āgamanaṁ abhikkamanaṁ upasaṅkamanaṁ payirupāsanaṁ atthīti -- evampi atthi pañhena āgamaṁ. atha vā, pañhāgamo tuyhaṁ atthi, tvampi pahu tvamasi alamatto. mayā pucchitaṁ kathetuṁ visajjetuṁ vahassetaṁ bhāranti {visajjetuṁ sandassetuṁ bhaṇitunti (syā0) vahassu + etaṁ} -- evampi atthi pañhena āgamaṁ.

kiṁ nissitā isayo manujāti kiṁ nissitā āsitā allīnā upagatā ajjhositā adhimuttā. isayoti isināmakā ye keci isipabbajjaṁ pabbajitā ājīvakā nigaṇṭhā jaṭilā tāpasā. manujāti manussā vuccantīti -- kiṁ nissitā isayo manujā.

khattiyā brāhmaṇā devatānanti. khattiyāti ye keci khattiyajātikā. brāhmaṇāti ye keci bhovādikā. devatānanti ājīvakasāvakānaṁ ājīvakā devatā, nigaṇṭhasāvakānaṁ nigaṇṭhā devatā, jaṭilasāvakānaṁ jaṭilā devatā, paribbājakasāvakānaṁ paribbājakā devatā, aviruddhakasāvakānaṁ aviruddhakā {avaruddhakasāvakānaṁ avaruddhakā (syā0)} devatā, hatthivatikānaṁ hatthī devatā, assavatikānaṁ assā devatā, govatikānaṁ gāvo devatā, kukkuravatikānaṁ kukkurā devatā, kākavatikānaṁ kākā devatā, vāsudevavatikānaṁ vāsudevo devatā, baladevavatikānaṁ baladevo devatā, puṇṇabhaddavatikānaṁ puṇṇabhaddo devatā, maṇibhaddavatikānaṁ maṇibhaddo devatā, aggivatikānaṁ aggi devatā, nāgavatikānaṁ nāgā devatā, supaṇṇavatikānaṁ supaṇṇā devatā, yakkhavatikānaṁ yakkhā devatā, asuravatikānaṁ asurā devatā, gandhabbavatikānaṁ gandhabbā devatā, mahārājavatikānaṁ mahārājāno devatā, candavatikānaṁ cando devatā, sūriyavatikānaṁ sūriyo devatā, indavatikānaṁ indo devatā, brahmavatikānaṁ brahmā devatā, devavatikānaṁ devo devatā, disāvatikānaṁ disā devatā, ye yesaṁ dakkhiṇeyyā te tesaṁ devatāti -- khattiyabrāhmaṇā devatānaṁ.

yaññamakappayiṁsu puthūdha loketi yaññaṁ vuccati deyyadhammo cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ vatthaṁ yānaṁ mālāgandhavilepanaṁ {mālāgandhaṁ vilepanaṁ (syā0) itivu0 75} seyyāvasathapadīpeyyaṁ. yaññamakappayiṁsūti yepi yaññaṁ esanti gavesanti pariyesanti cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyaṁ, tepi yaññaṁ kappenti. yepi yaññaṁ abhisaṅkharonti cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ ...pe0 ... seyyāvasathapadīpeyyaṁ, tepi yaññaṁ kappenti. yepi yaññaṁ denti yajanti pariccajanti cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ ...pe0 ... seyyāvasathapadīpeyyaṁ, tepi yaññaṁ kappenti. puthūti yaññā vā ete puthū, yaññayājakā {yaññayajakā (syā0)} vā ete puthū, dakkhiṇeyyā vā ete puthū. kathaṁ yaññā vā ete puthū? bahukānaṁ ete yaññā cīvarapiṇḍapātasenāsanagilānapaccayabhesajjaparikkhārā annaṁ pānaṁ vatthaṁ yānaṁ mālaṁ gandhaṁ vilepanaṁ seyyāvasathapadīpeyyaṁ -- evaṁ yaññā vā ete puthū.

kathaṁ yaññayājakā vā ete puthū? bahukā ete yaññayājakā khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca -- evaṁ yaññayājakā vā ete puthū.

kathaṁ dakkhiṇeyyā vā ete puthū? bahukā ete dakkhiṇeyyā puthū samaṇabrāhmaṇā kapaṇaddhikavanibbakayācakā { ... vaṇibbakasāvakā (syā0) itivu0 75} -- evaṁ dakkhiṇeyyā vā ete puthū. idha loketi manussaloketi yaññamakappayiṁsu -- puthūdha loke.

pucchāmi taṁ bhagavā brūhi metanti. pucchāti tisso pucchā -- adiṭṭhajotanā pucchā, diṭṭhasaṁsandanā pucchā, vimaticchedanā pucchā. katamā adiṭṭhajotanā pucchā? pakatiyā lakkhaṇaṁ aññātaṁ hoti adiṭṭhaṁ atulitaṁ atīritaṁ avibhūtaṁ avibhāvitaṁ, tassa ñāṇāya dassanāya tulanāya tīraṇāya vibhūtatthāya vibhāvanatthāya pañhaṁ pucchati -- ayaṁ adiṭṭhajotanā pucchā.

katamā diṭṭhasaṁsandanā pucchā? pakatiyā lakkhaṇaṁ ñātaṁ hoti diṭṭhaṁ tulitaṁ tīritaṁ vibhūtaṁ vibhāvitaṁ. aññehi paṇḍitehi saddhiṁ saṁsandanatthāya pañhaṁ pucchati -- ayaṁ diṭṭhasaṁsandanā pucchā.

katamā vimaticchedanā pucchā? pakatiyā saṁsayapakkhando {saṁsayapakkhanno (syā0)} hoti vimatipakkhando dveḷhakajāto -- “evaṁ nu kho, na nu kho, kiṁ nu kho, kathaṁ nu kho” ti! so vimaticchedanatthāya pañhaṁ pucchati -- ayaṁ vimaticchedanā pucchā. imā tisso pucchā.

aparāpi tisso pucchā -- manussapucchā, amanussapucchā, nimmitapucchā. katamā manussapucchā? manussā buddhaṁ bhagavantaṁ upasaṅkamitvā pucchanti, bhikkhū pucchanti, bhikkhuniyo pucchanti, upāsakā pucchanti, upāsikāyo pucchanti, rājāno pucchanti, khattiyā pucchanti, brāhmaṇā pucchanti, vessā pucchanti, suddā pucchanti, gahaṭṭhā pucchanti, pabbajitā pucchanti -- ayaṁ manussapucchā.

katamā amanussapucchā? amanussā buddhaṁ bhagavantaṁ upasaṅkamitvā pañhaṁ pucchanti, nāgā pucchanti, supaṇṇā pucchanti, yakkhā pucchanti, asurā pucchanti, gandhabbā pucchanti, mahārājāno pucchanti, indā pucchanti, brahmāno pucchanti, devatāyo pucchanti -- ayaṁ amanussapucchā.

katamā nimmitapucchā? yaṁ bhagavā rūpaṁ abhinimmināti manomayaṁ sabbaṅgapaccaṅgaṁ ahīnindriyaṁ, so nimmito buddhaṁ bhagavantaṁ upasaṅkamitvā pañhaṁ pucchati; bhagavā visajjeti {vissajjeti (ka0)} -- ayaṁ nimmitapucchā. imā tisso pucchā.

aparāpi tisso pucchā -- attatthapucchā, paratthapucchā, ubhayatthapucchā. aparāpi tisso pucchā -- diṭṭhadhammikatthapucchā, samparāyikatthapucchā, paramatthapucchā. aparāpi tisso pucchā -- anavajjatthapucchā, nikkilesatthapucchā, vodānatthapucchā. aparāpi tisso pucchā -- atītapucchā, anāgatapucchā, paccuppannapucchā. aparāpi tisso pucchā -- ajjhattapucchā, bahiddhāpucchā, ajjhattabahiddhāpucchā. aparāpi tisso pucchā -- kusalapucchā, akusalapucchā, abyākatapucchā. aparāpi tisso pucchā -- khandhapucchā, dhātupucchā, āyatanapucchā. aparāpi tisso pucchā -- satipaṭṭhānapucchā, sammappadhānapucchā, iddhipādapucchā. aparāpi tisso pucchā -- indriyapucchā, balapucchā, bojjhaṅgapucchā. aparāpi tisso pucchā -- maggapucchā, phalapucchā, nibbānapucchā.

pucchāmi tanti pucchāmi taṁ yācāmi taṁ ajjhesāmi taṁ pasādemi taṁ “kathayassu me” ti pucchāmi taṁ. bhagavāti gāravādhivacanametaṁ ... sacchikā paññatti -- yadidaṁ bhagavāti. brūhi metanti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- pucchāmi taṁ bhagavā brūhi metaṁ. tenāha so brāhmaṇo --

“anejaṁ mūladassāviṁ, [iccāyasmā puṇṇako]

atthi pañhena āgamaṁ.

kiṁ nissitā isayo manujā, khattiyā brāhmaṇā devatānaṁ.

yaññamakappayiṁsu puthūdha loke, pucchāmi taṁ bhagavā brūhi metan”-ti..

13.

ye kecime isayo manujā, [puṇṇakāti bhagavā]

khattiyā brāhmaṇā devatānaṁ.

yaññamakappayiṁsu puthūdha loke, āsīsamānā puṇṇaka itthattaṁ {itthataṁ (syā0), itthabhāvaṁ (ka0)}.

jaraṁ sitā yaññamakappayiṁsu..

ye kecime isayo manujāti. ye kecīti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ -- ye kecīti. isayoti isināmakā ye keci isipabbajjaṁ pabbajitā ājīvakā nigaṇṭhā jaṭilā tāpasā. manujāti manussā vuccantīti -- ye kecime isayo manujā puṇṇakāti bhagavā.

khattiyā brāhmaṇā devatānanti. khattiyāti ye keci khattiyajātikā. brāhmaṇāti ye keci bhovādikā. devatānanti ājīvakasāvakānaṁ ājīvakā devatā ...pe0 ... disāvatikānaṁ disā devatā. ye yesaṁ dakkhiṇeyyā, te tesaṁ devatāti -- khattiyā brāhmaṇā devatānaṁ.

yaññamakappayiṁsu puthūdha loketi. yaññaṁ vuccati deyyadhammo cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ ...pe0 ... seyyāvasathapadīpeyyaṁ. yaññamakappayiṁsūti yepi yaññaṁ esanti gavesanti pariyesanti ...pe0 ... seyyāvasathapadīpeyyaṁ, tepi yaññaṁ kappenti. puthūti yaññā vā ete puthū, yaññayājakā vā ete puthū, dakkhiṇeyyā vā ete puthū ...pe0 ... evaṁ dakkhiṇeyyā vā ete puthū. idha loketi manussaloketi yaññamakappayiṁsu -- puthūdha loke.

āsīsamānā puṇṇaka itthattanti. āsīsamānāti rūpapaṭilābhaṁ āsīsamānā, saddapaṭilābhaṁ āsīsamānā, gandhapaṭilābhaṁ āsīsamānā, rasapaṭilābhaṁ āsīsamānā, phoṭṭhabbapaṭilābhaṁ āsīsamānā, puttapaṭilābhaṁ āsīsamānā, dārapaṭilābhaṁ āsīsamānā, dhanapaṭilābhaṁ āsīsamānā, yasapaṭilābhaṁ āsīsamānā, issariyapaṭilābhaṁ āsīsamānā, khattiyamahāsālakule attabhāvapaṭilābhaṁ āsīsamānā, brāhmaṇamahāsālakule attabhāvapaṭilābhaṁ āsīsamānā, gahapatimahāsālakule attabhāvapaṭilābhaṁ āsīsamānā, cātumahārājikesu {cātummahārājikesu (syā0)} devesu attabhāvapaṭilābhaṁ āsīsamānā, tāvatiṁsesu devesu yāmesu devesu tusitesu devesu nimmānaratīsu devesu paranimmitavasavattīsu devesu brahmakāyikesu devesu attabhāvapaṭilābhaṁ āsīsamānā icchamānā sādiyamānā patthayamānā pihayamānā abhijappamānāti āsīsamānā.

puṇṇaka itthattanti ettha attabhāvābhinibbattiṁ āsīsamānā ettha khattiyamahāsālakule attabhāvābhinibbattiṁ āsīsamānā ...pe0 ... ettha brahmakāyikesu devesu attabhāvābhinibbattiṁ āsīsamānā icchamānā sādiyamānā patthayamānā pihayamānā abhijappamānāti āsīsamānā -- puṇṇaka itthattaṁ.

jaraṁ sitā yaññamakappayiṁsūti jarānissitā byādhinissitā maraṇanissitā sokaparidevadukkhadomanassupāyāsanissitā. yadeva te jātinissitā tadeva te jarānissitā. yadeva te jarānissitā tadeva te byādhinissitā. yadeva te byādhinissitā tadeva te maraṇanissitā. yadeva te maraṇanissitā tadeva te sokaparidevadukkhadomanassupāyāsanissitā. yadeva te sokaparidevadukkhadomanassupāyāsanissitā tadeva te gatinissitā. yadeva te gatinissitā tadeva te upapattinissitā. yadeva te upapattinissitā tadeva te paṭisandhinissitā. yadeva te paṭisandhinissitā tadeva te bhavanissitā. yadeva te bhavanissitā tadeva te saṁsāranissitā. yadeva te saṁsāranissitā tadeva te vaṭṭanissitā allīnā upagatā ajjhositā adhimuttāti -- jaraṁ sitā yaññamakappayiṁsu. tenāha bhagavā --

“ye kecime isayo manujā, [puṇṇakāti bhagavā]

khattiyā brāhmaṇā devatānaṁ.

yaññamakappayiṁsu puthūdha loke, āsīsamānā puṇṇaka itthattaṁ.

jaraṁ sitā yaññamakappayiṁsū” ti..

14.

ye kecime isayo manujā, [iccāyasmā puṇṇako]

khattiyā brāhmaṇā devatānaṁ.

yaññamakappayiṁsu puthūdha loke, kaccisu te bhagavā yaññapathe appamattā.

atāruṁ {atāruṁ (syā0 ka0)} jātiñca jarañca mārisa, pucchāmi taṁ bhagavā brūhi metaṁ..

ye kecime isayo manujāti. ye kecīti ...pe0 ....

kaccisu te bhagavā yaññapathe appamattāti. kaccisūti saṁsayapucchā vimatipucchā dveḷhakapucchā anekaṁsapucchā -- “evaṁ nu kho, na nu kho, kiṁ nu kho, kathaṁ nu kho” ti -- kaccisu. teti yaññayājakā vuccanti. bhagavāti gāravādhivacanaṁ ...pe0 ... sacchikā paññatti, yadidaṁ bhagavāti -- kaccisu te bhagavā. yaññapathe appamattāti yaññoyeva vuccati yaññapatho. yathā ariyamaggo ariyapatho devamaggo devapatho brahmamaggo brahmapatho, evameva yaññoyeva vuccati yaññapatho. appamattāti yaññapathe appamattā sakkaccakārino sātaccakārino aṭṭhitakārino anolīnavuttino anikkhittacchandā anikkhittadhurā taccaritā tabbahulā taggarukā tanninnā tappoṇā tappabbhārā tadadhimuttā tadadhipateyyāti -- tepi yaññapathe appamattā. yepi yaññaṁ esanti gavesanti pariyesanti cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ ...pe0 ... seyyāvasathapadīpeyyaṁ sakkaccakārino ...pe0 ... tadadhipateyyā, tepi yaññapathe appamattā. yepi yaññaṁ abhisaṅkharonti cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ ...pe0 ... seyyāvasathapadīpeyyaṁ sakkaccakārino ...pe0 ... tadadhipateyyā, tepi yaññapathe appamattā. yepi yaññaṁ denti yajanti pariccajanti cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ ...pe0 ... seyyāvasathapadīpeyyaṁ sakkaccakārino ...pe0 ... tadadhipateyyā, tepi yaññapathe appamattāti -- kaccisu te bhagavā yaññapathe appamattā.

atāruṁ jātiñca jarañca mārisāti jarāmaraṇaṁ atariṁsu uttariṁsu patariṁsu samatikkamiṁsu vītivattiṁsu. mārisāti piyavacanaṁ garuvacanaṁ sagāravasappatissādhivacanametaṁ mārisāti -- atāru jātiñca jarañca mārisa.

pucchāmi taṁ bhagavā brūhi metanti. pucchāmi tanti pucchāmi taṁ yācāmi taṁ ajjhesāmi taṁ pasādemi taṁ kathayassu meti -- pucchāmi taṁ. bhagavāti gāravādhivacanaṁ ...pe0 ... sacchikā paññatti -- yadidaṁ bhagavāti. brūhi metanti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- pucchāmi taṁ bhagavā brūhi metaṁ. tenāha so brāhmaṇo --

“ye kecime isayo manujā, [iccāyasmā puṇṇako]

khattiyā brāhmaṇā devatānaṁ.

yaññamakappayiṁsu puthūdha loke, kaccisu te bhagavā yaññapathe appamattā.

atāru jātiñca jarañca mārisa, pucchāmi taṁ bhagavā brūhi metan”-ti..

15.

āsīsanti {āsiṁsanti (syā0)} thomayanti, abhijappanti juhanti. [puṇṇakāti bhagavā]

kāmābhijappanti paṭicca lābhaṁ, te yājayogā bhavarāgarattā.

nātariṁsu jātijaranti brūmi..

āsīsanti thomayanti abhijappanti juhantīti. āsīsantīti rūpapaṭilābhaṁ āsīsanti, saddapaṭilābhaṁ āsīsanti, gandhapaṭilābhaṁ āsīsanti, rasapaṭilābhaṁ āsīsanti, phoṭṭhabbapaṭilābhaṁ āsīsanti, puttapaṭilābhaṁ āsīsanti, dārapaṭilābhaṁ āsīsanti, dhanapaṭilābhaṁ āsīsanti, yasapaṭilābhaṁ āsīsanti, issariyapaṭilābhaṁ āsīsanti, khattiyamahāsālakule attabhāvapaṭilābhaṁ āsīsanti, brāhmaṇamahāsālakule ...pe0 ... gahapatimahāsālakule attabhāvapaṭilābhaṁ āsīsanti, cātumahārājikesu devesu ...pe0 ... brahmakāyikesu devesu attabhāvapaṭilābhaṁ āsīsanti icchanti sādiyanti patthayanti pihayantīti -- āsīsanti.

thomayantīti yaññaṁ vā thomenti phalaṁ vā thomenti dakkhiṇeyye vā thomenti. kathaṁ yaññaṁ thomenti? suciṁ dinnaṁ {viyaṁ dinnaṁ (syā0)}, manāpaṁ dinnaṁ, paṇītaṁ dinnaṁ, kālena dinnaṁ, kappiyaṁ dinnaṁ, viceyya dinnaṁ, anavajjaṁ dinnaṁ, abhiṇhaṁ dinnaṁ dadaṁ cittaṁ pasāditanti -- thomenti kittenti vaṇṇenti pasaṁsanti. evaṁ yaññaṁ thomenti.

kathaṁ phalaṁ thomenti? ito nidānaṁ rūpapaṭilābho bhavissati ...pe0 ... brahmakāyikesu devesu attabhāvapaṭilābho bhavissatīti -- thomenti kittenti vaṇṇenti pasaṁsanti. evaṁ phalaṁ thomenti.

kathaṁ dakkhiṇeyye thomenti? dakkhiṇeyyā jātisampannā gottasampannā ajjhāyakā mantadharā tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ padakā veyyākaraṇā lokāyatamahāpurisalakkhaṇesu anavayāti, vītarāgā vā rāgavinayāya vā paṭipannā, vītadosā vā dosavinayāya vā paṭipannā, vītamohā vā mohavinayāya vā paṭipannā, saddhāsampannā sīlasampannā samādhisampannā paññāsampannā vimuttisampannā vimuttiñāṇadassanasampannāti -- thomenti kittenti vaṇṇenti pasaṁsanti. evaṁ dakkhiṇeyye thomentīti -- āsīsanti thomayanti.

abhijappantīti rūpapaṭilābhaṁ abhijappanti, saddapaṭilābhaṁ abhijappanti, gandhapaṭilābhaṁ abhijappanti, rasapaṭilābhaṁ abhijappanti ...pe0 ... brahmakāyikesu devesu attabhāvapaṭilābhaṁ abhijappantīti -- āsīsanti thomayanti abhijappanti. juhantīti juhanti denti yajanti pariccajanti cīvarapiṇḍapātasenāsanagilānapaccayabhesajjaparikkhāraṁ annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyanti -- āsīsanti thomayanti abhijappanti juhanti puṇṇakāti bhagavā.

kāmābhijappanti paṭicca lābhanti rūpapaṭilābhaṁ paṭicca kāme abhijappanti, saddapaṭilābhaṁ paṭicca kāme abhijappanti ...pe0 ... brahmakāyikesu devesu attabhāvapaṭilābhaṁ paṭicca kāme abhijappanti pajappantīti -- kāmābhijappanti paṭicca lābhaṁ.

te yājayogā bhavarāgarattā nātariṁsu jātijaranti brūmīti teti yaññayājakā vuccanti, yājayogāti yājayogesu yuttā payuttā āyuttā samāyuttā taccaritā tabbahulā taggarukā tanninnā tappoṇā tappabbhārā tadadhimuttā tadadhipateyyāti -- te yājayogā, bhavarāgarattāti bhavarāgo vuccati yo bhavesu bhavacchando bhavarāgo bhavanandī bhavataṇhā bhavasineho bhavapariḷāho bhavamucchā bhavajjhosānaṁ. bhavarāgena bhavesu rattā giddhā gadhitā mucchitā ajjhosannā laggā laggitā palibuddhāti -- te yājayogā bhavarāgarattā.

nātariṁsu jātijaranti brūmīti te yājayogā bhavarāgarattā jātijarāmaraṇaṁ nātariṁsu na uttariṁsu na patariṁsu na samatikkamiṁsu na vītivattiṁsu, jātijarāmaraṇā anikkhantā anissaṭā anatikkantā asamatikkantā avītivattā antojātijarāmaraṇe parivattanti antosaṁsārapathe parivattanti. jātiyā anugatā jarāya anusaṭā byādhinā abhibhūtā maraṇena abbhāhatā atāṇā aleṇā asaraṇā asaraṇībhūtāti; brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti -- te yājayogā bhavarāgarattā nātariṁsu jātijaranti brūmi. tenāha bhagavā --

“āsīsanti thomayanti, abhijappanti juhanti. [puṇṇakāti bhagavā]

kāmābhijappanti paṭicca lābhaṁ, te yājayogā bhavarāgarattā.

nātariṁsu jātijaranti brūmī” ti..

16.

te ce nātariṁsu yājayogā, [iccāyasmā puṇṇako]

yaññehi jātiñca jarañca mārisa.

atha ko carahi devamanussaloke, atāri jātiñca jarañca mārisa.

pucchāmi taṁ bhagavā brūhi metaṁ..

te ce nātariṁsu yājayogāti te yaññayājakā yājayogā bhavarāgarattā jātijarāmaraṇaṁ nātariṁsu na uttariṁsu na patariṁsu na samatikkamiṁsu na vītivattiṁsu, jātijarāmaraṇā anikkhantā anissaṭā anatikkantā asamatikkantā avītivattā antojātijarāmaraṇe parivattanti antosaṁsārapathe parivattanti. jātiyā anugatā jarāya anusaṭā byādhinā abhibhūtā maraṇena abbhāhatā atāṇā aleṇā asaraṇā asaraṇībhūtāti -- te ce nātariṁsu yājayogā.

iccāyasmā puṇṇakoti. iccāti padasandhi ...pe0 ... āyasmā puṇṇako.

yaññehi jātiñca jarañca mārisāti. yaññehīti yaññehi pahūtehi yaññehi vividhehi yaññehi puthūhi. mārisāti piyavacanaṁ garuvacanaṁ sagāravasappatissādhivacanametaṁ mārisāti -- yaññehi jātiñca jarañca mārisa.

atha ko carahi devamanussaloke, atāri jātiñca jarañca mārisāti atha ko eso sadevake loke samārake sabrahmake sassamaṇabrāhmaṇiyā pajāya sadevamanussāya jātijarāmaraṇaṁ atari uttari patari samatikkami vītivattayi {vītivatti (ka0)}. mārisāti piyavacanaṁ garuvacanaṁ sagāravasappattissādhivacanametaṁ mārisāti -- atha ko carahi devamanussaloke, atāri jātiñca jarañca mārisa.

pucchāmi taṁ bhagavā brūhi metanti. pucchāmi tanti pucchāmi taṁ yācāmi taṁ ajjhesāmi taṁ pasādemi taṁ kathayassu metanti -- pucchāmi taṁ. bhagavāti gāravādhivacanaṁ ...pe0 ... sacchikā paññatti -- yadidaṁ bhagavāti. brūhi metanti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- pucchāmi taṁ bhagavā brūhi metaṁ. tenāha so brāhmaṇo --

“te ce nātariṁsu yājayogā, [iccāyasmā puṇṇako]

yaññehi jātiñca jarañca mārisa.

atha ko carahi devamanussaloke, atāri jātiñca jarañca mārisa.

pucchāmi taṁ bhagavā brūhi metan”-ti..

17.

saṅkhāya lokasmi {lokasmiṁ (syā0 ka0)} paroparāni, [puṇṇakāti bhagavā]

yassiñjitaṁ natthi kuhiñci loke.

santo vidhūmo anīgho nirāso, atāri so jātijaranti brūmi..

saṅkhāya lokasmi paroparānīti saṅkhā vuccati ñāṇaṁ yā paññā pajānanā ...pe0 ... amoho dhammavicayo sammādiṭṭhi. paroparānīti oraṁ vuccati sakattabhāvo, paraṁ vuccati parattabhāvo oraṁ vuccati sakarūpavedanāsaññāsaṅkhāraviññāṇaṁ, paraṁ vuccati pararūpavedanāsaññāsaṅkhāraviññāṇaṁ ; oraṁ vuccati cha ajjhattikāni āyatanāni, paraṁ vuccati cha bāhirāni āyatanāni. oraṁ vuccati manussaloko, paraṁ vuccati devaloko; oraṁ vuccati kāmadhātu, paraṁ vuccati rūpadhātu arūpadhātu; oraṁ vuccati kāmadhātu rūpadhātu, paraṁ vuccati arūpadhātu. saṅkhāya lokasmi paroparānīti paroparāni aniccato saṅkhāya dukkhato rogato gaṇḍato ...pe0 ... nissaraṇato saṅkhāya jānitvā tulayitvā tīrayitvā vibhāvayitvā vibhūtaṁ katvāti -- saṅkhāya lokasmi paroparāni. puṇṇakāti bhagavāti. puṇṇakāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... yadidaṁ bhagavāti -- puṇṇakāti bhagavā.

yassiñjitaṁ natthi kuhiñci loketi. yassāti arahato khīṇāsavassa. iñjitanti taṇhiñjitaṁ diṭṭhiñjitaṁ māniñjitaṁ kilesiñjitaṁ kāmiñjitaṁ. yassime iñjitā natthi na santi na saṁvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā. kuhiñcīti kuhiñci kismiñci katthaci ajjhattaṁ vā bahiddhā vā ajjhattabahiddhā vā. loketi apāyaloke ...pe0 ... āyatanaloketi -- yassiñjitaṁ natthi kuhiñci loke.

santo vidhūmo anīgho nirāso, atāri so jātijaranti brūmīti. santoti rāgassa santattā santo, dosassa ...pe0 ... mohassa ... kodhassa ... upanāhassa ... makkhassa ... sabbākusalābhisaṅkhārānaṁ santattā samitattā vūpasamitattā vijjhātattā {nijjhātattā (ka0) mahāni0 18} nibbutattā vigatattā paṭipassaddhattā santo upasanto vūpasanto nibbuto paṭipassaddhoti santo; vidhūmoti kāyaduccaritaṁ vidhūmitaṁ vidhamitaṁ sositaṁ visositaṁ byantīkataṁ {byantikataṁ (ka0)}, vacīduccaritaṁ ...pe0 ... manoduccaritaṁ vidhūmitaṁ vidhamitaṁ sositaṁ visositaṁ byantīkataṁ, rāgo ... doso ... moho vidhūmito vidhamito sosito visosito byantīkato, kodho ... upanāho ... makkho ... paḷāso ... issā ... macchariyaṁ ... māyā ... sāṭheyyaṁ ... thambho ... sārambho ... māno ... atimāno ... mado ... pamādo ... sabbe kilesā sabbe duccaritā sabbe darathā sabbe pariḷāhā sabbe santāpā sabbākusalābhisaṅkhārā vidhūmitā vidhamitā sositā visositā byantīkatā. atha vā, kodho vuccati dhūmo --

māno hi te brāhmaṇa khāribhāro, kodho dhūmo bhasmani {gammani (syā0)} mosavajjaṁ.

jivhā sujā hadayaṁ {tapparassa (syā0)} jotiṭṭhānaṁ, attā sudanto purisassa joti..

api ca, dasahākārehi kodho jāyati -- anatthaṁ me acarīti kodho jāyati, anatthaṁ me caratīti kodho jāyati, anatthaṁ me carissatīti kodho jāyati, piyassa me manāpassa anatthaṁ acari, anatthaṁ carati, anatthaṁ carissatīti kodho jāyati, appiyassa me amanāpassa atthaṁ acari, atthaṁ carati, atthaṁ carissatīti kodho jāyati, aṭṭhāne vā pana kodho jāyati. yo evarūpo cittassa āghāto paṭighāto paṭighaṁ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo {assuropo (syā0)} anattamanatā cittassa -- ayaṁ vuccati kodho.

api ca, kodhassa adhimattaparittatā veditabbā. atthi kañci {kiñci (ka0) mahāni0 85} kālaṁ kodho cittāvilakaraṇamatto hoti, na ca tāva mukhakulānavikulāno hoti. atthi kañci kālaṁ kodho mukhakulānavikulānamatto hoti, na ca tāva hanusañcopano hoti. atthi kañci kālaṁ kodho hanusañcopanamatto hoti, na ca tāva pharusavācaṁ nicchāraṇo {pharusavācanicchāraṇo (syā0)} hoti. atthi kañci kālaṁ kodho pharusavācaṁ nicchāraṇamatto hoti, na ca tāva disāvidisānuvilokano hoti. atthi kañci kālaṁ kodho disāvidisānuvilokanamatto hoti, na ca tāva daṇḍasatthaparāmasano hoti. atthi kañci kālaṁ kodho daṇḍasatthaparāmasanamatto hoti, na ca tāva daṇḍasatthaabbhukkiraṇo hoti. atthi kañci kālaṁ kodho daṇḍasatthaabbhukkiraṇamatto hoti, na ca tāva daṇḍasatthaabhinipātano hoti. atthi kañci kālaṁ kodho daṇḍasatthaabhinipātanamatto hoti, na ca tāva chinnavicchinnakaraṇo hoti. atthi kañci kālaṁ kodho chinnavicchinnakaraṇamatto hoti, na ca tāva sambhañjanapalibhañjano hoti. atthi kañci kālaṁ kodho sambhañjanapalibhañjanamatto hoti, na ca tāva aṅgamaṅgaapakaḍḍhano hoti. atthi kañci kālaṁ kodho aṅgamaṅgaapakaḍḍhanamatto hoti, na ca tāva jīvitāvoropano {jīvitapanāsano (syā0) mahāni0 85} hoti. atthi kañci kālaṁ kodho jīvitāvoropanamatto hoti, na ca tāva sabbacāgapariccāgāya saṇṭhito hoti. yato kodho paraṁ puggalaṁ ghātetvā attānaṁ ghāteti, ettāvatā kodho paramussadagato paramavepullapatto hoti. yassa so hoti kodho pahīno samucchinno vūpasanto paṭipassaddho abhabbuppattiko ñāṇagginā daḍḍho, so vuccati -- vidhūmo.

kodhassa pahīnattā vidhūmo, kodhavatthussa pariññātattā vidhūmo, kodhahetussa pariññātattā vidhūmo, kodhahetussa upacchinnattā vidhūmo. anīghoti rāgo nīgho, doso nīgho, moho nīgho, kodho nīgho, upanāho nīgho ...pe0 ... sabbākusalābhisaṅkhārā nīghā. yassete nīghā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati anīgho.

nirāsoti āsā vuccati taṇhā. yo rāgo sārāgo ...pe0 ... abhijjhā lobho akusalamūlaṁ. yassesā āsā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati nirāso. jātīti yā tesaṁ tesaṁ sattānaṁ tamhi tamhi sattanikāye jāti sañjāti okkanti abhinibbatti khandhānaṁ pātubhāvo āyatanānaṁ paṭilābho. jarāti yā tesaṁ tesaṁ sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ valittacatā āyuno saṁhāni indriyānaṁ paripāko. santo vidhūmo anīgho nirāso, atāri so jātijaranti brūmīti yo santo ca vidhūmo ca anīgho ca nirāso ca, so jātijarāmaraṇaṁ atari uttari patari samatikkami vītivattayīti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti -- santo vidhūmo anīgho nirāso, atāri so jātijaranti brūmi. tenāha bhagavā --

“saṅkhāya lokasmi paroparāni, [puṇṇakāti bhagavā]

yassiñjitaṁ natthi kuhiñci loke.

santo vidhūmo anīgho nirāso, atāri so jātijaranti brūmī” ti..

sahagāthāpariyosānā ...pe0 ... pañjaliko bhagavantaṁ namassamāno nisinno hoti -- “satthā me bhante bhagavā, sāvakohamasmī” ti.

puṇṇakamāṇavapucchāniddeso tatiyo.

4. mettagūmāṇavapucchāniddeso

18.

pucchāmi taṁ bhagavā brūhi metaṁ, [iccāyasmā mettagū]

maññāmi taṁ vedagū bhāvitattaṁ.

kuto nu dukkhā samudāgatā ime, ye keci lokasmimanekarūpā..

pucchāmi taṁ bhagavā brūhi metanti. pucchāmīti tisso pucchā -- adiṭṭhajotanā pucchā, diṭṭhasaṁsandanā pucchā, vimaticchedanā pucchā. katamā adiṭṭhajotanā pucchā? pakatiyā lakkhaṇaṁ aññātaṁ hoti adiṭṭhaṁ atulitaṁ atīritaṁ avibhūtaṁ avibhāvitaṁ. tassa ñāṇāya dassanāya tulanāya tīraṇāya vibhūtatthāya vibhāvanatthāya pañhaṁ pucchati -- ayaṁ adiṭṭhajotanā pucchā.

katamā diṭṭhasaṁsandanā pucchā? pakatiyā lakkhaṇaṁ ñātaṁ hoti diṭṭhaṁ tulitaṁ tīritaṁ vibhūtaṁ vibhāvitaṁ. aññehi paṇḍitehi saddhiṁ saṁsandanatthāya pañhaṁ pucchati -- ayaṁ diṭṭhasaṁsandanā pucchā.

katamā vimaticchedanā pucchā? pakatiyā saṁsayapakkhando hoti vimatipakkhando dveḷhakajāto -- “evaṁ nu kho, na nu kho, kiṁ nu kho, kathaṁ nu kho” ti? so vimaticchedanatthāya pañhaṁ pucchati -- ayaṁ vimaticchedanā pucchā. imā tisso pucchā.

aparāpi tisso pucchā -- manussapucchā, amanussapucchā, nimmitapucchā. katamā manussapucchā? manussā buddhaṁ bhagavantaṁ upasaṅkamitvā pañhaṁ pucchanti, bhikkhū pucchanti, bhikkhuniyo pucchanti, upāsakā pucchanti, upāsikāyo pucchanti, rājāno pucchanti khattiyā pucchanti, brāhmaṇā pucchanti, vessā pucchanti, suddā pucchanti, gahaṭṭhā pucchanti, pabbajitā pucchanti -- ayaṁ manussapucchā.

katamā amanussapucchā? amanussā buddhaṁ bhagavantaṁ upasaṅkamitvā pañhaṁ pucchanti, nāgā pucchanti, supaṇṇā pucchanti, yakkhā pucchanti, asurā pucchanti, gandhabbā pucchanti, mahārājāno pucchanti, indā pucchanti, brahmā pucchanti, devā pucchanti -- ayaṁ amanussapucchā.

katamā nimmitapucchā? bhagavā rūpaṁ abhinimmināti manomayaṁ sabbaṅgapaccaṅgaṁ ahīnindriyaṁ. so nimmito buddhaṁ bhagavantaṁ upasaṅkamitvā pañhaṁ pucchati. bhagavā visajjeti. ayaṁ nimmitapucchā. imā tisso pucchā.

aparāpi tisso pucchā -- attatthapucchā, paratthapucchā, ubhayatthapucchā ...pe0 ... aparāpi tisso pucchā -- diṭṭhadhammikatthapucchā, samparāyikatthapucchā, paramatthapucchā ... aparāpi tisso pucchā -- anavajjatthapucchā, nikkilesatthapucchā, vodānatthapucchā ... aparāpi tisso pucchā -- atītapucchā, anāgatapucchā, paccuppannapucchā ... aparāpi tisso pucchā -- ajjhattapucchā, bahiddhāpucchā, ajjhattabahiddhāpucchā ... aparāpi tisso pucchā -- kusalapucchā, akusalapucchā, abyākatapucchā ... aparāpi tisso pucchā -- khandhapucchā, dhātupucchā āyatanapucchā ... aparāpi tisso pucchā -- satipaṭṭhānapucchā, sammappadhānapucchā, iddhipādapucchā ... aparāpi tisso pucchā -- indriyapucchā, balapucchā, bojjhaṅgapucchā ... aparāpi tisso pucchā -- maggapucchā, phalapucchā, nibbānapucchā ....

pucchāmi tanti pucchāmi taṁ yācāmi taṁ ajjhesāmi taṁ pasādemi taṁ “kathayassu me” ti pucchāmi taṁ. bhagavāti gāravādhivacanametaṁ ...pe0 ... sacchikā paññatti -- yadidaṁ bhagavāti. brūhi metanti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- pucchāmi taṁ bhagavā brūhi metaṁ.

iccāyasmā mettagūti iccāti padasandhi ...pe0 ... iccāyasmā mettagū.

maññāmi taṁ vedagū bhāvitattanti. vedagūti taṁ maññāmi, bhāvitattoti taṁ maññāmi, evaṁ jānāmi, evaṁ ājānāmi evaṁ paṭijānāmi evaṁ paṭivijjhāmi. vedagū bhāvitattoti kathañca bhagavā vedagū? vedā vuccanti catūsu maggesu ñāṇaṁ paññā paññindriyaṁ paññābalaṁ ...pe0 ... dhammavicayasambojjhaṅgo vīmaṁsā vipassanā sammādiṭṭhi. bhagavā tehi vedehi jātijarāmaraṇassa antagato antappatto koṭigato koṭippatto pariyantagato pariyantappatto vosānagato vosānappatto tāṇagato tāṇappatto leṇagato leṇappatto saraṇagato saraṇappatto abhayagato abhayappatto accutagato accutappatto amatagato amatappatto nibbānagato nibbānappatto. vedānaṁ vā antagatoti vedagū; vedehi vā antagatoti vedagū; sattannaṁ vā dhammānaṁ viditattā vedagū; sakkāyadiṭṭhi viditā hoti, vicikicchā viditā hoti, sīlabbataparāmāso vidito hoti, rāgo doso moho māno vidito hoti, viditāssa honti pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā.

vedāni viceyya kevalāni, [sabhiyāti bhagavā]

samaṇānaṁ yānīdhatthi {yāni patthi (syā0), yāni atthi (ka0) su0 ni0 534} brāhmaṇānaṁ.

sabbavedanāsu vītarāgo.

sabbaṁ vedamaticca vedagū soti..

evaṁ bhagavā vedagū.

kathaṁ bhagavā bhāvitatto? bhagavā bhāvitakāyo bhāvitasīlo bhāvitacitto bhāvitapañño bhāvitasatipaṭṭhāno bhāvitasammappadhāno bhāvitaiddhipādo bhāvitaindriyo bhāvitabalo bhāvitabojjhaṅgo bhāvitamaggo, pahīnakileso paṭividdhākuppo sacchikatanirodho. dukkhaṁ tassa pariññātaṁ, samudayo pahīno, maggo bhāvito, nirodho sacchikato, abhiññeyyaṁ abhiññātaṁ, pariññeyyaṁ pariññātaṁ, pahātabbaṁ pahīnaṁ, bhāvetabbaṁ bhāvitaṁ, sacchikātabbaṁ sacchikataṁ, aparitto mahanto gambhīro appameyyo duppariyogāḷho bahuratano sāgarūpamo {sāgarasamo (ka0)} chaḷaṅgupekkhāya samannāgato hoti.

cakkhunā rūpaṁ disvā neva sumano hoti na dummano; upekkhako viharati sato sampajāno. sotena saddaṁ sutvā, ghānena gandhaṁ ghāyitvā, jivhāya rasaṁ sāyitvā, kāyena phoṭṭhabbaṁ phusitvā, manasā dhammaṁ viññāya neva sumano hoti na dummano; upekkhako viharati sato sampajāno.

cakkhunā rūpaṁ disvā manāpaṁ rūpaṁ nābhigijjhati nābhihaṁsati {nābhipihayati (syā0) mahāni0 90} na rāgaṁ janeti. tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ. cakkhunā kho paneva rūpaṁ disvā amanāpaṁ na maṅku hoti appatiṭṭhitacitto {appatiṭṭhīnacitto (syā0)} alīnamanaso {ādinamanaso (syā0) mahāni0 90} abyāpannacetaso. tassa ṭhitova kāyo hoti ṭhitaṁ cittaṁ ajjhattaṁ susaṇṭhitaṁ suvimuttaṁ. sotena saddaṁ sutvā ...pe0 ... ghānena gandhaṁ ghāyitvā ... jivhāya rasaṁ sāyitvā ... kāyena phoṭṭhabbaṁ phusitvā ... manasā dhammaṁ viññāya manāpaṁ nābhigijjhati nābhihaṁsati na rāgaṁ janeti. tassa ṭhitova kāyo hoti ṭhitaṁ cittaṁ ajjhattaṁ susaṇṭhitaṁ suvimuttaṁ. manasāyeva kho pana dhammaṁ viññāya amanāpaṁ na maṅku hoti. appatiṭṭhitacitto alīnamanaso abyāpannacetaso tassa ṭhitova kāyo hoti ṭhitaṁ cittaṁ ajjhattaṁ susaṇṭhitaṁ suvimuttaṁ.

cakkhunā rūpaṁ disvā manāpāmanāpesu rūpesu ṭhitova kāyo hoti ṭhitaṁ cittaṁ ajjhattaṁ susaṇṭhitaṁ suvimuttaṁ. sotena saddaṁ sutvā ...pe0 ... manasā dhammaṁ viññāya manāpāmanāpesu dhammesu ṭhitova kāyo hoti ṭhitaṁ cittaṁ ajjhattaṁ susaṇṭhitaṁ suvimuttaṁ.

cakkhunā rūpaṁ disvā rajanīye na rajjati, dussanīye {dosanīye (syā0 ka0) mahāni0 90} na dussati, mohanīye na muyhati, kopanīye na kuppati, madanīye na majjati, kilesanīye na kilissati. sotena saddaṁ sutvā ...pe0 ... manasā dhammaṁ viññāya rajanīye na rajjati, dussanīye na dussati, mohanīye na muyhati, kopanīye na kuppati, madanīye na majjati, kilesanīye na kilissati.

diṭṭhe diṭṭhamatto, sute sutamatto, mute mutamatto, viññāte viññātamatto. diṭṭhe na limpati, sute na limpati, mute na limpati, viññāte na limpati. diṭṭhe anūpayo {anupayo (syā0), anusayo (ka0) mahāni0 90} anapāyo anissito appaṭibaddho vippamutto visaññutto vimariyādikatena cetasā viharati. sute ...pe0 ... mute ... viññāte anūpayo {anupayo (syā0), anusayo (ka0) mahāni0 90} anapāyo anissito appaṭibaddho vippamutto visaññutto vimariyādikatena cetasā viharati.

saṁvijjati bhagavato cakkhu, passati bhagavā cakkhunā rūpaṁ, chandarāgo bhagavato natthi, suvimuttacitto bhagavā. saṁvijjati bhagavato sotaṁ, suṇāti bhagavā sotena saddaṁ, chandarāgo bhagavato natthi, suvimuttacitto bhagavā. saṁvijjati bhagavato ghānaṁ, ghāyati bhagavā ghānena gandhaṁ, chandarāgo bhagavato natthi, suvimuttacitto bhagavā. saṁvijjati bhagavato jivhā, sāyati bhagavā jivhāya rasaṁ, chandarāgo bhagavato natthi, suvimuttacitto bhagavā. saṁvijjati bhagavato kāyo, phusati bhagavā kāyena phoṭṭhabbaṁ, chandarāgo bhagavato natthi, suvimuttacitto bhagavā. saṁvijjati bhagavato mano, vijānāti bhagavā manasā dhammaṁ, chandarāgo bhagavato natthi, suvimuttacitto bhagavā.

cakkhu rūpārāmaṁ rūparataṁ rūpasammuditaṁ, taṁ bhagavato {bhagavatā (syā0) mahāni0 90} dantaṁ guttaṁ rakkhitaṁ saṁvutaṁ; tassa ca saṁvarāya dhammaṁ deseti. sotaṁ saddārāmaṁ saddarataṁ ...pe0 ... ghānaṁ gandhārāmaṁ gandharataṁ ... jivhā rasārāmā rasaratā rasasammuditā, sā bhagavato dantā guttā rakkhitā saṁvutā; tassa ca saṁvarāya dhammaṁ deseti. kāyo phoṭṭhabbārāmo phoṭṭhabbarato phoṭṭhabbasammudito ... mano dhammārāmo dhammarato dhammasammudito, so bhagavato danto gutto rakkhito saṁvuto; tassa ca saṁvarāya dhammaṁ deseti --

“dantaṁ nayanti samitiṁ, dantaṁ rājābhirūhati.

danto seṭṭho manussesu, yotivākyaṁ titikkhati..

“varamassatarā dantā, ājānīyā ca {ājāniyāva (syā0) dha0 pa0 322} sindhavā.

kuñjarā ca {kuñjarāva (syā0)} mahānāgā, attadanto tato varaṁ..

“na hi etehi yānehi, gaccheyya agataṁ disaṁ.

yathāttanā sudantena, danto dantena gacchati..

“vidhāsu na vikampanti, vippamuttā punabbhavā.

dantabhūmiṁ anuppattā, te loke vijitāvino..

“yassindriyāni bhāvitāni, ajjhattañca bahiddhā ca sabbaloke.

nibbijjha imaṁ parañca lokaṁ, kālaṁ kaṅkhati bhāvito sa danto” ti {sudantoti (syā0) su0 ni0 521; mahāni0 90}..

evaṁ bhagavā bhāvitattoti.

maññāmi taṁ vedagū bhāvitattaṁ, kuto nu dukkhā samudāgatā imeti. kuto nūti saṁsayapucchā vimatipucchā dveḷhakapucchā anekaṁsapucchā -- “evaṁ nu kho, na nu kho, kiṁ nu kho, kathaṁ nu kho” ti -- kuto nu. dukkhāti jātidukkhaṁ, jarādukkhaṁ, byādhidukkhaṁ, maraṇadukkhaṁ, sokaparidevadukkhadomanassupāyāsadukkhaṁ, byasanaṁ dukkhaṁ, nerayikaṁ dukkhaṁ, tiracchānayonikaṁ dukkhaṁ, pettivisayikaṁ dukkhaṁ, mānusikaṁ dukkhaṁ, gabbhokkantimūlakaṁ dukkhaṁ, gabbhaṭṭhitimūlakaṁ dukkhaṁ, gabbhavuṭṭhānamūlakaṁ dukkhaṁ, jātassūpanibandhakaṁ dukkhaṁ, jātassa parādheyyakaṁ dukkhaṁ, attūpakkamaṁ dukkhaṁ, parūpakkamaṁ dukkhaṁ, dukkhadukkhaṁ, saṅkhāradukkhaṁ, vipariṇāmadukkhaṁ, cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo kāso sāso pināso ḍāho jaro kucchirogo mucchā pakkhandikā sūlā visūcikā kuṭṭhaṁ gaṇḍo kilāso soso apamāro daddu kaṇḍu kacchu rakhasā vitacchikā lohitapittaṁ madhumeho aṁsā piḷakā bhagandalā pittasamuṭṭhānā ābādhā semhasamuṭṭhānā ābādhā vātasamuṭṭhānā ābādhā sannipātikā ābādhā utupariṇāmajā ābādhā visamaparihārajā ābādhā opakkamikā ābādhā kammavipākajā ābādhā sītaṁ uṇhaṁ jighacchā pipāsā uccāro passāvo ḍaṁsamakasavātātapasarīsapasamphassaṁ dukkhaṁ, mātumaraṇaṁ dukkhaṁ, pitumaraṇaṁ dukkhaṁ, bhātumaraṇaṁ dukkhaṁ, bhaginimaraṇaṁ dukkhaṁ, puttamaraṇaṁ dukkhaṁ, dhītumaraṇaṁ dukkhaṁ, ñātibyasanaṁ dukkhaṁ, rogabyasanaṁ dukkhaṁ, bhogabyasanaṁ dukkhaṁ, sīlabyasanaṁ dukkhaṁ, diṭṭhibyasanaṁ dukkhaṁ; yesaṁ dhammānaṁ ādito samudāgamanaṁ paññāyati, atthaṅgamato nirodho paññāyati, kammasannissito vipāko, vipākasannissitaṁ kammaṁ, nāmasannissitaṁ rūpaṁ, rūpasannissitaṁ nāmaṁ, jātiyā anugataṁ, jarāya anusaṭaṁ, byādhinā abhibhūtaṁ, maraṇena abbhāhataṁ, dukkhe patiṭṭhitaṁ, atāṇaṁ aleṇaṁ asaraṇaṁ asaraṇībhūtaṁ -- ime vuccanti dukkhā. ime dukkhā kuto samudāgatā kuto jātā kuto sañjātā kuto nibbattā kuto abhinibbattā kuto pātubhūtā kiṁnidānā kiṁsamudayā kiṁjātikā kiṁpabhavāti, imesaṁ dukkhānaṁ mūlaṁ pucchati hetuṁ pucchati nidānaṁ pucchati sambhavaṁ pucchati pabhavaṁ pucchati samuṭṭhānaṁ pucchati āhāraṁ pucchati ārammaṇaṁ pucchati paccayaṁ pucchati samudayaṁ pucchati papucchati yācati ajjhesati pasādetīti -- kuto nu dukkhā samudāgatā ime.

ye keci lokasmimanekarūpāti. ye kecīti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ -- ye kecīti. lokasminti apāyaloke manussaloke devaloke khandhaloke dhātuloke āyatanaloke. anekarūpāti anekavidhā nānāppakārā dukkhāti -- ye keci lokasmimanekarūpā. tenāha so brāhmaṇo --

“pucchāmi taṁ bhagavā brūhi metaṁ, [iccāyasmā mettagū]

maññāmi taṁ vedagū bhāvitattaṁ.

kuto nu dukkhā samudāgatā ime, ye keci lokasmimanekarūpā” ti..

19.

dukkhassa ve maṁ pabhavaṁ apucchasi, [mettagūti bhagavā]

taṁ te pavakkhāmi yathā pajānaṁ.

upadhinidānā pabhavanti dukkhā, ye keci lokasmimanekarūpā..

dukkhassa ve maṁ pabhavaṁ apucchasīti. dukkhassāti jātidukkhassa jarādukkhassa byādhidukkhassa maraṇadukkhassa sokaparidevadukkhadomanassupāyāsadukkhassa. pabhavaṁ apucchasīti dukkhassa mūlaṁ pucchasi hetuṁ pucchasi nidānaṁ pucchasi sambhavaṁ pucchasi pabhavaṁ pucchasi samuṭṭhānaṁ pucchasi āhāraṁ pucchasi ārammaṇaṁ pucchasi paccayaṁ pucchasi samudayaṁ pucchasi yācasi ajjhesasi pasādesīti -- dukkhassa ve maṁ pabhavaṁ apucchasi. mettagūti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- mettagūti bhagavā.

taṁ te pavakkhāmi yathā pajānanti. tanti dukkhassa mūlaṁ pavakkhāmi hetuṁ pavakkhāmi nidānaṁ pavakkhāmi sambhavaṁ pavakkhāmi pabhavaṁ pavakkhāmi samuṭṭhānaṁ pavakkhāmi āhāraṁ pavakkhāmi ārammaṇaṁ pavakkhāmi paccayaṁ pavakkhāmi samudayaṁ pavakkhāmi ācikkhissāmi desessāmi paññapessāmi paṭṭhapessāmi vivarissāmi vibhajissāmi uttānīkarissāmi pakāsessāmīti -- taṁ te pavakkhāmi. yathā pajānanti yathā pajānanto ājānanto vijānanto paṭivijānanto paṭivijjhanto. na itihītihaṁ na itikirāya na paramparāya na piṭakasampadāya {na piṭakasampadānena (ka0) mahāni0 156} na takkahetu na nayahetu na ākāraparivitakkena na diṭṭhinijjhānakkhantiyā sāmaṁ sayamabhiññātaṁ attapaccakkhadhammaṁ taṁ kathayissāmīti -- taṁ te pavakkhāmi yathā pajānaṁ.

upadhinidānā pabhavanti dukkhāti. upadhīti dasa upadhī -- taṇhūpadhi, diṭṭhūpadhi, kilesūpadhi, kammūpadhi, duccaritūpadhi, āhārūpadhi, paṭighūpadhi, catasso upādinnadhātuyo upadhī, cha ajjhattikāni āyatanāni upadhī, cha viññāṇakāyā upadhī, sabbampi dukkhaṁ dukkhamanaṭṭhena {dukkhaṭṭhena (syā0)} upadhi. ime vuccanti dasa upadhī. dukkhāti jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ nerayikaṁ dukkhaṁ ...pe0 ... diṭṭhibyasanaṁ dukkhaṁ. yesaṁ dhammānaṁ ādito samudāgamanaṁ paññāyati, atthaṅgamato nirodho paññāyati, kammasannissito vipāko, vipākasannissitaṁ kammaṁ, nāmasannissitaṁ rūpaṁ, rūpasannissitaṁ nāmaṁ, jātiyā anugataṁ, jarāya anusaṭaṁ, byādhinā abhibhūtaṁ, maraṇena abbhāhataṁ, dukkhe patiṭṭhitaṁ, atāṇaṁ aleṇaṁ asaraṇaṁ asaraṇībhūtaṁ -- ime vuccanti dukkhā. ime dukkhā upadhinidānā upadhihetukā upadhipaccayā upadhikāraṇā honti pabhavanti sambhavanti jāyanti sañjāyanti nibbattanti pātubhavantīti -- upadhinidānā pabhavanti dukkhā.

ye keci lokasmimanekarūpāti. ye kecīti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ -- ye kecīti. lokasminti apāyaloke manussaloke devaloke khandhaloke dhātuloke āyatanaloke. anekarūpāti anekavidhā nānappakārā dukkhāti -- ye keci lokasmimanekarūpā. tenāha bhagavā --

“dukkhassa ve maṁ pabhavaṁ apucchasi, [mettagūti bhagavā]

taṁ te pavakkhāmi yathā pajānaṁ.

upadhinidānā pabhavanti dukkhā, ye keci lokasmimanekarūpā” ti..

20.

yo ve avidvā upadhiṁ karoti, punappunaṁ dukkhamupeti mando.

tasmā pajānaṁ upadhiṁ na kayirā, dukkhassa jātippabhavānupassī..

yo ve avidvā upadhiṁ karotīti. yoti yo yādiso yathāyutto yathāvihito yathāpakāro yaṁṭhānappatto yaṁdhammasamannāgato khattiyo vā brāhmaṇo vā vesso vā suddo vā gahaṭṭho vā pabbajito vā devo vā manusso vā. avidvāti avijjāgato aññāṇī avibhāvī duppañño. upadhiṁ karotīti taṇhūpadhiṁ karoti, diṭṭhūpadhiṁ karoti, kilesūpadhiṁ karoti, kammūpadhiṁ karoti, duccaritūpadhiṁ karoti, āhārūpadhiṁ karoti, paṭighūpadhiṁ karoti, catasso upādinnadhātuyo upadhī karoti, cha ajjhattikāni āyatanāni upadhī karoti, cha viññāṇakāye upadhī karoti janeti sañjaneti nibbatteti abhinibbattetīti -- avidvā upadhiṁ karoti.

punappunaṁ dukkhamupeti mandoti punappunaṁ jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ eti samupeti upagacchati gaṇhāti parāmasati abhinivisatīti -- punappunaṁ dukkhamupeti. mandoti mando momuho avidvā avijjāgato aññāṇī avibhāvī duppaññoti -- punappunaṁ dukkhamupeti mando.

tasmā pajānaṁ upadhiṁ na kayirāti. tasmāti taṁkāraṇā taṁhetu tappaccayā taṁnidānā etaṁ ādīnavaṁ sampassamāno upadhīsūti tasmā. pajānanti pajānanto ājānanto vijānanto paṭivijānanto paṭivijjhanto, “sabbe saṅkhārā aniccā” ti pajānanto ājānanto vijānanto paṭivijānanto paṭivijjhanto, “sabbe saṅkhārā dukkhā” ti ...pe0 ... “sabbe dhammā anattā” ti ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti pajānanto ājānanto vijānanto paṭivijānanto paṭivijjhanto. upadhiṁ na kayirāti taṇhūpadhiṁ na kareyya, diṭṭhūpadhiṁ na kareyya, kilesūpadhiṁ na kareyya, duccaritūpadhiṁ na kareyya, āhārūpadhiṁ na kareyya, paṭighūpadhiṁ na kareyya, catasso upādinnadhātuyo upadhī na kareyya, cha ajjhattikāni āyatanāni upadhī na kareyya, cha viññāṇakāye upadhī na kareyya, na janeyya na sañjaneyya na nibbatteyya nābhinibbatteyyāti -- tasmā pajānaṁ upadhiṁ na kayirā.

dukkhassāti jātidukkhassa jarādukkhassa byādhidukkhassa maraṇadukkhassa sokaparidevadukkhadomanassupāyāsadukkhassa. pabhavānupassīti dukkhassa mūlānupassī hetānupassī nidānānupassī sambhavānupassī pabhavānupassī samuṭṭhānānupassī āhārānupassī ārammaṇānupassī paccayānupassī samudayānupassī. anupassanā vuccati ñāṇaṁ. yā paññā pajānanā ...pe0 ... amoho dhammavicayo sammādiṭṭhi. imāya anupassanāya paññāya upeto hoti samupeto upāgato samupāgato upapanno samupapanno samannāgato. so vuccati anupassīti -- dukkhassa jātippabhavānupassī. tenāha bhagavā --

“yo ve avidvā upadhiṁ karoti, punappunaṁ dukkhamupeti mando.

tasmā pajānaṁ upadhiṁ na kayirā, dukkhassa jātippabhavānupassī” ti..

21.

yaṁ taṁ apucchimha akittayī no, aññaṁ taṁ pucchāma tadiṅgha brūhi.

kathaṁ nu dhīrā vitaranti oghaṁ, jātiṁ jaraṁ sokapariddavañca.

taṁ me munī sādhu viyākarohi, tathā hi te vidito esa dhammo..

yaṁ taṁ apucchimha akittayī noti yaṁ taṁ apucchimha ayācimha ajjhesimha pasādayimha. akittayī noti kittitaṁ {akitti taṁ (syā0) evamīdisesu padesu atītavibhattivasena mahāni0 110} pakittitaṁ ācikkhitaṁ desitaṁ paññapitaṁ {paññāpitaṁ (ka0)} paṭṭhapitaṁ vivaritaṁ vibhattaṁ uttānīkataṁ pakāsitanti -- yaṁ taṁ apucchimha akittayī no.

aññaṁ taṁ pucchāma tadiṅgha brūhīti aññaṁ taṁ pucchāma, aññaṁ taṁ yācāma, aññaṁ taṁ ajjhesāma, aññaṁ taṁ pasādema, uttari taṁ pucchāma. tadiṅgha brūhīti iṅgha brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- aññaṁ taṁ pucchāma tadiṅgha brūhi.

kathaṁ nu dhīrā vitaranti oghaṁ, jātiṁ jaraṁ sokapariddavañcāti. kathaṁ nūti saṁsayapucchā vimatipucchā dveḷhakapucchā anekaṁsapucchā -- “evaṁ nu kho, nanu kho, kiṁ nu kho, kathaṁ nu kho” ti -- kathaṁ nu. dhīrāti dhīrā paṇḍitā paññavanto buddhimanto ñāṇino vibhāvino medhāvino. oghanti kāmoghaṁ bhavoghaṁ diṭṭhoghaṁ avijjoghaṁ. jātīti yā tesaṁ tesaṁ sattānaṁ tamhi tamhi sattanikāye jāti sañjāti okkanti nibbatti abhinibbatti khandhānaṁ pātubhāvo āyatanānaṁ paṭilābho. jarāti yā tesaṁ tesaṁ sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ valittacatā āyuno saṁhāni indriyānaṁ paripāko. sokoti ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena vā samannāgatassa aññataraññatarena dukkhadhammena vā phuṭṭhassa soko socanā socitattaṁ antosoko antoparisoko antoḍāho antopariḍāho cetaso parijjhāyanā domanassaṁ sokasallaṁ. paridevoti ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena vā samannāgatassa aññataraññatarena dukkhadhammena vā phuṭṭhassa ādevo paridevo ādevanā paridevanā ādevitattaṁ paridevitattaṁ vācā palāpo {lāpo palāpo (syā0) dhammasaṅgaṇiye} vippalāpo lālappo lālappanā lālappitattaṁ {lālappāyanā lālappāyitattaṁ (bahūsu) jarāsuttaniddesaṭṭhakathā oloketabbā}.

kathaṁ nu dhīrā vitaranti oghaṁ, jātiṁ jaraṁ sokapariddavañcāti dhīrā kathaṁ oghañca jātiñca jarañca sokañca paridevañca taranti uttaranti pataranti samatikkamanti vītivattantīti -- kathaṁ nu dhīrā vitaranti oghaṁ, jātiṁ jaraṁ sokapariddavañca.

taṁ me munī sādhu viyākarohīti. tanti yaṁ pucchāmi yaṁ yācāmi yaṁ ajjhesāmi yaṁ pasādemi. munīti monaṁ vuccati ñāṇaṁ. yā paññā pajānanā ...pe0 ... amoho dhammavicayo sammādiṭṭhi. bhagavā tena ñāṇena samannāgato muni monappatto. tīṇi moneyyāni -- kāyamoneyyaṁ vacīmoneyyaṁ manomoneyyaṁ.

katamaṁ kāyamoneyyaṁ? tividhānaṁ kāyaduccaritānaṁ pahānaṁ kāyamoneyyaṁ. tividhaṁ kāyasucaritaṁ kāyamoneyyaṁ. kāyārammaṇe ñāṇaṁ kāyamoneyyaṁ. kāyapariññā kāyamoneyyaṁ. pariññāsahagato maggo kāyamoneyyaṁ. kāye chandarāgassa pahānaṁ kāyamoneyyaṁ. kāyasaṅkhāranirodho catutthajjhānasamāpatti kāyamoneyyaṁ. idaṁ kāyamoneyyaṁ.

katamaṁ vacīmoneyyaṁ? catubbidhānaṁ vacīduccaritānaṁ pahānaṁ vacīmoneyyaṁ. catubbidhaṁ vacīsucaritaṁ vacīmoneyyaṁ. vācārammaṇe ñāṇaṁ vacīmoneyyaṁ. vācāpariññā vacīmoneyyaṁ. pariññāsahagato maggo vacīmoneyyaṁ. vācāya chandarāgassa pahānaṁ vacīmoneyyaṁ. vacīsaṅkhāranirodho dutiyajjhānasamāpatti vacīmoneyyaṁ. idaṁ vacīmoneyyaṁ.

katamaṁ manomoneyyaṁ? tividhānaṁ manoduccaritānaṁ pahānaṁ manomoneyyaṁ. tividhaṁ manosucaritaṁ manomoneyyaṁ. cittārammaṇe ñāṇaṁ manomoneyyaṁ. cittapariññā manomoneyyaṁ. pariññāsahagato maggo manomoneyyaṁ. citte chandarāgassa pahānaṁ manomoneyyaṁ. cittasaṅkhāranirodho saññāvedayitanirodhasamāpatti manomoneyyaṁ. idaṁ manomoneyyaṁ.

kāyamuniṁ vacīmuniṁ {vācāmuniṁ (bahūsu) itivu0 67}, manomunimanāsavaṁ.

muniṁ moneyyasampannaṁ, āhu sabbappahāyinaṁ..

kāyamuniṁ vacīmuniṁ, manomunimanāsavaṁ.

muniṁ moneyyasampannaṁ, āhu ninhātapāpakanti..

imehi tīhi moneyyehi dhammehi samannāgatā. cha munino {munayo (syā0) mahāni0 14} -- agāramunino, anagāramunino, sekhamunino {sekkhamunino (syā0 ka0)}, asekhamunino, paccekamunino munimuninoti. katame agāramunino? ye te agārikā diṭṭhapadā viññātasāsanā -- ime agāramunino. katame anagāramunino? ye te pabbajitā diṭṭhapadā viññātasāsanā -- ime anagāramunino. satta sekhā sekhamunino. arahanto asekhamunino. paccekasambuddhā paccekamunino. tathāgatā arahanto sammāsambuddhā munimunino.

na monena munī {muni (syā0 ka0) dha0 pa0 268} hoti, mūḷharūpo aviddasu.

yo ca tulaṁva paggayha, varamādāya paṇḍito..

pāpāni parivajjeti, sa munī tena so muni.

yo munāti ubho loke, muni tena pavuccati..

asatañca satañca ñatvā dhammaṁ, ajjhattaṁ bahiddhā ca sabbaloke.

devamanussehi pūjanīyo {pūjito (syā0 ka0) mahāni0 14}, saṅgajālamaticca {saṅga jālamaticca, su0 ni0 532} so munīti..

sādhu viyākarohīti taṁ sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- taṁ me munī sādhu viyākarohi. tathā hi te vidito esa dhammoti tathā hi te vidito tulito tīrito vibhūto vibhāvito esa dhammoti -- tathā hi te vidito esa dhammo. tenāha so brāhmaṇo --

“yaṁ taṁ apucchimha akittayī no, aññaṁ taṁ pucchāma tadiṅgha brūhi.

kathaṁ nu dhīrā vitaranti oghaṁ, jātiṁ jaraṁ sokapariddavañca.

taṁ me munī sādhu viyākarohi, tathā hi te vidito esa dhammo” ti..

22.

kittayissāmi te dhammaṁ, [mettagūti bhagavā]

diṭṭhe dhamme anītihaṁ.

yaṁ viditvā sato caraṁ, tare loke visattikaṁ..

kittayissāmi te dhammanti. dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne, cattāro sammappadhāne, cattāro iddhipāde, pañcindriyāni, pañca balāni, satta bojjhaṅge, ariyaṁ aṭṭhaṅgikaṁ maggaṁ, nibbānañca, nibbānagāminiñca paṭipadaṁ kittayissāmi ācikkhissāmi desessāmi paññapessāmi paṭṭhapessāmi vivarissāmi vibhajissāmi uttānīkarissāmi pakāsissāmīti -- kittayissāmi te dhammaṁ. mettagūti bhagavā taṁ brāhmaṇaṁ nāmena ālapati.

diṭṭhe dhamme anītihanti. diṭṭhe dhammeti diṭṭhe dhamme ñāte dhamme tulite dhamme tīrite dhamme vibhūte dhamme vibhāvite dhamme sabbe saṅkhārā aniccāti ...pe0 ... yaṁ kiñci samudayadhammaṁ sabbaṁ taṁ nirodhadhammanti diṭṭhe dhamme ñāte dhamme tulite dhamme tīrite dhamme vibhūte dhamme vibhāvite dhammeti -- evampi diṭṭhe dhamme kathayissāmi. atha vā, dukkhe diṭṭhe dukkhaṁ kathayissāmi, samudaye diṭṭhe samudayaṁ kathayissāmi, magge diṭṭhe maggaṁ kathayissāmi, nirodhe diṭṭhe nirodhaṁ kathayissāmīti -- evampi diṭṭhe dhamme kathayissāmi. atha vā, diṭṭhe dhamme sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti -- evampi diṭṭhe dhamme kathayissāmīti diṭṭhe dhamme. anītihanti na itihītihaṁ na itikirāya na paramparāya na piṭakasampadāya na takkahetu na nayahetu na ākāraparivitakkena na diṭṭhinijjhānakkhantiyā, sāmaṁ sayamabhiññātaṁ attapaccakkhadhammaṁ, taṁ kathayissāmīti -- diṭṭhe dhamme anītihaṁ.

yaṁ viditvā sato caranti yaṁ viditaṁ katvā tulayitvā tīrayitvā vibhāvayitvā vibhūtaṁ katvā, “sabbe saṅkhārā aniccā” ti viditaṁ katvā tulayitvā tīrayitvā vibhāvayitvā vibhūtaṁ katvā, “sabbe saṅkhārā dukkhā” ti ... “sabbe dhammā anattā” ti ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti viditaṁ katvā tulayitvā tīrayitvā vibhāvayitvā vibhūtaṁ katvā. satoti catūhi kāraṇehi sato -- kāye kāyānupassanāsatipaṭṭhānaṁ bhāvento sato ...pe0 ... so vuccati sato. caranti caranto viharanto iriyanto vattento pālento yapento yāpentoti -- yaṁ viditvā sato caraṁ.

tare loke visattikanti visattikā vuccati taṇhā. yo rāgo sārāgo ...pe0 ... abhijjhā lobho akusalamūlaṁ. visattikāti kenaṭṭhena visattikā? visatāti visattikā, visālāti visattikā, visaṭāti visattikā, visamāti visattikā, visakkatīti visattikā, visaṁharatīti visattikā, visaṁvādikāti visattikā, visamūlāti visattikā, visaphalāti visattikā, visaparibhogāti visattikā, visālā vā pana sā taṇhā rūpe sadde gandhe rase phoṭṭhabbe kule gaṇe āvāse lābhe yase pasaṁsāya sukhe cīvare piṇḍapāte senāsane gilānapaccayabhesajjaparikkhāre kāmadhātuyā rūpadhātuyā arūpadhātuyā kāmabhave rūpabhave arūpabhave saññābhave asaññābhave nevasaññānāsaññābhave ekavokārabhave catuvokārabhave pañcavokārabhave atīte anāgate paccuppanne diṭṭhasutamutaviññātabbesu dhammesu visaṭā vitthatāti visattikā. loketi apāyaloke manussaloke devaloke khandhaloke dhātuloke āyatanaloke. tare loke visattikanti loke vesā visattikā {yā sā loke visattikā (syā0) kāmasuttaniddesaṭṭhakathā oloketabbā}, loke vetaṁ visattikaṁ sato tareyya uttareyya patareyya samatikkameyya vītivatteyyāti -- tare loke visattikaṁ. tenāha bhagavā --

“kittayissāmi te dhammaṁ, [mettagūti bhagavā]

diṭṭhe dhamme anītihaṁ.

yaṁ viditvā sato caraṁ, tare loke visattikan”-ti..

23.

tañcāhaṁ abhinandāmi, mahesi dhammamuttamaṁ.

yaṁ viditvā sato caraṁ, tare loke visattikaṁ..

tañcāhaṁ abhinandāmīti. tanti tuyhaṁ vacanaṁ byappathaṁ {byapathaṁ (syā0 ka0)} desanaṁ anusāsanaṁ anusiṭṭhaṁ {desanaṁ anusandhi (syā0)}. nandāmīti abhinandāmi modāmi anumodāmi icchāmi sādiyāmi yācāmi patthayāmi pihayāmi abhijappāmīti -- tañcāhaṁ abhinandāmi.

mahesi dhammamuttamanti. mahesīti kiṁ mahesi bhagavā, mahantaṁ sīlakkhandhaṁ esī gavesī {esi gavesi (syā0) mahāni0 150} pariyesīti mahesi, mahantaṁ samādhikkhandhaṁ ...pe0 ... mahantaṁ paññākkhandhaṁ ... mahantaṁ vimuttikkhandhaṁ ... mahantaṁ vimuttiñāṇadassanakkhandhaṁ esī gavesī pariyesīti mahesi, mahato tamokāyassa padālanaṁ esī gavesī pariyesīti mahesi, mahato vipallāsassa pabhedanaṁ esī gavesī pariyesīti mahesi, mahato taṇhāsallassa abbahanaṁ {abbūhanaṁ (bahūsu), abbūhaṁ (sī0 aṭṭha0)} esī gavesī pariyesīti mahesi, mahato diṭṭhisaṅghātassa viniveṭhanaṁ esī gavesī pariyesīti mahesi, mahato mānadhajassa papātanaṁ esī gavesī pariyesīti mahesi, mahato abhisaṅkhārassa vūpasamaṁ esī gavesī pariyesīti mahesi, mahato oghassa nittharaṇaṁ esī gavesī pariyesīti mahesi, mahato bhārassa nikkhepanaṁ esī gavesī pariyesīti mahesi, mahato saṁsāravaṭṭassa upacchedaṁ esī gavesī pariyesīti mahesi, mahato santāpassa nibbāpanaṁ esī gavesī pariyesīti mahesi, mahato pariḷāhassa paṭippassaddhiṁ esī gavesī pariyesīti mahesi, mahato dhammadhajassa ussāpanaṁ esī gavesī pariyesīti mahesi, mahante satipaṭṭhāne ...pe0 ... mahante sammappadhāne ... mahante iddhipāde ... mahantāni indriyāni ... mahantāni balāni ... mahante bojjhaṅge ... mahantaṁ ariyaṁ aṭṭhaṅgikaṁ maggaṁ ... mahantaṁ paramatthaṁ amataṁ nibbānaṁ esī gavesī pariyesīti mahesi, mahesakkhehi sattehi esito gavesito pariyesito -- “kahaṁ buddho, kahaṁ bhagavā, kahaṁ devadevo, kahaṁ narāsabho” ti mahesi. dhammamuttamanti dhammamuttaṁmaṁ vuccati amataṁ nibbānaṁ. yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. uttamanti aggaṁ seṭṭhaṁ viseṭṭhaṁ pāmokkhaṁ uttamaṁ pavaraṁ dhammanti -- mahesi dhammamuttamaṁ.

yaṁ viditvā sato caranti viditaṁ katvā tulayitvā tīrayitvā vibhāvayitvā vibhūtaṁ katvā, “sabbe saṅkhārā aniccā” ti viditaṁ katvā tulayitvā tīrayitvā vibhāvayitvā vibhūtaṁ katvā, “sabbe saṅkhārā dukkhā” ti ... “sabbe dhammā anattā” ti ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti viditaṁ katvā tulayitvā tīrayitvā vibhāvayitvā vibhūtaṁ katvā. satoti catūhi kāraṇehi sato -- kāye kāyānupassanāsatipaṭṭhānaṁ bhāvento sato, vedanāsu ...pe0 ... citte ... dhammesu ... dhammānupassanāsatipaṭṭhānaṁ bhāvento sato ... so vuccati sato. caranti caranto viharanto iriyanto vattento pālento yapento yāpentoti -- yaṁ viditvā sato caraṁ.

tare loke visattikanti visattikā vuccati taṇhā. yo rāgo sārāgo ...pe0 ... abhijjhā lobho akusalamūlaṁ. visattikāti kenaṭṭhena visattikā ...pe0 ... visaṭā vitthatāti visattikā. loketi apāyaloke ...pe0 ... āyatanaloke. tare loke visattikanti loke vesā visattikā, loke vetaṁ visattikaṁ sato tareyya uttareyya patareyya samatikkameyya vītivatteyyāti -- tare loke visattikaṁ. tenāha so brāhmaṇo --

“tañcāhaṁ abhinandāmi, mahesi dhammamuttamaṁ.

yaṁ viditvā sato caraṁ, tare loke visattikan”-ti..

24.

yaṁ kiñci sampajānāsi, [mettagūti bhagavā]

uddhaṁ adho tiriyañcāpi majjhe.

etesu nandiñca nivesanañca, panujja viññāṇaṁ bhave na tiṭṭhe..

yaṁ kiñci sampajānāsīti yaṁ kiñci pajānāsi ājānāsi vijānāsi paṭivijānāsi paṭivijjhasīti -- yaṁ kiñci sampajānāsi. mettagūti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- mettagūti bhagavā.

uddhaṁ adho tiriyañcāpi majjheti. uddhanti anāgataṁ {uddhaṁ vuccati anāgataṁ (syā0 ka0)}; adhoti atītaṁ; tiriyañcāpi majjheti paccuppannaṁ. uddhanti devaloko; adhoti nirayaloko; tiriyañcāpi majjheti manussaloko. atha vā, uddhanti kusalā dhammā; adhoti akusalā dhammā; tiriyañcāpi majjheti abyākatā dhammā. uddhanti arūpadhātu; adhoti kāmadhātu; tiriyañcāpi majjheti rūpadhātu. uddhanti sukhā vedanā; adhoti dukkhā vedanā; tiriyañcāpi majjheti adukkhamasukhā vedanā. uddhanti uddhaṁ pādatalā; adhoti adho kesamatthakā; tiriyañcāpi majjheti vemajjheti -- uddhaṁ adho tiriyañcāpi majjhe.

etesu nandiñca nivesanañca, panujja viññāṇaṁ bhave na tiṭṭheti etesūti ācikkhitesu desitesu paññapitesu paṭṭhapitesu vivaritesu vibhajitesu uttānīkatesu pakāsitesu. nandī vuccati taṇhā. yo rāgo sārāgo ...pe0 ... abhijjhā lobho akusalamūlaṁ. nivesananti dve nivesanā -- taṇhānivesanā ca diṭṭhinivesanā ca. katamā taṇhā nivesanā? yāvatā taṇhāsaṅkhātena ...pe0 ... ayaṁ taṇhānivesanā. katamā diṭṭhinivesanā? vīsativatthukā sakkāyadiṭṭhi ...pe0 ... ayaṁ diṭṭhinivesanā.

panujja viññāṇanti puññābhisaṅkhārasahagataṁ viññāṇaṁ, apuññābhisaṅkhārasahagataṁ viññāṇaṁ, āneñjābhisaṅkhārasahagataṁ viññāṇaṁ. etesu nandiñca nivesanañca abhisaṅkhārasahagatañca viññāṇaṁ nujja panujja nuda panuda jaha pajaha vinodehi byantīkarohi anabhāvaṁ gamehīti -- etesu nandiñca nivesanañca panujja viññāṇaṁ.

bhave na tiṭṭheti. bhavāti dve bhavā -- kammabhavo ca paṭisandhiko ca punabbhavo. katamo kammabhavo? puññābhisaṅkhāro apuññābhisaṅkhāro āneñjābhisaṅkhāro -- ayaṁ kammabhavo. katamo paṭisandhiko punabbhavo? paṭisandhikā rūpaṁ vedanā saññā saṅkhārā viññāṇaṁ -- ayaṁ paṭisandhiko punabbhavo. bhave na tiṭṭheti nandiñca nivesanañca abhisaṅkhārasahagataṁ viññāṇañca kammabhavañca paṭisandhikañca punabbhavaṁ pajahanto vinodento byantīkaronto anabhāvaṁ gamento kammabhave na tiṭṭheyya paṭisandhike punabbhave na tiṭṭheyya na santiṭṭheyyāti -- panujja viññāṇaṁ bhave na tiṭṭhe. tenāha bhagavā --

“yaṁ kiñci sampajānāsi, [mettagūti bhagavā]

uddhaṁ adho tiriyañcāpi majjhe.

etesu nandiñca nivesanañca, panujja viññāṇaṁ bhave na tiṭṭhe” ti..

25.

evaṁvihārī sato appamatto,

bhikkhu caraṁ hitvā mamāyitāni.

jātiṁ jaraṁ sokapariddavañca, idheva vidvā pajaheyya dukkhaṁ..

evaṁvihārī sato appamattoti. evaṁvihārīti nandiñca nivesanañca abhisaṅkhārasahagataviññāṇañca kammabhavañca paṭisandhikañca punabbhavaṁ pajahanto vinodento byantīkaronto anabhāvaṁ gamentoti -- evaṁvihārī. satoti catūhi kāraṇehi sato -- kāye kāyānupassanāsatipaṭṭhānaṁ bhāvento ...pe0 ... so vuccati sato. appamattoti sakkaccakārī sātaccakārī aṭṭhitakārī anolīnavuttī {anolīnavuttiko (ka0) mahāni0 14} anikkhittacchando anikkhittadhuro appamatto kusalesu dhammesu -- “kathāhaṁ {kadāhaṁ (syā0)} aparipūraṁ vā sīlakkhandhaṁ paripūreyyaṁ, paripūraṁ vā sīlakkhandhaṁ tattha tattha paññāya anuggaṇheyyan”-ti yo tattha chando ca vāyāmo ca ussāho ca ussoḷhī ca appaṭivānī {appaṭivāni (ka0) mahāni0 14} ca sati ca sampajaññañca ātappaṁ padhānaṁ adhiṭṭhānaṁ anuyogo appamatto appamādo kusalesu dhammesu. “kathāhaṁ aparipūraṁ vā samādhikkhandhaṁ ...pe0 ... paññākkhandhaṁ ... vimuttikkhandhaṁ ... vimuttiñāṇadassanakkhandhaṁ paripūreyyaṁ paripūraṁ vā vimuttiñāṇadassanakkhandhaṁ tattha tattha paññāya anuggaṇheyyan”-ti yo tattha chando ca vāyāmo ca ussāho ca ussoḷhī ca appaṭivānī ca sati ca sampajaññañca ātappaṁ padhānaṁ adhiṭṭhānaṁ anuyogo appamatto appamādo kusalesu dhammesu. “kathāhaṁ apariññātaṁ vā dukkhaṁ parijāneyyaṁ, appahīne vā kilese pajaheyyaṁ, abhāvitaṁ vā maggaṁ bhāveyyaṁ, asacchikataṁ vā nirodhaṁ sacchikareyyan”-ti yo tattha chando ca vāyāmo ca ussāho ca ussoḷhī ca appaṭivānī ca sati ca sampajaññañca ātappaṁ padhānaṁ adhiṭṭhānaṁ anuyogo appamatto appamādo kusalesu dhammesūti -- evaṁvihārī sato appamatto.

bhikkhu caraṁ hitvā mamāyitānīti. bhikkhūti puthujjanakalyāṇako {kalyāṇaputhujjano (syā0), evamīdisesu ṭhānesu} vā bhikkhu sekkho vā bhikkhu. caranti caranto viharanto iriyanto vattento pālento yapento yāpento. mamattāti dve mamattā -- taṇhāmamattañca diṭṭhimamattañca ...pe0 ... idaṁ taṇhāmamattaṁ ...pe0 ... idaṁ diṭṭhimamattaṁ ... taṇhāmamattaṁ pahāya diṭṭhimamattaṁ paṭinissajjitvā mamatte jahitvā cajitvā pajahitvā vinodetvā byantīkaritvā anabhāvaṁ gametvāti -- bhikkhu caraṁ hitvā mamāyitāni.

jātiṁ jaraṁ sokapariddavañca, idheva vidvā pajaheyya dukkhanti. jātīti yā tesaṁ tesaṁ sattānaṁ ...pe0 ... jaranti yā tesaṁ tesaṁ sattānaṁ ...pe0 ... sokoti ñātibyasanena vā phuṭṭhassa ...pe0 ... paridevoti ñātibyasanena vā phuṭṭhassa ...pe0 ... idhāti imissā diṭṭhiyā ...pe0 ... imasmiṁ manussaloke. vidvāti vijjāgato ñāṇī vibhāvī medhāvī. dukkhanti jātidukkhaṁ ...pe0 ... domanassupāyāsadukkhaṁ. jātiṁ jaraṁ sokapariddavañca, idheva vidvā pajaheyya dukkhanti vijjāgato ñāṇī vibhāvī medhāvī idheva jātiñca jarañca sokapariddavañca dukkhañca pajaheyya vinodeyya byantīkareyya anabhāvaṁ gameyyāti -- jātiṁ jaraṁ sokapariddavañca, idheva vidvā pajaheyya dukkhaṁ. tenāha bhagavā --

“evaṁvihārī sato appamatto, bhikkhu caraṁ hitvā mamāyitāni.

jātiṁ jaraṁ sokapariddavañca, idheva vidvā pajaheyya dukkhan”-ti..

26.

etābhinandāmi vaco mahesino, sukittitaṁ gotamanūpadhīkaṁ.

addhā hi bhagavā pahāsi dukkhaṁ, tathā hi te vidito esa dhammo..

etābhinandāmi vaco mahesinoti. etanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ nandāmi abhinandāmi modāmi anumodāmi icchāmi sādiyāmi patthayāmi pihayāmi abhijappāmi. mahesinoti kiṁ mahesi bhagavā? mahantaṁ sīlakkhandhaṁ esī gavesī pariyesīti mahesi ...pe0 ... kahaṁ narāsabhoti mahesīti -- etābhinandāmi vaco mahesino.

sukittitaṁ gotamanūpadhīkanti. sukittitanti sukittitaṁ suācikkhitaṁ sudesitaṁ supaññapitaṁ supaṭṭhapitaṁ suvivaritaṁ suvibhajitaṁ suuttānīkataṁ supakāsitanti -- sukittitaṁ. gotamanūpadhīkanti upadhī vuccanti kilesā ca khandhā ca abhisaṅkhārā ca. upadhippahānaṁ upadhivūpasamaṁ upadhipaṭinissaggaṁ upadhipaṭipassaddhaṁ amataṁ nibbānanti -- sukittitaṁ gotamanūpadhīkaṁ.

addhā hi bhagavā pahāsi dukkhanti. addhāti ekaṁsavacanaṁ nissaṁsayavacanaṁ nikkaṅkhāvacanaṁ advejjhavacanaṁ adveḷhakavacanaṁ nirodhavacanaṁ appaṇakavacanaṁ avatthāpanavacanametaṁ -- addhāti. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti. pahāsi dukkhanti jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ pahāsi pajahi vinodesi byantīkarosi anabhāvaṁ gamesīti -- addhā hi bhagavā pahāsi dukkhaṁ.

tathā hi te vidito esa dhammoti tathā hi te vidito tulito tīrito vibhūto vibhāvito esa dhammoti -- tathā hi te vidito esa dhammo. tenāha so brāhmaṇo --

“etābhinandāmi vaco mahesino, sukittitaṁ gotamanūpadhīkaṁ.

addhā hi bhagavā pahāsi dukkhaṁ, tathā hi te vidito esa dhammo” ti..

27.

te cāpi nūnappajaheyyu dukkhaṁ, ye tvaṁ munī aṭṭhitaṁ ovadeyya.

taṁ taṁ namassāmi samecca nāga, appeva maṁ bhagavā aṭṭhitaṁ ovadeyya..

te cāpi nūnappajaheyyu dukkhanti. te cāpīti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. pajaheyyu dukkhanti jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ pajaheyyuṁ vinodeyyuṁ byantīkareyyuṁ anabhāvaṁ gameyyunti -- te cāpi nūnappajaheyyu dukkhaṁ.

ye tvaṁ munī aṭṭhitaṁ ovadeyyāti. yeti khattiye ca brāhmaṇe ca vesse ca sudde ca gahaṭṭhe ca pabbajite ca deve ca manusse ca. tvanti bhagavantaṁ bhaṇati. munīti monaṁ vuccati ñāṇaṁ ...pe0 ... saṅgajālamaticca so muni. aṭṭhitaṁ ovadeyyāti aṭṭhitaṁ ovadeyya sakkaccaṁ ovadeyya abhiṇhaṁ ovadeyya punappunaṁ ovadeyya anusāseyyāti -- ye tvaṁ munī aṭṭhitaṁ ovadeyya.

taṁ taṁ namassāmi samecca nāgāti. tanti bhagavantaṁ bhaṇati. namassāmīti kāyena vā namassāmi, vācāya vā namassāmi, cittena vā namassāmi, anvatthapaṭipattiyā vā namassāmi, dhammānudhammapaṭipattiyā vā namassāmi, sakkaromi garuṁ karomi {garukaromi (syā0)} mānemi pūjemi. sameccāti samecca abhisamecca samāgantvā abhisamāgantvā sammukhā taṁ namassāmi. nāgāti nāgo ca bhagavā āguṁ na karotīti -- nāgo, na gacchatīti -- nāgo, na āgacchatīti -- nāgo. kathaṁ bhagavā āguṁ na karotīti -- nāgo? āgu vuccati pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā.

āguṁ na karoti kiñci loke, [sabhiyāti bhagavā]

sabbasaṁyoge {sabbayoge (ka0), su0 ni0 527} visajja bandhanāni.

sabbattha na sajjatī vimutto, nāgo tādi pavuccate tathattāti..

evaṁ bhagavā āguṁ na karotīti -- nāgo.

kathaṁ bhagavā na gacchatīti -- nāgo. bhagavā na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vicikicchāvasena gacchati, na anusayavasena gacchati, na vaggehi dhammehi yāyati nīyati {niyyati (syā0 ka0)} vuyhati saṁharīyati. evaṁ bhagavā na gacchatīti -- nāgo.

kathaṁ bhagavā na āgacchatīti -- nāgo. sotāpattimaggena ye kilesā pahīnā te kilese na puneti na pacceti na paccāgacchati. sakadāgāmimaggena ...pe0 ... anāgāmimaggena ... arahattamaggena ye kilesā pahīnā te kilese na puneti na pacceti na paccāgacchati. evaṁ bhagavā na āgacchatīti nāgoti -- taṁ taṁ namassāmi samecca nāga.

appeva maṁ bhagavā aṭṭhitaṁ ovadeyyāti appeva maṁ bhagavā aṭṭhitaṁ ovadeyya sakkaccaṁ ovadeyya abhiṇhaṁ ovadeyya punappunaṁ ovadeyya anusāseyyāti -- appeva maṁ bhagavā aṭṭhitaṁ ovadeyya. tenāha so brāhmaṇo --

“te cāpi nūnappajaheyyu dukkhaṁ, ye tvaṁ munī aṭṭhitaṁ ovadeyya.

taṁ taṁ namassāmi samecca nāga, appeva maṁ bhagavā aṭṭhitaṁ ovadeyyā” ti..

28.

yaṁ brāhmaṇaṁ vedagumābhijaññā, akiñcanaṁ kāmabhave asattaṁ.

addhā hi so oghamimaṁ atāri, tiṇṇo ca pāraṁ akhilo akaṅkho..

yaṁ brāhmaṇaṁ vedagumābhijaññāti. brāhmaṇoti sattannaṁ dhammānaṁ bāhitattā brāhmaṇo. sakkāyadiṭṭhi bāhitā hoti, vicikicchā bāhitā hoti, sīlabbataparāmāso bāhito hoti, rāgo bāhito hoti, doso bāhito hoti, moho bāhito hoti, māno bāhito hoti. bāhitāssa honti pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā.

bāhitvā sabbapāpakāni, [sabhiyāti bhagavā]

vimalo sādhusamāhito ṭhitatto.

saṁsāramaticca kevalī so, asito {anissito (syā0) su0 ni0 524} tādi pavuccate sa brahmā..

vedagūti vedo vuccati catūsu maggesu ñāṇaṁ ...pe0 ... sabbaṁ vedamaticca vedagū soti. abhijaññāti abhijāneyya ājāneyya vijāneyya paṭivijāneyya paṭivijjheyyāti -- yaṁ brāhmaṇaṁ vedagumābhijaññā.

akiñcanaṁ kāmabhave asattanti. akiñcananti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ, yassete kiñcanā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati akiñcano. kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. bhavāti dve bhavā -- kammabhavo ca paṭisandhiko ca punabbhavo ...pe0 ... ayaṁ paṭisandhiko punabbhavo. akiñcanaṁ kāmabhave asattanti akiñcanaṁ puggalaṁ kāmabhave ca asattaṁ alaggaṁ alaggitaṁ apalibuddhaṁ nikkhantaṁ nissaṭaṁ vippamuttaṁ visaññuttaṁ vimariyādikatena cetasā viharantanti -- akiñcanaṁ kāmabhave asattaṁ.

addhā hi so oghamimaṁ atārīti. addhāti ekaṁsavacanaṁ ...pe0 ... avatthāpanavacanametaṁ -- addhāti. oghanti kāmoghaṁ bhavoghaṁ diṭṭhoghaṁ avijjoghaṁ. atārīti uttari patari samatikkami vītivattayīti -- addhā hi so oghamimaṁ atāri.

tiṇṇo ca pāraṁ akhilo akaṅkhoti. tiṇṇoti kāmoghaṁ tiṇṇo, bhavoghaṁ tiṇṇo, diṭṭhoghaṁ tiṇṇo, avijjoghaṁ tiṇṇo, saṁsārapathaṁ tiṇṇo uttiṇṇo nitthiṇṇo {nittiṇṇo (syā0)} atikkanto samatikkanto vītivatto. so vutthavāso {vuṭṭhavāso (syā0) mahāni0 6} ciṇṇacaraṇo gataddho gatadiso gatakoṭiko pālitabrahmacariyo uttamadiṭṭhippatto bhāvitamaggo, pahīnakileso paṭividdhākuppo sacchikatanirodho. dukkhaṁ tassa pariññātaṁ, samudayo pahīno, maggo bhāvito, nirodho sacchikato, abhiññeyyaṁ abhiññātaṁ, pariññeyyaṁ pariññātaṁ, pahātabbaṁ pahīnaṁ, bhāvetabbaṁ bhāvitaṁ, sacchikātabbaṁ sacchikataṁ. so ukkhittapaligho saṁkiṇṇaparikkho abbuḷhesiko niraggaḷo ariyo pannaddhajo pannabhāro visaññutto pañcaṅgavippahīno chaḷaṅgasamannāgato ekārakkho caturāpasseno panuṇṇapaccekasacco {paṇunnapaccekasacco (ka0)} samavayasaṭṭhesano anāvilasaṅkappo passaddhakāyasaṅkhāro suvimuttacitto suvimuttapañño kevalī vusitavā uttamapuriso paramapuriso paramapattippatto. so neva ācināti na apacināti, apacinitvā ṭhito. neva pajahati na upādiyati, pajahitvā ṭhito. neva visineti na ussineti, visinetvā ṭhito. neva vidhūpeti na sandhūpeti, vidhūpetvā ṭhito. asekkhena sīlakkhandhena samannāgatattā ṭhito. asekkhena samādhikkhandhena ...pe0 ... paññākkhandhena ... vimuttikkhandhena ... vimuttiñāṇadassanakkhandhena samannāgatattā ṭhito. saccaṁ sampaṭipādayitvā {paṭipādayitvā (syā0)} ṭhito. ejaṁ samatikkamitvā ṭhito. kilesaggiṁ pariyādiyitvā ṭhito. aparigamanatāya ṭhito. kathaṁ {kaṭaṁ (syā0) kāmasuttaniddesaṭṭhakathā oloketabbā} samādāya ṭhito? vimuttipaṭisevanatāya ṭhito. mettāya pārisuddhiyā ṭhito. karuṇāya ...pe0 ... muditāya ... upekkhāya pārisuddhiyā ṭhito. accantapārisuddhiyā ṭhito. atammayatāya {akammaññatāya (syā0)} pārisuddhiyā ṭhito. vimuttattā ṭhito. santussitattā ṭhito. khandhapariyante ṭhito. dhātupariyante ṭhito. āyatanapariyante ṭhito. gatipariyante ṭhito. upapattipariyante ṭhito. paṭisandhipariyante ṭhito. bhavapariyante ṭhito. saṁsārapariyante ṭhito. vaṭṭapariyante ṭhito. antimabhave ṭhito. antime samussaye ṭhito. antimadehadharo arahā.

tassāyaṁ pacchimako bhavo, carimoyaṁ samussayo.

jātimaraṇasaṁsāro, natthi tassa punabbhavoti..

tiṇṇo ca pāranti pāraṁ vuccati amataṁ nibbānaṁ. yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. so pāragato pārappatto antagato antappatto koṭigato koṭippatto pariyantagato pariyantappatto vosānagato vosānappatto tāṇagato tāṇappatto leṇagato leṇappatto saraṇagato saraṇappatto abhayagato abhayappatto accutagato accutappatto amatagato amatappatto nibbānagato nibbānappatto. so vuttavāso ciṇṇacaraṇo ...pe0 ... jātimaraṇasaṁsāro, natthi tassa punabbhavoti -- tiṇṇo ca pāraṁ.

akhiloti rāgo khilo, doso khilo, moho khilo, kodho khilo, upanāho khilo ...pe0 ... sabbākusalābhisaṅkhārā khilā. yassete khilā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā so vuccati akhilo. akaṅkhoti dukkhe kaṅkhā, dukkhasamudaye kaṅkhā, dukkhanirodhe kaṅkhā, dukkhanirodhagāminiyā paṭipadāya kaṅkhā, pubbante kaṅkhā, aparante kaṅkhā, pubbantāparante kaṅkhā, idappaccayatāpaṭiccasamuppannesu dhammesu kaṅkhā, yā evarūpā kaṅkhā kaṅkhāyanā kaṅkhāyitattaṁ vimati vicikicchā dveḷhakaṁ dvedhāpatho saṁsayo anekaṁsaggāho āsappanā parisappanā apariyogāhanā chambhitattaṁ cittassa manovilekho. yassete kaṅkhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā so vuccati akaṅkhoti -- tiṇṇo ca pāraṁ akhilo akaṅkho. tenāha bhagavā --

“yaṁ brāhmaṇaṁ vedagumābhijaññā, akiñcanaṁ kāmabhave asattaṁ.

addhā hi so oghamimaṁ atāri, tiṇṇo ca pāraṁ akhilo akaṅkho” ti..

29.

vidvā ca yo vedagū naro idha, bhavābhave saṅgamimaṁ visajja.

so vītataṇho anīgho nirāso, atāri so jātijaranti brūmi..

vidvā ca yo vedagū naro idhāti. vidvāti vijjāgato ñāṇī vibhāvī medhāvī. yoti yo yādiso ...pe0 ... manusso vā. vedagūti vedā vuccanti catūsu maggesu ñāṇaṁ paññā paññindriyaṁ paññābalaṁ dhammavicayasambojjhaṅgo vīmaṁsā vipassanā sammādiṭṭhi {ñāṇaṁ ...pe0 ... sabbavedamaticca vedagū soti. (syā0) passa mahāni0 81}. tehi vedehi jātijarāmaraṇassa antagato antappatto koṭigato koṭippatto pariyantagato pariyantappatto vosānagato vosānappatto tāṇagato tāṇappatto leṇagato leṇappatto saraṇagato saraṇappatto abhayagato abhayappatto accutagato accutappatto amatagato amatappatto nibbānagato nibbānappatto. vedānaṁ vā antagatoti vedagū, vedehi vā antagatoti vedagū, sattannaṁ vā dhammānaṁ viditattā vedagū. sakkāyadiṭṭhi viditā hoti, vicikicchā ...pe0 ... sīlabbataparāmāso ... rāgo ... doso ... moho ... māno vidito hoti. viditāssa honti pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā.

vedāni viceyya kevalāni, [sabhiyāti bhagavā]

samaṇānaṁ yānīdhatthi brāhmaṇānaṁ.

sabbavedanāsu vītarāgo, sabbaṁ vedamaticca vedagū so..

naroti satto naro mānavo poso puggalo jīvo jāgu {jātu (syā0)} jantu indagu {indagū (syā0)} manujo. idhāti imissā diṭṭhiyā ...pe0 ... imasmiṁ manussaloketi -- vidvā ca yo vedagū naro idha.

bhavābhave saṅgamimaṁ visajjāti. bhavābhaveti bhavābhave kammabhave punabbhave kāmabhave, kammabhave kāmabhave punabbhave rūpabhave, kammabhave rūpabhave punabbhave arūpabhave, kammabhave arūpabhave punabbhave punappunabhave, punappunagatiyā punappunaupapattiyā punappunapaṭisandhiyā punappunaattabhāvābhinibbattiyā. saṅgāti satta saṅgā -- rāgasaṅgo, dosasaṅgo, mohasaṅgo, mānasaṅgo, diṭṭhisaṅgo, kilesasaṅgo, duccaritasaṅgo. visajjāti saṅge vosajjetvā vā visajja. atha vā, saṅge bandhe vibandhe ābandhe lagge laggite palibuddhe bandhane phoṭayitvā {mocayitvā (syā0)} vā visajja. yathā yānaṁ vā vayhaṁ vā rathaṁ vā sakaṭaṁ vā sandamānikaṁ vā sajjaṁ visajjaṁ karonti vikopenti -- evameva te saṅge vosajjetvā vā visajja. atha vā, saṅge bandhe vibandhe ābandhe lagge laggite palibuddhe bandhane phoṭayitvā vā visajjāti -- bhavābhave saṅgamimaṁ visajja.

so vītataṇho anīgho nirāso, atāri so jātijaranti brūmīti. taṇhāti rūpataṇhā ...pe0 ... dhammataṇhā ... yassesā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati vītataṇho vigatataṇho cattataṇho vantataṇho muttataṇho pahīnataṇho paṭinissaṭṭhataṇho vītarāgo cattarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharatīti -- so vītataṇho. anīghoti rāgo nīgho, doso nīgho, moho nīgho, kodho nīgho, upanāho nīgho ...pe0 ... sabbākusalābhisaṅkhārā nīghā. yassete nīghā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati anīgho. nirāsoti āsā vuccati taṇhā. yo rāgo sārāgo ...pe0 ... abhijjhā lobho akusalamūlaṁ. yassesā āsā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati nirāso. jātīti yā tesaṁ tesaṁ sattānaṁ ...pe0 ... āyatanānaṁ paṭilābho. jarāti yā tesaṁ tesaṁ sattānaṁ ...pe0 ... indriyānaṁ paripāko. ayaṁ vuccati jarā. so vītataṇho anīgho nirāso, atāri so jātijaranti brūmīti yo so vītataṇho anīgho ca nirāso ca, so kho jātijarāmaraṇaṁ atari uttari patari samatikkami vītivattayīti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti -- so vītataṇho anīgho nirāso, atāri so jātijaranti brūmi. tenāha bhagavā --

“vidvā ca yo vedagū naro idha, bhavābhave saṅgamimaṁ visajja.

so vītataṇho anīgho nirāso, atāri so jātijaranti brūmī” ti..

saha gāthāpariyosānā ...pe0 ... satthā me, bhante bhagavā, sāvakohamasmīti.

mettagūmāṇavapucchāniddeso catuttho.

5. dhotakamāṇavapucchāniddeso

30.

pucchāmi taṁ bhagavā brūhi metaṁ, [iccāyasmā dhotako]

vācābhikaṅkhāmi mahesi tuyhaṁ.

tava sutvāna nigghosaṁ, sikkhe nibbānamattano..

pucchāmi taṁ bhagavā brūhi metanti. pucchāmīti tisso pucchā -- adiṭṭhajotanā pucchā, diṭṭhasaṁsandanā pucchā, vimaticchedanā pucchā ...pe0 ... imā tisso pucchā ...pe0 ... nibbānapucchā. pucchāmi tanti pucchāmi taṁ yācāmi taṁ ajjhesāmi taṁ pasādemi taṁ, kathayassu meti -- pucchāmi taṁ. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti. brūhi metanti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- pucchāmi taṁ bhagavā brūhi metaṁ.

iccāyasmā dhotakoti. iccāti padasandhi ...pe0 ... āyasmāti piyavacanaṁ garuvacanaṁ sagāravasappatissādhivacanametaṁ āyasmāti. dhotakoti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti -- iccāyasmā dhotako.

vācābhikaṅkhāmi mahesi tuyhanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ kaṅkhāmi abhikaṅkhāmi icchāmi sādiyāmi patthayāmi pihayāmi abhijappāmi. mahesīti kiṁ mahesi bhagavā? mahantaṁ sīlakkhandhaṁ esī gavesī pariyesīti mahesi ...pe0 ... kahaṁ narāsabhoti mahesīti -- vācābhikaṅkhāmi mahesi tuyhaṁ.

tava sutvāna nigghosanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggahetvā upadhārayitvā upalakkhayitvāti -- tava sutvāna nigghosaṁ.

sikkhe nibbānamattanoti. sikkhāti tisso sikkhā -- adhisīlasikkhā, adhicittasikkhā, adhipaññāsikkhā ...pe0 ... ayaṁ adhipaññāsikkhā. nibbānamattanoti attano rāgassa nibbāpanāya, dosassa nibbāpanāya, mohassa nibbāpanāya, kodhassa nibbāpanāya, upanāhassa nibbāpanāya ...pe0 ... sabbākusalābhisaṅkhārānaṁ samāya upasamāya vūpasamāya nibbāpanāya paṭinissaggāya paṭipassaddhiyā adhisīlampi sikkheyya, adhicittampi sikkheyya, adhipaññampi sikkheyya. imā tisso sikkhāyo āvajjanto sikkheyya, jānanto sikkheyya, passanto sikkheyya, paccavekkhanto sikkheyya, cittaṁ padahanto sikkheyya, saddhāya adhimuccanto sikkheyya, vīriyaṁ paggaṇhanto sikkheyya, satiṁ upaṭṭhapento sikkheyya, cittaṁ samādahanto sikkheyya, paññāya pajānanto sikkheyya, abhiññeyyaṁ abhijānanto sikkheyya, pariññeyyaṁ parijānanto sikkheyya, pahātabbaṁ pajahanto sikkheyya, bhāvetabbaṁ bhāvento sikkheyya, sacchikātabbaṁ sacchikaronto sikkheyya, ācareyya samācareyya samādāya vatteyyāti -- sikkhe nibbānamattano. tenāha so brāhmaṇo --

“pucchāmi taṁ bhagavā brūhi metaṁ, [iccāyasmā dhotako]

vācābhikaṅkhāmi mahesi tuyhaṁ.

tava sutvāna nigghosaṁ, sikkhe nibbānamattano” ti..

31.

tenahātappaṁ karohi, [dhotakāti bhagavā]

idheva nipako sato.

ito sutvāna nigghosaṁ, sikkhe nibbānamattano..

tenahātappaṁ karohīti ātappaṁ karohi, ussāhaṁ karohi, ussoḷhiṁ karohi, thāmaṁ karohi, dhitiṁ karohi, vīriyaṁ karohi, chandaṁ janehi sañjanehi upaṭṭhapehi samuṭṭhapehi nibbattehi abhinibbattehīti -- tenahātappaṁ karohi.

dhotakāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- dhotakāti bhagavā.

idheva nipako satoti. idhāti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme imasmiṁ vinaye imasmiṁ dhammavinaye imasmiṁ pāvacane imasmiṁ brahmacariye imasmiṁ satthusāsane imasmiṁ attabhāve imasmiṁ manussaloke. nipakoti nipako paṇḍito paññavā buddhimā ñāṇī vibhāvī medhāvī. satoti catūhi kāraṇehi sato -- kāye kāyānupassanāsatipaṭṭhānaṁ bhāvento sato ...pe0 ... so vuccati satoti -- idheva nipako sato.

ito sutvāna nigghosanti ito mayhaṁ vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggaṇhitvā upadhārayitvā upalakkhayitvāti -- ito sutvāna nigghosaṁ.

sikkhe nibbānamattanoti. sikkhāti tisso sikkhā -- adhisīlasikkhā, adhicittasikkhā, adhipaññāsikkhā ...pe0 ... ayaṁ adhipaññāsikkhā. nibbānamattanoti attano rāgassa nibbāpanāya, dosassa nibbāpanāya, mohassa nibbāpanāya, kodhassa nibbāpanāya, upanāhassa nibbāpanāya ...pe0 ... sabbākusalābhisaṅkhārānaṁ samāya upasamāya vūpasamāya nibbāpanāya paṭinissaggāya paṭipassaddhiyā adhisīlampi sikkheyya, adhicittampi sikkheyya, adhipaññampi sikkheyya. imā tisso sikkhāyo āvajjanto sikkheyya, jānanto sikkheyya ...pe0 ... sacchikātabbaṁ sacchikaronto sikkheyya, ācareyya samācareyya samādāya vatteyyāti -- sikkhe nibbānamattano. tenāha bhagavā --

“tenahātappaṁ karohi, [dhotakāti bhagavā]

idheva nipako sato.

ito sutvāna nigghosaṁ, sikkhe nibbānamattano” ti..

32.

passāmahaṁ devamanussaloke, akiñcanaṁ brāhmaṇamiriyamānaṁ.

taṁ taṁ namassāmi samantacakkhu, pamuñca maṁ sakka kathaṁkathāhi..

passāmahaṁ devamanussaloketi. devāti tayo devā -- sammutidevā, upapattidevā, visuddhidevā. katame sammutidevā? sammutidevā vuccanti rājāno ca rājakumārā ca deviyo ca. ime vuccanti sammutidevā. katame upapattidevā? upapattidevā vuccanti cātumahārājikā devā tāvatiṁsā devā yāmā devā tusitā devā nimmānaratī devā paranimmitavasavattī devā brahmakāyikā devā ye ca devā taduttari {tatrupari (syā0)}. ime vuccanti upapattidevā. katame visuddhidevā? visuddhidevā vuccanti tathāgatasāvakā arahanto khīṇāsavā ye ca paccekabuddhā. ime vuccanti visuddhidevā. bhagavā sammutidevānañca upapattidevānañca visuddhidevānañca devo ca atidevo ca devātidevo ca sīhasīho nāganāgo gaṇigaṇī munimunī rājarājā. passāmahaṁ devamanussaloketi manussaloke devaṁ passāmi atidevaṁ passāmi devātidevaṁ passāmi dakkhāmi olokemi nijjhāyāmi upaparikkhāmīti -- passāmahaṁ devamanussaloke.

ākiñcanaṁ brāhmaṇamiriyamānanti. akiñcananti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ, te kiñcanā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā, tasmā buddho akiñcano. brāhmaṇoti bhagavā sattannaṁ dhammānaṁ bāhitattā brāhmaṇo -- sakkāyadiṭṭhi bāhitā hoti, vicikicchā bāhitā hoti, sīlabbataparāmāso bāhito hoti, rāgo bāhito hoti, doso bāhito hoti, moho bāhito hoti, māno bāhito hoti, bāhitāssa honti pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā.

bāhitvā sabbapāpakāni, [sabhiyāti bhagavā]

vimalo sādhusamāhito ṭhitatto.

saṁsāramaticca kevalī so, asito tādi pavuccate sa brahmāti..

iriyamānanti carantaṁ viharantaṁ iriyantaṁ vattentaṁ pālentaṁ yapentaṁ yāpentanti -- akiñcanaṁ brāhmaṇamiriyamānaṁ.

taṁ taṁ namassāmi samantacakkhūti. tanti bhagavantaṁ bhaṇati. namassāmīti kāyena vā namassāmi, vācāya vā namassāmi, cittena vā namassāmi, anvatthapaṭipattiyā vā namassāmi, dhammānudhammapaṭipattiyā vā namassāmi sakkaromi garuṁ karomi mānemi pūjemi. samantacakkhūti samantacakkhu vuccati sabbaññutañāṇaṁ. bhagavā sabbaññutañāṇena upeto samupeto upāgato samupāgato upapanno samupapanno samannāgato.

“na tassa addiṭṭhamidhatthi {adiṭṭhamidhatthi (syā0 ka0) mahāni0 156} kiñci, atho aviññātamajānitabbaṁ.

sabbaṁ abhiññāsi yadatthi neyyaṁ, tathāgato tena samantacakkhū” ti..

taṁ taṁ namassāmi samantacakkhu.

pamuñca maṁ sakka kathaṁkathāhīti. sakkāti sakko bhagavā sakyakulā pabbajitotipi sakko. atha vā, aḍḍho {addho (syā0 ka0)} mahaddhano dhanavātipi sakko. tassimāni dhanāni, seyyathidaṁ -- saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ sammappadhānadhanaṁ iddhipādadhanaṁ indriyadhanaṁ baladhanaṁ bojjhaṅgadhanaṁ maggadhanaṁ phaladhanaṁ nibbānadhanaṁ. imehi anekavidhehi dhanaratanehi aḍḍho mahaddhano dhanavātipi sakko. atha vā, sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṁsotipi sakko. kathaṁkathā vuccati vicikicchā. dukkhe kaṅkhā, dukkhasamudaye kaṅkhā, dukkhanirodhe kaṅkhā, dukkhanirodhagāminiyā paṭipadāya kaṅkhā, pubbante kaṅkhā, aparante kaṅkhā, pubbantāparante kaṅkhā, idappaccayatāpaṭiccasamuppannesu dhammesu kaṅkhā. yā evarūpā kaṅkhā kaṅkhāyanā kaṅkhāyitattaṁ vimati vicikicchā dveḷhakaṁ dvedhāpatho saṁsayo anekaṁsaggāho āsappanā parisappanā apariyogāhanā chambhitattaṁ cittassa manovilekho. pamuñca maṁ sakka kathaṁkathāhīti muñca maṁ pamuñca maṁ mocehi maṁ pamocehi maṁ uddhara maṁ samuddhara maṁ vuṭṭhāpehi maṁ kathaṁkathāsallatoti -- pamuñca maṁ sakka kathaṁkathāhi. tenāha so brāhmaṇo --

“passāmahaṁ devamanussaloke, akiñcanaṁ brāhmaṇamiriyamānaṁ.

taṁ taṁ namassāmi samantacakkhu, pamuñca maṁ sakka kathaṁkathāhī” ti..

33.

nāhaṁ sahissāmi pamocanāya, kathaṁkathiṁ dhotaka kañci loke.

dhammañca seṭṭhaṁ ājānamāno, evaṁ tuvaṁ oghamimaṁ taresi..

nāhaṁ sahissāmi {samīhāmi (ka0)} pamocanāyāti nāhaṁ taṁ sakkomi muñcituṁ pamuñcituṁ mocetuṁ pamocetuṁ uddharituṁ samuddharituṁ uṭṭhāpetuṁ samuṭṭhāpetuṁ kathaṁkathāsallatoti. evampi nāhaṁ sahissāmi pamocanāya. atha vā, na īhāmi na samīhāmi na ussahāmi na vāyamāmi na ussāhaṁ karomi na ussoḷhiṁ karomi na thāmaṁ karomi na dhitiṁ karomi na vīriyaṁ karomi na chandaṁ janemi na sañjanemi na nibbattemi na abhinibbattemi assaddhe puggale acchandike kusīte hīnavīriye appaṭipajjamāne dhammadesanāyāti. evampi nāhaṁ sahissāmi pamocanāya. atha vā, natthañño koci mocetā. te yadi moceyyuṁ sakena thāmena sakena balena sakena vīriyena sakena parakkamena sakena purisathāmena sakena purisabalena sakena purisavīriyena sakena purisaparakkamena attanā sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ paṭipajjamānā moceyyunti. evampi nāhaṁ sahissāmi pamocanāya.

vuttañhetaṁ bhagavatā -- “so vata, cunda, attanā palipapalipanno paraṁ palipapalipannaṁ uddharissatīti netaṁ ṭhānaṁ vijjati. so vata, cunda, attanā adanto avinīto aparinibbuto paraṁ damessati vinessati parinibbāpessatīti netaṁ ṭhānaṁ vijjatīti. evampi nāhaṁ sahissāmi pamocanāya.

vuttañhetaṁ bhagavatā --

“attanā hi {attanāva (bahūsu) dha0 pa0 165} kataṁ pāpaṁ, attanā saṁkilissati.

attanā akataṁ pāpaṁ, attanāva visujjhati.

suddhi asuddhi paccattaṁ, nāñño aññaṁ visodhaye” ti..

evampi nāhaṁ sahissāmi pamocanāya.

vuttañhetaṁ bhagavatā -- “evameva kho, brāhmaṇa, tiṭṭhateva nibbānaṁ tiṭṭhati nibbānagāmimaggo tiṭṭhāmahaṁ samādapetā, atha ca pana mama sāvakā mayā evaṁ ovadiyamānā evaṁ anusāsiyamānā appekacce accantaniṭṭhaṁ nibbānaṁ ārādhenti ekacce nārādhentīti. ettha kyāhaṁ, brāhmaṇa karomi? maggakkhāyī, brāhmaṇa, tathāgato. maggaṁ buddho ācikkhati. attanā paṭipajjamānā mucceyyunti {muñceyyunti (syā0)}. evampi nāhaṁ sahissāmi pamocanāya”.

kathaṁkathiṁ dhotaka kañci loketi kathaṁkathiṁ puggalaṁ sakaṅkhaṁ sakhilaṁ sadveḷhakaṁ savicikicchaṁ. kañcīti kañci khattiyaṁ vā brāhmaṇaṁ vā vessaṁ vā suddaṁ vā gahaṭṭhaṁ vā pabbajitaṁ vā devaṁ vā manussaṁ vā. loketi apāyaloke ...pe0 ... āyatanaloketi -- kathaṁkathiṁ dhotaka kañci loke.

dhammañca seṭṭhaṁ ājānamānoti dhammaṁ seṭṭhaṁ vuccati amataṁ nibbānaṁ. yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. seṭṭhanti aggaṁ seṭṭhaṁ viseṭṭhaṁ pāmokkhaṁ uttamaṁ pavaraṁ dhammaṁ ājānamāno vijānamāno paṭivijānamāno paṭivijjhamānoti -- dhammañca seṭṭhaṁ ājānamāno.

evaṁ tuvaṁ oghamimaṁ taresīti evaṁ kāmoghaṁ bhavoghaṁ diṭṭhoghaṁ avijjoghaṁ tareyyāsi uttareyyāsi patareyyāsi samatikkameyyāsi vītivatteyyāsīti -- evaṁ tuvaṁ oghamimaṁ taresi. tenāha bhagavā --

“nāhaṁ sahissāmi pamocanāya, kathaṁkathiṁ dhotaka kañci loke.

dhammañca seṭṭhaṁ ājānamāno, evaṁ tuvaṁ oghamimaṁ taresī” ti..

34.

anusāsa brahme karuṇāyamāno, vivekadhammaṁ yamahaṁ vijaññaṁ.

yathāhaṁ ākāsova {ākāso ca (syā0)} abyāpajjamāno {abyāpajjhamāno (syā0)}, idheva santo asito careyyaṁ..

anusāsa brahme karuṇāyamānoti anusāsa brahme anuggaṇha brahme anukampa brahmeti -- anusāsa brahme. karuṇāyamānoti karuṇāyamāno anudayamāno {anuddayamāno (bahūsu)} anurakkhamāno anuggaṇhamāno anukampamānoti -- anusāsa brahme karuṇāyamāno.

vivekadhammaṁ yamahaṁ vijaññanti vivekadhammaṁ vuccati amataṁ nibbānaṁ. yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti -- vivekadhammaṁ yamahaṁ vijaññaṁ.

yathāhaṁ ākāsova abyāpajjamānoti yathā ākāso na pajjati na gaṇhati {natthi ... syā0 ... potthake} na bajjhati na palibajjhati, evaṁ apajjamāno agaṇhamāno abajjhamāno apalibajjhamānoti -- evampi ākāsova abyāpajjamāno. yathā ākāso na rajjati lākhāya vā haliddiyā {haliddena (syā0)} vā nīliyā {nīlena (syā0)} vā mañjeṭṭhāya vā evaṁ arajjamāno adussamāno amuyhamāno akilissamānoti {akiliyamāno (syā0)} -- evampi ākāsova abyāpajjamāno. yathā ākāso na kuppati na byāpajjati na patilīyati {patiṭṭhiyati (ka0)} na paṭihaññati, evaṁ akuppamāno abyāpajjamāno appatilīyamāno appaṭihaññamāno appaṭihatamānoti -- evampi ākāsova abyāpajjamāno.

idheva santo asito careyyanti. idheva santoti idheva santo idheva samāno idheva nisinno samāno imasmiṁyeva āsane nisinno samāno imissāyeva parisāya nisinno samānoti, evampi -- idheva santo. atha vā, idheva santo upasanto vūpasanto nibbuto paṭippassaddhoti, evampi -- idheva santo. asitoti dve nissayā -- taṇhānissayo ca diṭṭhinissayo ca ...pe0 ... ayaṁ taṇhānissayo ...pe0 ... ayaṁ diṭṭhinissayo ... taṇhānissayaṁ pahāya diṭṭhinissayaṁ paṭinissajjitvā cakkhuṁ anissito, sotaṁ anissito, ghānaṁ anissito, jivhaṁ anissito, kāyaṁ anissito, manaṁ anissito, rūpe ... sadde ... gandhe ... rase ... phoṭṭhabbe ... dhamme ... kulaṁ ... gaṇaṁ ... āvāsaṁ ... lābhaṁ ... yasaṁ ... pasaṁsaṁ ... sukhaṁ ... cīvaraṁ ... piṇḍapātaṁ ... senāsanaṁ ... gilānapaccayabhesajjaparikkhāraṁ ... kāmadhātuṁ ... rūpadhātuṁ ... arūpadhātuṁ ... kāmabhavaṁ ... rūpabhavaṁ ... arūpabhavaṁ ... saññābhavaṁ ... asaññābhavaṁ ... nevasaññānāsaññābhavaṁ ... ekavokārabhavaṁ ... catuvokārabhavaṁ ... pañcavokārabhavaṁ ... atītaṁ ... anāgataṁ ... paccuppannaṁ ... diṭṭhasutamutaviññātabbe {diṭṭhaṁ, sutaṁ, mutaṁ, viññātaṁ, sabbe. mahāni0 46 passitabbaṁ} dhamme asito anissito anallīno anupagato anajjhosito anadhimutto nikkhanto nissaṭo {nissaṭṭho (syā0)} vippamutto visaṁyutto vimariyādikatena cetasā. careyyanti careyyaṁ vihareyyaṁ iriyeyyaṁ vatteyyaṁ yapeyyaṁ yāpeyyanti -- idheva santo asito careyyaṁ. tenāha so brāhmaṇo --

“anusāsa brahme karuṇāyamāno, vivekadhammaṁ yamahaṁ vijaññaṁ.

yathāhaṁ ākāsova abyāpajjamāno, idheva santo asito careyyan”-ti..

35.

kittayissāmi te santiṁ, [dhotakāti bhagavā]

diṭṭhe dhamme anītihaṁ.

yaṁ viditvā sato caraṁ, tare loke visattikaṁ..

kittayissāmi te santinti rāgassa santiṁ, dosassa santiṁ, mohassa santiṁ, kodhassa santiṁ, upanāhassa ...pe0 ... makkhassa ... paḷāsassa ... issāya ... macchariyassa ... māyāya ... sāṭheyyassa ... thambhassa ... sārambhassa ... mānassa ... atimānassa ... madassa ... pamādassa ... sabbakilesānaṁ ... sabbaduccaritānaṁ ... sabbadarathānaṁ ... sabbapariḷāhānaṁ ... sabbasantāpānaṁ ... sabbākusalābhisaṅkhārānaṁ santiṁ upasantiṁ vūpasantiṁ nibbutiṁ paṭippassaddhiṁ kittayissāmi pakittayissāmi ācikkhissāmi desessāmi paññapessāmi paṭṭhapessāmi vivarissāmi vibhajissāmi uttānīkarissāmi pakāsissāmīti -- kittayissāmi te santiṁ.

dhotakāti bhagavāti. dhotakāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- dhotakāti bhagavā.

diṭṭhe dhamme anītihanti. diṭṭhe dhammeti diṭṭhe dhamme ñāte dhamme tulite dhamme tīrite dhamme vibhūte dhamme vibhāvite dhamme sabbe saṅkhārā aniccāti ...pe0 ... yaṁ kiñci samudayadhammaṁ sabbaṁ taṁ nirodhadhammanti diṭṭhe dhamme ñāte dhamme tulite dhamme tīrite dhamme vibhāvite dhamme vibhūte dhammeti, evampi -- diṭṭhe dhamme ...pe0 .... atha vā, dukkhe diṭṭhe dukkhaṁ kathayissāmi, samudaye diṭṭhe samudayaṁ kathayissāmi, magge diṭṭhe maggaṁ kathayissāmi, nirodhe diṭṭhe nirodhaṁ kathayissāmīti, evampi -- diṭṭhe dhamme ...pe0 .... atha vā, sandiṭṭhikaṁ akālikaṁ ehipassikaṁ opaneyyikaṁ {opanayikaṁ (syā0 ka0)} paccattaṁ veditabbaṁ viññūhīti, evampi -- diṭṭhe dhamme. anītihanti na itihītihaṁ na itikirāya na paramparāya na piṭakasampadāya na takkahetu na nayahetu na ākāraparivitakkena na diṭṭhinijjhānakkhantiyā sāmaṁ sayamabhiññātaṁ attapaccakkhadhammaṁ, taṁ kathayissāmīti -- diṭṭhe dhamme anītihaṁ.

yaṁ viditvā sato caranti yaṁ viditaṁ katvā tulayitvā tīrayitvā vibhāvayitvā vibhūtaṁ katvā; “sabbe saṅkhārā aniccā” ti viditaṁ katvā tulayitvā tīrayitvā vibhāvayitvā vibhūtaṁ katvā; “sabbe saṅkhārā dukkhā” ti ...pe0 ... “sabbe dhammā anattā” ti ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti viditaṁ katvā tulayitvā tīrayitvā vibhāvayitvā vibhūtaṁ katvā. satoti catūhi kāraṇehi sato -- kāye kāyānupassanāsatipaṭṭhānaṁ bhāvento sato ...pe0 ... so vuccati sato. caranti caranto viharanto iriyanto vattento pālento yapento yāpentoti -- yaṁ viditvā sato caraṁ.

tare loke visattikanti visattikā vuccati taṇhā. yo rāgo sārāgo ...pe0 ... abhijjhā lobho akusalamūlaṁ. visattikāti kenaṭṭhena visattikā ...pe0 ... visaṭā vitthatāti visattikā. loketi apāyaloke ...pe0 ... āyatanaloke. tare loke visattikanti loke vesā visattikā, loke vetaṁ visattikaṁ sato tareyya uttareyya patareyya samatikkameyya vītivatteyyāti -- tare loke visattikaṁ. tenāha bhagavā --

“kittayissāmi te santiṁ, [dhotakāti bhagavā]

diṭṭhe dhamme anītihaṁ.

yaṁ viditvā sato caraṁ, tare loke visattikan”-ti..

36.

tañcāhaṁ abhinandāmi, mahesi santimuttamaṁ.

yaṁ viditvā sato caraṁ, tare loke visattikaṁ..

tañcāhaṁ abhinandāmīti. tanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ nandāmi abhinandāmi modāmi anumodāmi icchāmi sādiyāmi patthayāmi pihayāmi abhijappāmīti -- tañcāhaṁ abhinandāmi.

mahesisantimuttamanti. mahesīti kiṁ mahesi bhagavā? mahantaṁ sīlakkhandhaṁ esī gavesī pariyesīti mahesi, mahantaṁ samādhikkhandhaṁ ...pe0 ... kahaṁ narāsabhoti mahesi. santimuttamanti santi vuccati amataṁ nibbānaṁ. yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. uttamanti aggaṁ seṭṭhaṁ viseṭṭhaṁ pāmokkhaṁ uttamaṁ pavaranti -- mahesi santimuttamaṁ.

yaṁ viditvā sato caranti yaṁ viditaṁ katvā ...pe0 ... “sabbe saṅkhārā aniccā” ti viditaṁ katvā tulayitvā tīrayitvā vibhāvayitvā vibhūtaṁ katvā; “sabbe saṅkhārā dukkhā” ti ... “sabbe dhammā anattā” ti ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti viditaṁ katvā tulayitvā tīrayitvā vibhāvayitvā vibhūtaṁ katvā. satoti catūhi kāraṇehi sato -- kāye kāyānupassanāsatipaṭṭhānaṁ bhāvento sato ...pe0 ... so vuccati sato. caranti caranto ...pe0 ... yāpentoti -- yaṁ viditvā sato caraṁ.

tare loke visattikanti. visattikā vuccati taṇhā. yo rāgo sārāgo ...pe0 ... abhijjhā lobho akusalamūlaṁ. visattikāti kenaṭṭhena visattikā ...pe0 ... visaṭā vitthatāti visattikā. loketi apāyaloke ...pe0 ... āyatanaloke. tare loke visattikanti loke vesā visattikā, loke vetaṁ visattikaṁ sato tareyyaṁ uttareyyaṁ ...pe0 ... vītivatteyyanti -- tare loke visattikaṁ. tenāha so brāhmaṇo --

“tañcāhaṁ abhinandāmi, mahesi santimuttamaṁ.

yaṁ viditvā sato caraṁ, tare loke visattikan”-ti..

37.

yaṁ kiñci sampajānāsi, [dhotakāti bhagavā]

uddhaṁ adho tiriyañcāpi majjhe.

etaṁ viditvā saṅgoti loke, bhavābhavāya mākāsi taṇhaṁ..

yaṁ kiñci sampajānāsīti yaṁ kiñci sampajānāsi ājānāsi paṭivijānāsi paṭivijjhasīti -- yaṁ kiñci sampajānāsi. dhotakāti bhagavāti. dhotakāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- dhotakāti bhagavā.

uddhaṁ adho tiriyañcāpi majjheti. uddhanti anāgataṁ; adhoti atītaṁ; tiriyañcāpi majjheti paccuppannaṁ. uddhanti devaloko; adhoti apāyaloko; tiriyañcāpi majjheti manussaloko. atha vā, uddhanti kusalā dhammā; adhoti akusalā dhammā; tiriyañcāpi majjheti abyākatā dhammā. uddhanti arūpadhātu; adhoti kāmadhātu; tiriyañcāpi majjheti rūpadhātu. uddhanti sukhā vedanā; adhoti dukkhā vedanā; tiriyañcāpi majjheti adukkhamasukhā vedanā. uddhanti uddhaṁ pādatalā; adhoti adho kesamatthakā; tiriyañcāpi majjheti vemajjheti -- uddhaṁ adho tiriyañcāpi majjhe.

etaṁ viditvā saṅgoti loketi saṅgo eso lagganaṁ etaṁ bandhanaṁ etaṁ palibodho esoti ñatvā jānitvā tulayitvā tīrayitvā vibhāvayitvā vibhūtaṁ katvāti -- etaṁ viditvā saṅgoti loke.

bhavābhavāya mākāsi taṇhanti. taṇhāti rūpataṇhā saddataṇhā ...pe0 ... dhammataṇhā. bhavābhavāyāti bhavābhavāya kammabhavāya punabbhavāya kāmabhavāya, kammabhavāya kāmabhavāya punabbhavāya rūpabhavāya, kammabhavāya rūpabhavāya punabbhavāya arūpabhavāya, kammabhavāya arūpabhavāya punabbhavāya punappunabbhavāya, punappunagatiyā punappunaupapattiyā punappunapaṭisandhiyā punappunaattabhāvābhinibbattiyā taṇhaṁ mākāsi mā janesi mā sañjanesi mā nibbattesi mābhinibbattesi, pajaha vinodehi byantīkarohi anabhāvaṁ gamehīti -- bhavābhavāya mākāsi taṇhanti. tenāha bhagavā --

“yaṁ kiñci sampajānāsi, [dhotakāti bhagavā]

uddhaṁ adho tiriyañcāpi majjhe.

etaṁ viditvā saṅgoti loke, bhavābhavāya mākāsi taṇhan”-ti..

saha gāthāpariyosānā ...pe0 ... satthā me, bhante bhagavā, sāvakohamasmīti.

dhotakamāṇavapucchāniddeso pañcamo.

6. upasīvamāṇavapucchāniddeso

38.

eko ahaṁ sakka mahantamoghaṁ, [iccāyasmā upasīvo]

anissito no visahāmi tārituṁ.

ārammaṇaṁ {āramaṇaṁ (ka0)} brūhi samantacakkhu, yaṁ nissito oghamimaṁ tareyyaṁ..

eko ahaṁ sakka mahantamoghanti. ekoti puggalo vā me dutiyo natthi, dhammo vā me dutiyo natthi, yaṁ vā puggalaṁ nissāya dhammaṁ vā nissāya mahantaṁ kāmoghaṁ bhavoghaṁ diṭṭhoghaṁ avijjoghaṁ tareyyaṁ uttareyyaṁ patareyyaṁ samatikkameyyaṁ vītivatteyyanti. sakkāti sakko. bhagavā sakyakulā pabbajitotipi sakko. atha vā, aḍḍho mahaddhano dhanavātipi sakko. tassimāni dhanāni, seyyathidaṁ -- saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ ...pe0 ... nibbānadhanaṁ. imehi anekehi dhanaratanehi aḍḍho mahaddhano dhanavātipi sakko. atha vā, sakko pahu visavī alamatto sūro vīro vikkanto abhīrū achambhī anutrāsī apalāyī pahīnabhayabheravo vigatalomahaṁsotipi sakkoti -- eko ahaṁ sakka mahantamoghaṁ.

iccāyasmā upasīvoti. iccāti padasandhi ...pe0 .... āyasmāti piyavacanaṁ ...pe0 .... upasīvoti tassa brāhmaṇassa nāmaṁ ...pe0 ... abhilāpoti -- iccāyasmā upasīvo.

anissito no visahāmi tāritunti. anissitoti puggalaṁ vā anissito dhammaṁ vā anissito no visahāmi na ussahāmi na sakkomi na paṭibalo mahantaṁ kāmoghaṁ bhavoghaṁ diṭṭhoghaṁ avijjoghaṁ tarituṁ uttarituṁ patarituṁ samatikkamituṁ vītivattitunti -- anissito no visahāmi tārituṁ.

ārammaṇaṁ brūhi samantacakkhūti ārammaṇaṁ ālambaṇaṁ nissayaṁ upanissayaṁ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. samantacakkhūti samantacakkhu vuccati sabbaññutañāṇaṁ. bhagavā tena sabbaññutañāṇena upeto samupeto upāgato samupāgato upapanno samupapanno samannāgato.

na tassa adiṭṭhamidhatthi kiñci, atho aviññātamajānitabbaṁ.

sabbaṁ abhiññāsi yadatthi neyyaṁ, tathāgato tena samantacakkhūti..

ārammaṇaṁ brūhi samantacakkhu.

yaṁ nissito oghamimaṁ tareyyanti. yaṁ nissitoti yaṁ puggalaṁ vā nissito dhammaṁ vā nissito mahantaṁ kāmoghaṁ bhavoghaṁ diṭṭhoghaṁ avijjoghaṁ tareyyaṁ uttareyyaṁ patareyyaṁ samatikkameyyaṁ vītivatteyyanti -- yaṁ nissito oghamimaṁ tareyyaṁ. tenāha so brāhmaṇo --

“eko ahaṁ sakka mahantamoghaṁ, [iccāyasmā upasīvo]

anissito no visahāmi tārituṁ.

ārammaṇaṁ brūhi samantacakkhu, yaṁ nissito oghamimaṁ tareyyan”-ti..

39.

ākiñcaññaṁ pekkhamāno satimā, [upasīvāti bhagavā]

natthīti nissāya tarassu oghaṁ.

kāme pahāya virato kathāhi, taṇhakkhayaṁ nattamahābhipassa {rattamahābhipassa (syā0) passa abhidhānaganthe abyayavagge}..

ākiñcaññaṁ pekkhamāno satimāti so brāhmaṇo pakatiyā ākiñcaññāyatanasamāpattiṁ lābhīyeva nissayaṁ na jānāti -- “ayaṁ me nissayo” ti. tassa bhagavā nissayañca ācikkhati uttariñca niyyānapathaṁ. ākiñcaññāyatanasamāpattiṁ sato samāpajjitvā tato vuṭṭhahitvā tattha jāte cittacetasike dhamme aniccato pekkhamāno, dukkhato ...pe0 ... rogato ... gaṇḍato ... sallato ... aghato ... ābādhato ... parato ... palokato ... ītito ... upaddavato ... bhayato ... upasaggato ... calato ... pabhaṅguto ... addhuvato ... atāṇato ... aleṇato ... asaraṇato ... asaraṇībhūtato ... rittato ... tucchato ... suññato ... anattato ... ādīnavato ... vipariṇāmadhammato ... asārakato ... aghamūlato ... bhavato ... vibhavato ... sāsavato ... saṅkhatato ... mārāmisato ... jātidhammato ... jarādhammato ... byādhidhammato ... maraṇadhammato ... sokaparidevadukkhadomanassupāyāsadhammato ... samudayadhammato ... atthaṅgamato ... assādato ... ādīnavato ... nissaraṇato pekkhamāno dakkhamāno olokayamāno nijjhāyamāno upaparikkhamāno.

satimāti yā sati anussati paṭissati ...pe0 ... sammāsati -- ayaṁ vuccati sati. imāya satiyā upeto hoti ...pe0 ... samannāgato, so vuccati satimāti -- ākiñcaññaṁ pekkhamāno satimā.

upasīvāti bhagavāti. upasīvāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- upasīvāti bhagavā.

natthīti nissāya tarassu oghanti natthi kiñcīti ākiñcaññāyatanasamāpatti. kiṁkāraṇā natthi kiñcīti ākiñcaññāyatanasamāpatti? viññāṇañcāyatanasamāpattiṁ sato samāpajjitvā tato vuṭṭhahitvā taññeva viññāṇaṁ abhāveti, vibhāveti, antaradhāpeti, natthi kiñcīti passati. taṁkāraṇā natthi kiñcīti ākiñcaññāyatanasamāpattiṁ nissāya upanissāya ālambaṇaṁ karitvā kāmoghaṁ bhavoghaṁ diṭṭhoghaṁ avijjoghaṁ tarassu uttarassu patarassu samatikkamassu vītivattassūti -- natthīti nissāya tarassu oghaṁ.

kāme pahāya virato kathāhīti. kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. kāme pahāyāti vatthukāme parijānitvā kilesakāme pahāya pajahitvā vinodetvā byantīkaritvā anabhāvaṁ gametvāti -- kāme pahāya. virato kathāhīti kathaṁkathā vuccati vicikicchā. dukkhe kaṅkhā ...pe0 ... chambhitattaṁ cittassa manovilekho kathaṁkathāya ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti -- evampi virato kathāhi ...pe0 ... atha vā, dvattiṁsāya tiracchānakathāya ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti evampi virato kathāhīti -- kāme pahāya virato kathāhi.

taṇhakkhayaṁ nattamahābhipassāti. taṇhāti rūpataṇhā ...pe0 ... dhammataṇhā. nattaṁ vuccati ratti. ahoti divaso. rattiñca divā ca taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ bhavakkhayaṁ saṁsārakkhayaṁ vaṭṭakkhayaṁ passa abhipassa dakkha olokaya nijjhāya upaparikkhāti -- taṇhakkhayaṁ nattamahābhipassa. tenāha bhagavā --

“ākiñcaññaṁ pekkhamāno satimā, [upasīvāti bhagavā]

natthīti nissāya tarassu oghaṁ.

kāme pahāya virato kathāhi, taṇhakkhayaṁ nattamahābhipassā” ti..

40.

sabbesu kāmesu yo vītarāgo, [iccāyasmā upasīvo]

ākiñcaññaṁ nissito hitvā maññaṁ.

saññāvimokkhe paramedhimutto, tiṭṭhe nu so tattha anānuyāyī..

sabbesu kāmesu yo vītarāgoti. sabbesūti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbesūti. kāmesūti kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. sabbesu kāmesu yo vītarāgoti. sabbesu kāmesu yo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo vikkhambhanatoti -- sabbesu kāmesu yo vītarāgo.

iccāyasmā upasīvoti. iccāti padasandhi ...pe0 .... āyasmāti piyavacanaṁ ...pe0 .... upasīvoti tassa brāhmaṇassa nāmaṁ ...pe0 ... abhilāpoti -- iccāyasmā upasīvo.

ākiñcaññaṁ nissito hitvā maññanti. heṭṭhimā cha samāpattiyo hitvā cajitvā pariccajitvā atikkamitvā samatikkamitvā vītivattitvā ākiñcaññāyatanasamāpattiṁ nissito allīno upagato samupagato ajjhosito adhimuttoti -- ākiñcaññaṁ nissito hitvā maññaṁ.

saññāvimokkhe paramedhimuttoti saññāvimokkhā vuccanti satta saññāsamāpattiyo. tāsaṁ saññāsamāpattīnaṁ ākiñcaññāyatanasamāpattivimokkho {vimokkhā (ka0) evamaññesu padesu bahuvacanena} aggo ca seṭṭho ca viseṭṭho ca pāmokkho ca uttamo ca pavaro ca, parame agge seṭṭhe viseṭṭhe pāmokkhe uttame pavare adhimuttivimokkhena adhimutto tatrādhimutto tadadhimutto taccarito tabbahulo taggaruko tanninno tappoṇo tappabbhāro tadadhimutto tadadhipateyyoti -- saññāvimokkhe paramedhimutto.

tiṭṭhe nu so tattha anānuyāyīti. tiṭṭhe nūti saṁsayapucchā vimatipucchā dveḷhakapucchā anekaṁsapucchā, “evaṁ nu kho, nanu kho, kiṁ nu kho, kathaṁ nu kho” ti -- tiṭṭhe nu. tatthāti ākiñcaññāyatane. anānuyāyīti anānuyāyī aviccamāno {avedhamāno (syā0)} avigacchamāno anantaradhāyamāno aparihāyamāno ...pe0 .... atha vā, arajjamāno adussamāno amuyhamāno akilissamānoti -- tiṭṭhe nu so tattha anānuyāyī. tenāha so brāhmaṇo --

“sabbesu kāmesu yo vītarāgo, [iccāyasmā upasīvo]

ākiñcaññaṁ nissito hitvā maññaṁ.

saññāvimokkhe paramedhimutto, tiṭṭhe nu so tattha anānuyāyī” ti..

41.

sabbesu kāmesu yo vītarāgo, [upasīvāti bhagavā]

ākiñcaññaṁ nissito hitvā maññaṁ.

saññāvimokkhe paramedhimutto, tiṭṭheyya so tattha anānuyāyī..

sabbesu kāmesu yo vītarāgoti. sabbesūti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbesūti. kāmesūti kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. sabbesu kāmesu yo vītarāgoti sabbesu kāmesu yo vītarāgo ...pe0 ... paṭinissaṭṭharāgo vikkhambhanatoti -- sabbesu kāmesu yo vītarāgo.

upasīvāti bhagavāti. upasīvāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- upasīvāti bhagavā.

ākiñcaññaṁ nissito hitvā maññanti. heṭṭhimā cha samāpattiyo hitvā cajitvā pariccajitvā atikkamitvā samatikkamitvā vītivattitvā ākiñcaññāyatanasamāpattiṁ nissito allīno upagato samupagato ajjhosito adhimuttoti -- ākiñcaññaṁ nissito hitvā maññaṁ.

saññāvimokkhe paramedhimuttoti saññāvimokkhā vuccanti satta saññāsamāpattiyo. tāsaṁ saññāsamāpattīnaṁ ākiñcaññāyatanasamāpattivimokkho aggo ca seṭṭho ca viseṭṭho ca pāmokkho ca uttamo ca pavaro ca, parame agge seṭṭhe viseṭṭhe pāmokkhe uttame pavare adhimuttivimokkhena adhimutto tatrādhimutto tadadhimutto ...pe0 ... tadadhipateyyoti -- saññāvimokkhe paramedhimutto.

tiṭṭheyya so tattha anānuyāyīti. tiṭṭheyyāti tiṭṭheyya saṭṭhikappasahassāni. tatthāti ākiñcaññāyatane. anānuyāyīti anānuyāyī aviccamāno avigacchamāno anantaradhāyamāno aparihāyamāno. atha vā, arajjamāno adussamāno amuyhamāno akilissamānoti -- tiṭṭheyya so tattha anānuyāyī. tenāha bhagavā --

“sabbesu kāmesu yo vītarāgo, [upasīvāti bhagavā]

ākiñcaññaṁ nissito hitvā maññaṁ.

saññāvimokkhe paramedhimutto, tiṭṭheyya so tattha anānuyāyī” ti..

42.

tiṭṭhe ce so tattha anānuyāyī, pūgampi vassāni {vassānaṁ (syā0 ka0)} samantacakkhu.

tattheva so sītisiyā vimutto, cavetha viññāṇaṁ tathāvidhassa..

tiṭṭhe ce so tattha anānuyāyīti sace so tiṭṭheyya saṭṭhikappasahassāni. tatthāti ākiñcaññāyatane. anānuyāyīti anānuyāyī aviccamāno avigacchamāno anantaradhāyamāno aparihāyamāno. atha vā, arajjamāno adussamāno amuyhamāno akilissamānoti -- tiṭṭhe ce so tattha anānuyāyī.

pūgampi vassāni samantacakkhūti. pūgampi vassānīti pūgampi vassāni bahūni vassāni {bahunnaṁ vassānaṁ (syā0)} bahūni vassasatāni bahūni vassasahassāni bahūni vassasatasahassāni bahūni kappāni bahūni kappasatāni bahūni kappasahassāni bahūni kappasatasahassāni. samantacakkhūti samantacakkhu vuccati sabbaññutañāṇaṁ ...pe0 ... tathāgato tena samantacakkhūti -- pūgampi vassāni samantacakkhu.

tattheva so sītisiyā vimutto, cavetha viññāṇaṁ tathāvidhassāti tattheva so sītibhāvamanuppatto nicco dhuvo sassato avipariṇāmadhammo sassatisamaṁ tatheva tiṭṭheyya. atha vā, tassa viññāṇaṁ caveyya ucchijjeyya nasseyya vinasseyya na bhaveyyāti punabbhavapaṭisandhiviññāṇaṁ nibbatteyya kāmadhātuyā vā rūpadhātuyā vā arūpadhātuyā vāti ākiñcaññāyatanaṁ samāpannassa sassatañca ucchedañca pucchati. udāhu tattheva anupādisesāya nibbānadhātuyā parinibbāyeyya. atha vā, tassa viññāṇaṁ caveyya puna paṭisandhiviññāṇaṁ nibbatteyya kāmadhātuyā vā rūpadhātuyā vā arūpadhātuyā vāti, ākiñcaññāyatanaṁ upapannassa parinibbānañca paṭisandhiñca pucchati. tathāvidhassāti tathāvidhassa tādisassa tassaṇṭhitassa tappakārassa tappaṭibhāgassa ākiñcaññāyatanaṁ upapannassāti -- tattheva so sītisiyā vimutto, cavetha viññāṇaṁ tathāvidhassa. tenāha so brāhmaṇo --

“tiṭṭhe ce so tattha anānuyāyī, pūgampi vassāni samantacakkhu.

tattheva so sītisiyā vimutto, cavetha viññāṇaṁ tathāvidhassā” ti..

43.

acci yathā vātavegena khittā, [upasīvāti bhagavā]

atthaṁ paleti na upeti saṅkhaṁ.

evaṁ munī nāmakāyā vimutto, atthaṁ paleti na upeti saṅkhaṁ..

acci yathā vātavegena khittāti acci vuccati jālasikhā. vātāti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā {kāḷavātā (ka0)} verambhavātā pakkhavātā supaṇṇavātā tālapaṇṇavātā vidhūpanavātā. vātavegena khittāti vātavegena khittā {khittaṁ (syā0) evamaññesu padesu niggahītantavasena} ukkhittā nunnā paṇunnā khambhitā vikkhambhitāti -- acci yathā vātavegena khittā. upasīvāti bhagavāti. upasīvāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- upasīvāti bhagavā.

atthaṁ paleti na upeti saṅkhanti. atthaṁ paletīti atthaṁ paleti, atthaṁ gameti, atthaṁ gacchati nirujjhati vūpasamati paṭippassambhati. na upeti saṅkhanti saṅkhaṁ {amukaṁ nāma disaṁ gatoti saṅkhaṁ (syā0)} na upeti, uddesaṁ na upeti, gaṇanaṁ na upeti, paṇṇattiṁ na upeti, “puratthimaṁ vā disaṁ gatā, pacchimaṁ vā disaṁ gatā, uttaraṁ vā disaṁ gatā, dakkhiṇaṁ vā disaṁ gatā uddhaṁ vā gatā, adho vā gatā, tiriyaṁ vā gatā, vidisaṁ vā gatā” ti, so hetu natthi, paccayo natthi, kāraṇaṁ natthi, yena saṅkhaṁ gaccheyyāti -- atthaṁ paleti na upeti saṅkhaṁ.

evaṁ munī nāmakāyā vimuttoti. evanti opammasampaṭipādanaṁ. munīti monaṁ vuccati ñāṇaṁ ...pe0 ... saṅgajālamaticca so muni. nāmakāyā vimuttoti so muni pakatiyā pubbeva rūpakāyā vimutto. tadaṅgaṁ samatikkamā {tadaṅgaṁ samatikkamma (ka0)} vikkhambhanappahānena pahīno. tassa munino bhavantaṁ āgamma cattāro ariyamaggā paṭiladdhā honti. catunnaṁ ariyamaggānaṁ paṭiladdhattā nāmakāyo ca rūpakāyo ca pariññātā honti. nāmakāyassa ca rūpakāyassa ca pariññātattā nāmakāyā ca rūpakāyā ca mutto vimutto suvimutto accantaanupādāvimokkhenāti -- evaṁ munī nāmakāyā vimutto.

atthaṁ paleti na upeti saṅkhanti. atthaṁ paletīti anupādisesāya nibbānadhātuyā parinibbāyati. na upeti saṅkhanti anupādisesāya nibbānadhātuyā parinibbuto saṅkhaṁ na upeti, uddesaṁ na upeti, gaṇanaṁ na upeti, paṇṇattiṁ na upeti -- khattiyoti vā brāhmaṇoti vā vessoti vā suddoti vā gahaṭṭhoti vā pabbajitoti vā devoti vā manussoti vā rūpīti vā arūpīti vā saññīti vā asaññīti vā nevasaññīnāsaññīti vā. so hetu natthi paccayo natthi kāraṇaṁ natthi yena saṅkhaṁ gaccheyyāti -- atthaṁ paleti na upeti saṅkhaṁ. tenāha bhagavā --

“acci yathā vātavegena khittā, [upasīvāti bhagavā]

atthaṁ paleti na upeti saṅkhaṁ.

evaṁ munī nāmakāyā vimutto, atthaṁ paleti na upeti saṅkhan”-ti..

44.

atthaṅgato so uda vā so natthi, udāhu ve sassatiyā arogo.

taṁ me munī sādhu viyākarohi, tathā hi te vidito esa dhammo..

atthaṅgato so uda vā so natthīti so atthaṅgato udāhu natthi so niruddho ucchinno vinaṭṭhoti -- atthaṅgato so uda vā so natthi.

udāhu ve sassatiyā arogoti udāhu nicco dhuvo sassato avipariṇāmadhammo sassatisamaṁ tatheva tiṭṭheyyāti -- udāhu ve sassatiyā arogo.

taṁ me munī sādhu viyākarohīti. tanti yaṁ pucchāmi yaṁ yācāmi yaṁ ajjhesāmi yaṁ pasādemi. munīti monaṁ vuccati ñāṇaṁ ...pe0 ... saṅgajālamaticca so muni. sādhu viyākarohīti sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- taṁ me munī sādhu viyākarohi.

tathā hi te vidito esa dhammoti tathā hi te vidito tulito tīrito vibhūto vibhāvito esa dhammoti -- tathā hi te vidito esa dhammo. tenāha so brāhmaṇo --

“atthaṅgato so uda vā so natthi, udāhu ve sassatiyā arogo.

taṁ me munī sādhu viyākarohi, tathā hi te vidito esa dhammo” ti..

45.

atthaṅgatassa na pamāṇamatthi, [upasīvāti bhagavā]

yena naṁ vajjuṁ taṁ tassa natthi.

sabbesu dhammesu samūhatesu, samūhatā vādapathāpi sabbe..

atthaṅgatassa na pamāṇamatthīti atthaṅgatassa anupādisesāya nibbānadhātuyā parinibbutassa rūpapamāṇaṁ natthi, vedanāpamāṇaṁ natthi, saññāpamāṇaṁ natthi, saṅkhārapamāṇaṁ natthi, viññāṇapamāṇaṁ natthi, na atthi na saṁvijjati nupalabbhati pahīnaṁ samucchinnaṁ vūpasantaṁ paṭippassaddhaṁ abhabbuppattikaṁ ñāṇagginā daḍḍhanti -- atthaṅgatassa na pamāṇamatthi. upasīvāti bhagavāti upasīvāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- upasīvāti bhagavā.

yena naṁ vajjuṁ taṁ tassa natthīti yena taṁ rāgena {yena rāgena (syā0 ka0) mahāni0 94} vadeyyuṁ, yena dosena vadeyyuṁ, yena mohena vadeyyuṁ, yena mānena vadeyyuṁ, yāya diṭṭhiyā vadeyyuṁ, yena uddhaccena vadeyyuṁ, yāya vicikicchāya vadeyyuṁ, yehi anusayehi vadeyyuṁ -- rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti {aniṭṭhāgatoti (ka0)} vā thāmagatoti vā, te abhisaṅkhārā pahīnā. abhisaṅkhārānaṁ pahīnattā gatiyā yena taṁ vadeyyuṁ -- nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā, so hetu natthi paccayo natthi kāraṇaṁ natthi yena vadeyyuṁ katheyyuṁ bhaṇeyyuṁ dīpeyyuṁ vohareyyunti -- yena naṁ vajjuṁ taṁ tassa natthi.

sabbesu dhammesu samūhatesūti sabbesu dhammesu sabbesu khandhesu sabbesu āyatanesu sabbāsu dhātūsu sabbāsu gatīsu sabbāsu upapattīsu sabbāsu paṭisandhīsu sabbesu bhavesu sabbesu saṁsāresu sabbesu vaṭṭesu ūhatesu samūhatesu uddhatesu samuddhatesu uppāṭitesu samuppāṭitesu pahīnesu samucchinnesu vūpasantesu paṭippassaddhesu abhabbuppattikesu ñāṇagginā daḍḍhesūti -- sabbesu dhammesu samūhatesu.

samūhatā vādapathāpi sabbeti vādapathā vuccanti kilesā ca khandhā ca abhisaṅkhārā ca. tassa vādā ca vādapathā ca adhivacanāni ca adhivacanapathā ca nirutti ca niruttipathā ca paññatti ca paññattipathā ca ūhatā samūhatā uddhatā samuddhatā uppāṭitā samuppāṭitā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti -- samūhatā vādapathāpi sabbe. tenāha bhagavā --

“atthaṅgatassa na pamāṇamatthi, [upasīvāti bhagavā]

yena naṁ vajjuṁ taṁ tassa natthi.

sabbesu dhammesu samūhatesu, samūhatā vādapathāpi sabbe” ti..

saha gāthāpariyosānā ye te brāhmaṇena saddhiṁ ...pe0 ... pañjaliko namassamāno nisinno hoti -- satthā me, bhante bhagavā, sāvakohamasmīti.

upasīvamāṇavapucchāniddeso chaṭṭho.

7. nandamāṇavapucchāniddeso

46.

santi loke munayo, [iccāyasmā nando]

janā vadanti tayidaṁ kathaṁsu.

ñāṇūpapannaṁ muni no vadanti, udāhu ve jīvitenūpapannaṁ {jīvikenūpapannaṁ (syā0)}..

santi loke munayoti. santīti santi saṁvijjanti atthi upalabbhanti. loketi apāyaloke ...pe0 ... āyatanaloke. munayoti munināmakā ājīvakā nigaṇṭhā jaṭilā tāpasā. (devā loke munayoti sañjānanti, na ca te munayo) {( ) etthantare pāṭho natthi syā0 potthake} ti. santi loke munayo. iccāyasmā nandoti. iccāti padasandhi ...pe0 .... āyasmāti piyavacanaṁ ...pe0 .... nandoti tassa brāhmaṇassa nāmaṁ ...pe0 ... abhilāpoti -- iccāyasmā nando.

janā vadanti tayidaṁ kathaṁsūti. janāti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. vadantīti kathenti bhaṇanti dīpayanti voharanti. tayidaṁ kathaṁsūti saṁsayapucchā vimatipucchā dveḷhakapucchā anekaṁsapucchā “evaṁ nu kho, na nu kho, kiṁ nu kho, kathaṁ nu kho” ti -- janā vadanti tayidaṁ kathaṁsu.

ñāṇūpapannaṁ muni no vadantīti. aṭṭha samāpattiñāṇena vā pañcābhiññāñāṇena vā upetaṁ samupetaṁ upāgataṁ samupāgataṁ upapannaṁ samupapannaṁ samannāgataṁ muniṁ vadanti kathenti bhaṇanti dīpayanti voharantīti -- ñāṇūpapannaṁ muni no vadanti.

udāhu ve jīvitenūpapannanti udāhu anekavividhaatiparamadukkarakārikalūkhajīvitānuyogena upetaṁ samupetaṁ upāgataṁ samupāgataṁ upapannaṁ samupapannaṁ samannāgataṁ muniṁ vadanti kathenti bhaṇanti dīpayanti voharantīti -- udāhu ve jīvitenūpapannaṁ. tenāha so brāhmaṇo --

“santi loke munayo, [iccāyasmā nando]

janā vadanti tayidaṁ kathaṁsu.

ñāṇūpapannaṁ muni no vadanti, udāhu ve jīvitenūpapannan”-ti..

47.

na diṭṭhiyā na sutiyā na ñāṇena,

munīdha nanda kusalā vadanti.

visenikatvā {viseniṁkatvā (ka0) mahāni0 68} anīghā nirāsā, caranti ye te munayoti brūmi..

na diṭṭhiyā na sutiyā na ñāṇenāti. na diṭṭhiyāti na diṭṭhasuddhiyā. na sutiyāti na sutasuddhiyā. na ñāṇenāti napi aṭṭhasamāpattiñāṇena napi pañcābhiññāñāṇena napi micchāñāṇenāti -- na diṭṭhiyā na sutiyā na ñāṇena.

munīdha nanda kusalā vadantīti. kusalāti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā diṭṭhasuddhiyā vā sutasuddhiyā vā aṭṭhasamāpattiñāṇena vā pañcābhiññāñāṇena vā micchāñāṇena vā diṭṭhena vā sutena vā upetaṁ samupetaṁ upāgataṁ samupāgataṁ upapannaṁ samupapannaṁ samannāgataṁ muniṁ na vadanti na kathenti na bhaṇanti na dīpayanti na voharantīti -- munīdha nanda kusalā vadanti.

visenikatvā anīghā nirāsā, caranti ye te munayoti brūmīti senā vuccati mārasenā, kāyaduccaritaṁ mārasenā, vacīduccaritaṁ mārasenā, manoduccaritaṁ mārasenā, rāgo mārasenā, doso mārasenā, moho mārasenā, kodho ...pe0 ... upanāho ... makkho ... paḷāso ... issā ... macchariyaṁ ... māyā ... sāṭheyyaṁ ... thambho ... sārambho ... māno ... atimāno ... mado ... pamādo ... sabbe kilesā sabbe duccaritā sabbe darathā sabbe pariḷāhā sabbe santāpā sabbākusalābhisaṅkhārā mārasenā. vuttañhetaṁ bhagavatā --

“kāmā te paṭhamā senā, dutiyā arati vuccati.

tatiyā khuppipāsā te, catutthī taṇhā pavuccati..

“pañcamaṁ thinamiddhaṁ te, chaṭṭhā bhīrū pavuccati.

sattamī vicikicchā te, makkho thambho te aṭṭhamo.

lābho siloko sakkāro, micchāladdho ca yo yaso..

“yo cattānaṁ samukkaṁse, pare ca avajānāti.

esā namuci te senā {esā te namuci senā (syā0 ka0) su0 ni0 441}, kaṇhassābhippahārinī.

na naṁ asūro jināti, jetvā ca labhate sukhan”-ti..

yato catūhi ariyamaggehi sabbā ca mārasenā sabbe ca paṭisenikarā {viseniṁkatvā (ka0) mahāni0 68} kilesā jitā ca parājitā ca bhaggā vippaluggā {vippaluggatā (syā0) passa mahāni0 28} parammukhā, tena vuccanti visenikatvā. anīghāti rāgo nīgho, doso nīgho, moho nīgho, kodho nīgho, upanāho nīgho ...pe0 ... sabbākusalābhisaṅkhārā nīghā. yesaṁ ete nīghā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhā te vuccanti anīghā. nirāsāti āsā vuccati taṇhā. yo rāgo sārāgo ...pe0 ... avijjā lobho akusalamūlaṁ. yesaṁ esā āsā taṇhā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhā, te vuccanti nirāsā arahanto khīṇāsavā. visenikatvā anīghā nirāsā, caranti ye te munayoti brūmīti ye te visenikatvāva anīghā ca nirāsā ca caranti viharanti iriyanti vattenti pālenti yapenti yāpenti, te loke munayoti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti -- visenikatvā anīghā nirāsā, caranti ye te munayoti brūmi. tenāha bhagavā --

“na diṭṭhiyā na sutiyā na ñāṇena, munīdha nanda kusalā vadanti.

visenikatvā anīghā nirāsā, caranti ye te munayoti brūmī” ti..

48.

ye kecime samaṇabrāhmaṇāse, [iccāyasmā nando]

diṭṭhassutenāpi vadanti suddhiṁ.

sīlabbatenāpi vadanti suddhiṁ, anekarūpena vadanti suddhiṁ..

kaccissu te bhagavā tattha yatā carantā, atāru jātiñca jarañca mārisa.

pucchāmi taṁ bhagavā brūhi metaṁ..

ye kecime samaṇabrāhmaṇāseti. ye kecīti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ -- ye kecīti. samaṇāti ye keci ito bahiddhā pabbajjūpagatā paribbājakasamāpannā. brāhmaṇāti ye keci bhovādikāti -- ye kecime samaṇabrāhmaṇāse. iccāyasmā nandoti. iccāti padasandhi ...pe0 .... āyasmāti piyavacanaṁ ...pe0 .... nandoti. tassa brāhmaṇassa nāmaṁ ...pe0 ... abhilāpoti -- iccāyasmā nando.

diṭṭhassutenāpi vadanti suddhinti diṭṭhenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti ; sutenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; diṭṭhassutenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti -- diṭṭhassutenāpi vadanti suddhiṁ.

sīlabbatenāpi vadanti suddhinti sīlenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; vatenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; sīlabbatenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti -- sīlabbatenāpi vadanti suddhiṁ.

anekarūpena vadanti suddhinti anekavidhakotūhalamaṅgalena {anekavidhavatta kutūhalamaṅgalena (syā0)} suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti -- anekarūpena vadanti suddhiṁ.

kaccisu te bhagavā tattha yatā carantāti. kaccissūti saṁsayapucchā vimatipucchā dveḷhakapucchā anekaṁsapucchā, “evaṁ nu kho, na nu kho, kiṁ nu kho, kathaṁ nu kho” ti -- kaccissu. teti diṭṭhigatikā. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- kaccissu te bhagavā. tattha yatā carantāti. tatthāti sakāya diṭṭhiyā sakāya khantiyā sakāya ruciyā sakāya laddhiyā. yatāti yattā paṭiyattā {yatā paṭiyatā (syā0)} guttā gopitā rakkhitā saṁvutā. carantāti carantā viharantā iriyantā vattentā pālentā yapentā yāpentāti -- kaccissu te bhagavā tattha yatā carantā.

atāru jātiñca jarañca mārisāti jātijarāmaraṇaṁ atariṁsu uttariṁsu patariṁsu samatikkamiṁsu vītivattiṁsu. mārisāti piyavacanaṁ garuvacanaṁ sagāravasappatissādhivacanametaṁ -- mārisāti -- atāru jātiñca jarañca mārisa.

pucchāmi taṁ bhagavā brūhi metanti. pucchāmi tanti pucchāmi taṁ yācāmi taṁ ajjhesāmi taṁ, kathayassu meti pucchāmi taṁ. bhagavāti ...pe0 ... sacchikā paññatti, yadidaṁ bhagavāti. brūhi metanti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- pucchāmi taṁ bhagavā brūhi metaṁ. tenāha so brāhmaṇo --

“ye kecime samaṇabrāhmaṇāse, [iccāyasmā nando]

diṭṭhassutenāpi vadanti suddhiṁ.

sīlabbatenāpi vadanti suddhiṁ, anekarūpena vadanti suddhiṁ..

“kaccissu te bhagavā tattha yatā carantā,

atāru jātiñca jarañca mārisa.

pucchāmi taṁ bhagavā brūhi metan”-ti..

49.

ye kecime samaṇabrāhmaṇāse, [nandāti bhagavā]

diṭṭhassutenāpi vadanti suddhiṁ.

sīlabbatenāpi vadanti suddhiṁ, anekarūpena vadanti suddhiṁ.

kiñcāpi te tattha yatā caranti, nātariṁsu jātijaranti brūmi..

ye kecime samaṇabrāhmaṇāseti. ye kecīti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ -- ye kecīti. samaṇāti ye keci ito bahiddhā pabbajjūpagatā paribbājakasamāpannā. brāhmaṇāti ye keci bhovādikāti -- ye kecime samaṇabrāhmaṇāse. nandāti bhagavāti. nandāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- nandāti bhagavā.

diṭṭhassutenāpi vadanti suddhinti diṭṭhenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; sutenapi suddhiṁ ...pe0 ... diṭṭhassutenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti -- diṭṭhassutenāpi vadanti suddhiṁ.

sīlabbatenāpi vadanti suddhinti sīlenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti ; vatenapi suddhiṁ ...pe0 ... voharanti; sīlabbatenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti -- sīlabbatenāpi vadanti suddhiṁ.

anekarūpena vadanti suddhinti anekavidhakotūhalamaṅgalena suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti -- anekarūpena vadanti suddhiṁ.

kiñcāpi te tattha yatā carantīti. kiñcāpīti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ -- kiñcāpīti. teti diṭṭhigatikā. tatthāti sakāya diṭṭhiyā sakāya khantiyā sakāya ruciyā sakāya laddhiyā. yatāti yattā paṭiyattā guttā gopitā rakkhitā saṁvutā. carantīti caranti viharanti iriyanti vattenti pālenti yapenti yāpentīti -- kiñcāpi te tattha yatā caranti.

nātariṁsu jātijaranti brūmīti jātijarāmaraṇaṁ na tariṁsu na uttariṁsu na patariṁsu na samatikkamiṁsu na vītivattiṁsu, jātijarāmaraṇā anikkhantā anissaṭā anatikkantā asamatikkantā avītivattā, antojātijarāmaraṇe parivattenti, antosaṁsārapathe parivattenti, jātiyā anugatā, jarāya anusaṭā, byādhinā abhibhūtā, maraṇena abbhāhatā atāṇā aleṇā asaraṇā asaraṇībhūtāti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti -- nātariṁsu jātijaranti brūmi. tenāha bhagavā --

“ye kecime samaṇabrāhmaṇāse, [nandāti bhagavā]

diṭṭhassutenāpi vadanti suddhiṁ.

sīlabbatenāpi vadanti suddhiṁ, anekarūpena vadanti suddhiṁ.

kiñcāpi te tattha yatā caranti, nātariṁsu jātijaranti brūmī” ti..

50.

ye kecime samaṇabrāhmaṇāse, [iccāyasmā nando]

diṭṭhassutenāpi vadanti suddhiṁ.

sīlabbatenāpi vadanti suddhiṁ, anekarūpena vadanti suddhiṁ..

te ce munī brūsi anoghatiṇṇe, atha ko carahi devamanussaloke.

atāri jātiñca jarañca mārisa, pucchāmi taṁ bhagavā brūhi metaṁ..

ye kecime samaṇabrāhmaṇāseti. ye kecīti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ -- ye kecīti. samaṇāti ye keci ito bahiddhā pabbajjūpagatā paribbājakasamāpannā. brāhmaṇāti ye keci bhovādikāti -- ye kecime samaṇabrāhmaṇāse. iccāyasmā nandoti. iccāti padasandhi ...pe0 ... iccāyasmā nando.

diṭṭhassutenāpi vadanti suddhinti diṭṭhenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; sutenāpi suddhiṁ ...pe0 ... diṭṭhassutenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti -- diṭṭhassutenāpi vadanti suddhiṁ.

sīlabbatenāpi vadanti suddhinti sīlenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; vatenāpi suddhiṁ ...pe0 ... voharanti; sīlabbatenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti -- sīlabbatenāpi vadanti suddhiṁ.

anekarūpena vadanti suddhinti anekavidhakotūhalamaṅgalena suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti -- anekarūpena vadanti suddhiṁ.

te ce munī brūsi anoghatiṇṇeti. te ceti diṭṭhigatike. munīti monaṁ vuccati ñāṇaṁ ...pe0 ... saṅgajālamaticca so muni. brūsi anoghatiṇṇeti kāmoghaṁ bhavoghaṁ diṭṭhoghaṁ avijjoghaṁ atiṇṇe anatikkante asamatikkante avītivatte antojātijarāmaraṇe parivattente antosaṁsārapathe parivattente jātiyā anugate jarāya anusaṭe byādhinā abhibhūte maraṇena abbhāhate atāṇe aleṇe asaraṇe asaraṇībhūte. brūsīti brūsi ācikkhasi desesi paññapesi paṭṭhapesi vivarasi vibhajasi uttānīkarosi pakāsesīti -- te ce munī brūsi anoghatiṇṇe.

atha ko carahi devamanussaloke, atāri jātiñca jarañca mārisāti atha ko eso sadevake loke samārake sabrahmake sassamaṇabrāhmaṇiyā pajāya sadevamanussāya jātijarāmaraṇaṁ atari uttari patari samatikkami vītivattayi. mārisāti piyavacanaṁ garuvacanaṁ sagāravasappatissādhivacanametaṁ mārisāti -- atha ko carahi devamanussaloke, atāri jātiñca jarañca mārisa.

pucchāmi taṁ bhagavā brūhi metanti. pucchāmi tanti pucchāmi taṁ yācāmi taṁ ajjhesāmi taṁ pasādemi taṁ. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti. brūhi metanti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- pucchāmi taṁ bhagavā brūhi metaṁ. tenāha so brāhmaṇo --

“ye kecime samaṇabrāhmaṇāse, [iccāyasmā nando]

diṭṭhassutenāpi vadanti suddhiṁ.

sīlabbatenāpi vadanti suddhiṁ, anekarūpena vadanti suddhiṁ..

te ce munī brūsi anoghatiṇṇe, atha ko carahi devamanussaloke.

atāri jātiñca jarañca mārisa, pucchāmi taṁ bhagavā brūhi metan”-ti..

51.

nāhaṁ sabbe samaṇabrāhmaṇāse, [nandāti bhagavā]

jātijarāya nivutāti brūmi.

ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbaṁ..

anekarūpampi pahāya sabbaṁ, taṇhaṁ pariññāya anāsavāse {anāsavā ye (syā0 ka0)}.

te ve narā oghatiṇṇāti brūmi..

nāhaṁ sabbe samaṇabrāhmaṇāse, nandāti bhagavā jātijarāya nivutāti brūmīti nāhaṁ, nanda, sabbe samaṇabrāhmaṇā jātijarāya āvutā nivutā ovutā pihitā paṭicchannā paṭikujjitāti vadāmi. atthi te samaṇabrāhmaṇā yesaṁ jāti ca jarāmaraṇañca pahīnā ucchinnamūlā tālāvatthukatā anabhāvaṁkatā āyatiṁ anuppādadhammāti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti -- nāhaṁ sabbe samaṇabrāhmaṇāse nandāti bhagavā jātijarāya nivutāti brūmi.

ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbanti ye sabbā diṭṭhasuddhiyo pahāya jahitvā pajahitvā vinodetvā byantīkaritvā anabhāvaṁ gametvā. ye sabbā sutasuddhiyo pahāya ...pe0 ... ye sabbā mutasuddhiyo pahāya, ye sabbā diṭṭhasutamutasuddhiyo pahāya ye sabbā sīlasuddhiyo pahāya, ye sabbā vatasuddhiyo pahāya, ye sabbā sīlabbatasuddhiyo pahāya jahitvā pajahitvā vinodetvā byantīkaritvā anabhāvaṁ gametvāti -- ye sīdha diṭṭhaṁva sutaṁ mutaṁ vā, sīlabbataṁ vāpi pahāya sabbaṁ.

anekarūpampi pahāya sabbanti anekavidhakotūhalamaṅgalena suddhiṁ visuddhiṁ parisuddhiṁ muttiṁ vimuttiṁ parimuttiṁ pahāya jahitvā pajahitvā vinodetvā byantīkaritvā anabhāvaṁ gametvāti -- anekarūpampi pahāya sabbaṁ.

taṇhaṁ pariññāya anāsavā se, te ve narā oghatiṇṇāti brūmīti. taṇhāti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. taṇhaṁ pariññāyāti taṇhaṁ tīhi pariññāhi parijānitvā -- ñātapariññāya, tīraṇapariññāya, pahānapariññāya. katamā ñātapariññā? taṇhaṁ jānāti {pajānāti (syā0) parijānāti (ka0) mahāni0 13} “ayaṁ rūpataṇhā, ayaṁ saddataṇhā, ayaṁ gandhataṇhā, ayaṁ rasataṇhā, ayaṁ phoṭṭhabbataṇhā, ayaṁ dhammataṇhā” ti jānāti passati -- ayaṁ ñātapariññā.

katamā tīraṇapariññā? evaṁ ñātaṁ katvā taṇhaṁ tīreti aniccato dukkhato rogato gaṇḍato ...pe0 ... nissaraṇato tīreti -- ayaṁ tīraṇapariññā.

katamā pahānapariññā? evaṁ tīrayitvā taṇhaṁ pajahati vinodeti byantīkaroti anabhāvaṁ gameti. vuttañhetaṁ bhagavatā -- “yo, bhikkhave, taṇhāya chandarāgo taṁ pajahatha. evaṁ sā taṇhā pahīnā bhavissati ucchinnamūlā tālāvatthukatā anabhāvaṁkatā āyatiṁ anuppādadhammā”. ayaṁ pahānapariññā. taṇhaṁ pariññāyāti taṇhaṁ imāhi tīhi pariññāhi parijānitvā. anāsavāti cattāro āsavā -- kāmāsavo, bhavāsavo, diṭṭhāsavo, avijjāsavo. yesaṁ ime āsavā pahīnā ucchinnamūlā tālāvatthukatā anabhāvaṁkatā āyatiṁ anuppādadhammā, te vuccanti anāsavā arahanto khīṇāsavā -- taṇhaṁ pariññāya anāsavā.

te ve narā oghatiṇṇāti brūmīti ye taṇhaṁ pariññāya anāsavā, te kāmoghaṁ tiṇṇā bhavoghaṁ tiṇṇā diṭṭhoghaṁ tiṇṇā avijjoghaṁ tiṇṇā sabbasaṁsārapathaṁ tiṇṇā uttiṇṇā nittiṇṇā atikkantā samatikkantā vītivattāti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti -- taṇhaṁ pariññāya anāsavāse te ve narā oghatiṇṇāti brūmi. tenāha bhagavā --

“nāhaṁ sabbe samaṇabrāhmaṇāse, [nandāti bhagavā]

jātijarāya nivutāti brūmi.

ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbaṁ..

anekarūpampi pahāya sabbaṁ, taṇhaṁ pariññāya anāsavāse.

te ve narā oghatiṇṇāti brūmī” ti..

52.

etābhinandāmi vaco mahesino, sukittitaṁ gotamanūpadhīkaṁ.

ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbaṁ..

anekarūpampi pahāya sabbaṁ, taṇhaṁ pariññāya anāsavāse.

ahampi te oghatiṇṇāti brūmi..

etābhinandāmi vaco mahesinoti. etanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ nandāmi abhinandāmi modāmi anumodāmi icchāmi sādiyāmi patthayāmi pihayāmi abhijappāmi. mahesinoti kiṁ mahesi bhagavā? mahantaṁ sīlakkhandhaṁ esī gavesī pariyesīti mahesi ...pe0 ... kahaṁ narāsabhoti mahesīti -- etābhinandāmi vaco mahesino.

sukittitaṁ gotamanūpadhīkanti. sukittitanti sukittitaṁ suācikkhitaṁ {svācikkhitaṁ (ka0)} sudesitaṁ supaññapitaṁ supaṭṭhapitaṁ suvivaṭaṁ suvibhattaṁ suuttānīkataṁ supakāsitaṁ. gotamanūpadhīkanti upadhī vuccanti kilesā ca khandhā ca abhisaṅkhārā ca. upadhippahānaṁ upadhivūpasamaṁ upadhinissaggaṁ upadhipaṭippassaddhaṁ amataṁ nibbānanti -- sukittitaṁ gotamanūpadhīkaṁ.

ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbanti ye sabbā diṭṭhasuddhiyo pahāya jahitvā pajahitvā vinodetvā byantīkaritvā anabhāvaṁ gametvā. ye sabbā sutasuddhiyo ...pe0 ... ye sabbā mutasuddhiyo ... ye sabbā diṭṭhasutamutasuddhiyo ... ye sabbā sīlasuddhiyo ... ye sabbā vatasuddhiyo ... ye sabbā sīlabbatasuddhiyo pahāya jahitvā pajahitvā vinodetvā byantīkaritvā anabhāvaṁ gametvāti -- ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbaṁ.

anekarūpampi pahāya sabbanti anekavidhakotūhalamaṅgalena suddhiṁ visuddhiṁ parisuddhiṁ muttiṁ vimuttiṁ parimuttiṁ pahāya jahitvā pajahitvā vinodetvā byantīkaritvā anabhāvaṁ gametvāti -- anekarūpampi pahāya sabbaṁ.

taṇhaṁ pariññāya anāsavāse, ahampi te oghatiṇṇāti brūmīti. taṇhāti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. taṇhaṁ pariññāyāti taṇhaṁ tīhi pariññāhi parijānitvā -- ñātapariññāya, tīraṇapariññāya {tiraṇapariññāya (syā0)}, pahānapariññāya. katamā ñātapariññā ? taṇhaṁ jānāti -- ayaṁ rūpataṇhā, ayaṁ saddataṇhā, ayaṁ gandhataṇhā, ayaṁ rasataṇhā, ayaṁ phoṭṭhabbataṇhā, ayaṁ dhammataṇhāti jānāti passati -- ayaṁ ñātapariññā.

katamā tīraṇapariññā? evaṁ ñātaṁ katvā taṇhaṁ tīreti {tireti (syā0)} aniccato dukkhato rogato gaṇḍato sallato aghato ābādhato parato palokato ītito upaddavato bhayato upasaggato calato pabhaṅguto addhuvato atāṇato aleṇato asaraṇato asaraṇībhūtato rittato tucchato suññato anattato ādīnavato vipariṇāmadhammato asārakato aghamūlato vadhakato vibhavato sāsavato saṅkhatato mārāmisato jātidhammato jarādhammato byādhidhammato maraṇadhammato sokaparidevadukkhadomanassupāyāsadhammato saṁkilesadhammato samudayato atthaṅgamato assādato ādīnavato nissaraṇato tīreti -- ayaṁ tīraṇapariññā.

katamā pahānapariññā? evaṁ tīrayitvā taṇhaṁ pajahati vinodeti byantīkaroti anabhāvaṁ gameti -- ayaṁ pahānapariññā.

taṇhaṁ pariññāyāti taṇhaṁ imāhi tīhi pariññāhi parijānitvā. anāsavāti cattāro āsavā -- kāmāsavo, bhavāsavo, diṭṭhāsavo, avijjāsavo. yesaṁ ime āsavā pahīnā ucchinnamūlā tālāvatthukatā anabhāvaṁkatā āyatiṁ anuppādadhammā, te vuccanti anāsavā arahanto khīṇāsavā. taṇhaṁ pariññāya anāsavāse, ahampi te oghatiṇṇāti. brūmīti ye taṇhaṁ pariññāya anāsavā, ahampi te kāmoghaṁ tiṇṇā bhavoghaṁ tiṇṇā diṭṭhoghaṁ tiṇṇā avijjoghaṁ tiṇṇā sabbasaṁsārapathaṁ tiṇṇā uttiṇṇā nittiṇṇā atikkantā samatikkantā vītivattāti brūmi vadāmiti -- taṇhaṁ pariññāya anāsavāse, ahampi te oghatiṇṇāti brūmi. tenāha so brāhmaṇo --

“etābhinandāmi vaco mahesino, sukittitaṁ gotamanūpadhīkaṁ.

ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbaṁ..

anekarūpampi pahāya sabbaṁ, taṇhaṁ pariññāya anāsavāse.

ahampi te oghatiṇṇāti brūmī” ti..

nandamāṇavapucchāniddeso sattamo.

8. hemakamāṇavapucchāniddeso

53.

ye me pubbe viyākaṁsu, [iccāyasmā hemako]

huraṁ gotamasāsanā.

iccāsi iti bhavissati, sabbaṁ taṁ itihītihaṁ.

sabbaṁ taṁ takkavaḍḍhanaṁ, nāhaṁ tattha abhiramiṁ..

ye me pubbe viyākaṁsūti yo ca bāvarī brāhmaṇo ye caññe tassa ācariyā, te sakaṁ diṭṭhiṁ sakaṁ khantiṁ sakaṁ ruciṁ sakaṁ laddhiṁ sakaṁ ajjhāsayaṁ sakaṁ adhippāyaṁ byākaṁsu ācikkhiṁsu desayiṁsu paññapiṁsu paṭṭhapiṁsu vivariṁsu vibhajiṁsu uttānīakaṁsu pakāsesunti -- ye me pubbe viyākaṁsu. iccāyasmā hemakoti. iccāti padasandhi ...pe0 ... padānupubbatāpetaṁ -- iccāti. āyasmāti piyavacanaṁ ...pe0 .... hemakoti tassa brāhmaṇassa nāmaṁ ...pe0 ... abhilāpoti -- iccāyasmā hemako.

huraṁ gotamasāsanāti huraṁ gotamasāsanā paraṁ gotamasāsanā pure gotamasāsanā paṭhamataraṁ gotamasāsanā buddhasāsanā jinasāsanā tathāgatasāsanā {tathāgatasāsanā devasāsanā (ka0)} arahantasāsanāti -- huraṁ gotamasāsanā.

iccāsi iti bhavissatīti evaṁ kira āsi, evaṁ kira bhavissatīti -- iccāsi iti bhavissati.

sabbaṁ taṁ itihītihanti sabbaṁ taṁ itihītihaṁ itikirāya paraṁparāya piṭakasampadāya takkahetu nayahetu ākāraparivitakkena diṭṭhinijjhānakkhantiyā na sāmaṁ sayamabhiññātaṁ na attapaccakkhadhammaṁ kathayiṁsūti -- sabbaṁ taṁ itihītihaṁ.

sabbaṁ taṁ takkavaḍḍhananti sabbaṁ taṁ takkavaḍḍhanaṁ vitakkavaḍḍhanaṁ saṅkappavaḍḍhanaṁ kāmavitakkavaḍḍhanaṁ byāpādavitakkavaḍḍhanaṁ vihiṁsāvitakkavaḍḍhanaṁ ñātivitakkavaḍḍhanaṁ janapadavitakkavaḍḍhanaṁ amarāvitakkavaḍḍhanaṁ parānudayatāpaṭisaṁyuttavitakkavaḍḍhanaṁ lābhasakkārasilokapaṭisaṁyuttavitakkavaḍḍhanaṁ anavaññattipaṭisaṁyuttavitakkavaḍḍhananti -- sabbaṁ taṁ takkavaḍḍhanaṁ.

nāhaṁ tattha abhiraminti nāhaṁ tattha abhiramiṁ na vindiṁ nādhigacchiṁ na paṭilabhinti -- nāhaṁ tattha abhiramiṁ. tenāha so brāhmaṇo --

“ye me pubbe viyākaṁsu, [iccāyasmā hemako]

huraṁ gotamasāsanā.

iccāsi iti bhavissati, sabbaṁ taṁ itihītihaṁ.

sabbaṁ taṁ takkavaḍḍhanaṁ, nāhaṁ tattha abhirami” nti..

54.

tvañca me dhammamakkhāhi, taṇhānigghātanaṁ muni.

yaṁ viditvā sato caraṁ, tare loke visattikaṁ..

tvañca me dhammamakkhāhīti. tvanti bhagavantaṁ bhaṇati. dhammamakkhāhīti. dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ akkhāhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- tvañca me dhammamakkhāhi.

taṇhānigghātanaṁ munīti. taṇhāti -- rūpataṇhā ...pe0 ... dhammataṇhā. taṇhānigghātanaṁ taṇhāpahānaṁ taṇhāvūpasamaṁ taṇhāpaṭinissaggaṁ taṇhāpaṭippassaddhiṁ amataṁ nibbānaṁ. munīti monaṁ vuccati ñāṇaṁ ...pe0 ... saṅgajālamaticca so munīti -- taṇhānigghātanaṁ muni.

yaṁ viditvā sato caranti yaṁ viditaṁ katvā tulayitvā tīrayitvā vibhāvayitvā vibhūtaṁ katvā. “sabbe saṅkhārā aniccā” ti viditaṁ katvā tulayitvā tīrayitvā vibhāvayitvā vibhūtaṁ katvā, “sabbe saṅkhārā dukkhā” ti ...pe0 ... “sabbe dhammā anattā” ti ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti viditaṁ katvā tulayitvā tīrayitvā vibhāvayitvā vibhūtaṁ katvā. satoti catūhi kāraṇehi sato -- kāye kāyānupassanāsatipaṭṭhānaṁ bhāvento sato ...pe0 ... so vuccati sato. caranti caranto viharanto iriyanto vattento pālento yapento yāpentoti -- yaṁ viditvā sato caraṁ.

tare loke visattikanti visattikā vuccati taṇhā. yo rāgo sārāgo ...pe0 ... abhijjhā lobho akusalamūlaṁ. visattikāti kenaṭṭhena visattikā ...pe0 ... visaṭā vitthatāti visattikā. loketi apāyaloke manussaloke devaloke khandhaloke dhātuloke āyatanaloke. tare loke visattikanti loke vesā visattikā loke vetaṁ visattikaṁ sato tareyyaṁ uttareyyaṁ patareyyaṁ samatikkameyyaṁ vītivatteyyanti -- tare loke visattikaṁ. tenāha so brāhmaṇo --

“tvañca me dhammamakkhāhi, taṇhānigghātanaṁ muni.

yaṁ viditvā sato caraṁ, tare loke visattikan”-ti..

55.

idha diṭṭhasutamutaviññātesu, piyarūpesu hemaka.

chandarāgavinodanaṁ, nibbānapadamaccutaṁ..

idha diṭṭhasutamutaviññātesūti. diṭṭhanti cakkhunā diṭṭhaṁ; sutanti sotena sutaṁ; mutanti ghānena ghāyitaṁ jivhāya sāyitaṁ kāyena phuṭṭhaṁ; viññātanti manasā viññātanti -- idha diṭṭhasutamutaviññātesu.

piyarūpesu hemakāti kiñca loke piyarūpaṁ sātarūpaṁ? cakkhu {cakkhuṁ (syā0 ka0)} loke piyarūpaṁ sātarūpaṁ, sotaṁ loke ...pe0 ... ghānaṁ loke ... jivhā loke ... kāyo loke ... mano loke piyarūpaṁ sātarūpaṁ; rūpā loke piyarūpaṁ sātarūpaṁ, saddā loke ... gandhā loke ... rasā loke ... phoṭṭhabbā loke ... dhammā loke piyarūpaṁ sātarūpaṁ; cakkhuviññāṇaṁ loke piyarūpaṁ sātarūpaṁ, sotaviññāṇaṁ loke piyarūpaṁ sātarūpaṁ, ghānaviññāṇaṁ loke ... jivhāviññāṇaṁ loke ... kāyaviññāṇaṁ loke ... manoviññāṇaṁ loke piyarūpaṁ sātarūpaṁ, cakkhusamphasso loke ... sotasamphasso loke ... ghānasamphasso loke ... jivhāsamphasso loke ... kāyasamphasso loke ... manosamphasso loke piyarūpaṁ sātarūpaṁ; cakkhusamphassajā vedanā loke piyarūpaṁ sātarūpaṁ ... sotasamphassajā vedanā ... ghānasamphassajā vedanā ... jivhāsamphassajā vedanā ... kāyasamphassajā vedanā ... manosamphassajā vedanā loke piyarūpaṁ sātarūpaṁ; rūpasaññā loke ... saddasaññā loke ... gandhasaññā loke ... rasasaññā loke ... phoṭṭhabbasaññā loke ... dhammasaññā loke piyarūpaṁ sātarūpaṁ, rūpasañcetanā loke ... saddasañcetanā loke ... gandhasañcetanā loke ... rasasañcetanā loke ... phoṭṭhabbasañcetanā loke ... dhammasañcetanā loke piyarūpaṁ sātarūpaṁ; rūpataṇhā loke ... saddataṇhā loke ... gandhataṇhā loke ... rasataṇhā loke ... phoṭṭhabbataṇhā loke ... dhammataṇhā loke piyarūpaṁ sātarūpaṁ; rūpavitakko loke ... saddavitakko loke ... gandhavitakko loke ... rasavitakko loke ... phoṭṭhabbavitakko loke ... dhammavitakko loke piyarūpaṁ sātarūpaṁ; rūpavicāro loke piyarūpaṁ sātarūpaṁ, saddavicāro loke ... gandhavicāro loke ... rasavicāro loke ... phoṭṭhabbavicāro loke ... dhammavicāro loke piyarūpaṁ sātarūpanti -- piyarūpesu hemaka.

chandarāgavinodananti. chandarāgoti yo kāmesu kāmacchando kāmarāgo kāmanandī kāmataṇhā kāmasineho kāmapariḷāho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ. chandarāgavinodananti chandarāgappahānaṁ chandarāgavūpasamaṁ chandarāgapaṭinissaggaṁ chandarāgapaṭippassaddhaṁ amataṁ nibbānanti -- chandarāgavinodanaṁ.

nibbānapadamaccutanti nibbānapadaṁ tāṇapadaṁ leṇapadaṁ saraṇapadaṁ abhayapadaṁ. accutanti niccaṁ dhuvaṁ sassataṁ avipariṇāmadhammanti -- nibbānapadamaccutaṁ. tenāha bhagavā --

“idha diṭṭhasutamutaviññātesu, piyarūpesu hemaka.

chandarāgavinodanaṁ, nibbānapadamaccutan”-ti..

56.

etadaññāya ye satā, diṭṭhadhammābhinibbutā.

upasantā ca te sadā, tiṇṇā loke visattikaṁ..

etadaññāya ye satāti. etanti amataṁ nibbānaṁ. yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. aññāyāti aññāya jānitvā tulayitvā tīrayitvā vibhāvayitvā vibhūtaṁ katvā. “sabbe saṅkhārā aniccā” ti aññāya jānitvā tulayitvā tīrayitvā vibhāvayitvā vibhūtaṁ katvā. “sabbe saṅkhārā dukkhā” ti ... “sabbe dhammā anattā” ti ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti aññāya jānitvā tulayitvā tīrayitvā vibhāvayitvā vibhūtaṁ katvā. yeti arahanto khīṇāsavā. satāti catūhi kāraṇehi satā -- kāye kāyānupassanāsatipaṭṭhānaṁ bhāvitattā satā ...pe0 ... te vuccanti satāti -- etadaññāya ye satā.

diṭṭhadhammābhinibbutāti. diṭṭhadhammāti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. “sabbe saṅkhārā aniccā” ti diṭṭhadhammā ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. abhinibbutāti rāgassa nibbāpitattā nibbutā, dosassa nibbāpitattā nibbutā, mohassa nibbāpitattā nibbutā, kodhassa ...pe0 ... upanāhassa ... sabbākusalābhisaṅkhārānaṁ santattā samitattā vūpasamitattā nijjhātattā nibbutattā vigatattā paṭippasaddhattā santā upasantā vūpasantā nibbutā paṭippassaddhāti -- diṭṭhadhammābhinibbutā.

upasantā ca te sadāti. upasantāti rāgassa upasamitattā nibbāpitattā upasantā ...pe0 ... dosassa ... mohassa ... kodhassa ... upanāhassa ...pe0 ... sabbākusalābhisaṅkhārānaṁ santattā samitattā vūpasamitattā nijjhātattā nibbutattā vigatattā paṭippasaddhattā santā upasantā vūpasantā nibbutā paṭippassaddhāti upasantā. teti arahanto khīṇāsavā. sadāti sadā sabbakālaṁ niccakālaṁ dhuvakālaṁ satataṁ samitaṁ abbokiṇṇaṁ poṅkhānupoṅkhaṁ udakūmikajātaṁ avīcisantatisahitaṁ phassitaṁ purebhattaṁ pacchābhattaṁ purimayāmaṁ majjhimayāmaṁ pacchimayāmaṁ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandheti -- upasantā ca te sadā.

tiṇṇā loke visattikanti visattikā vuccati taṇhā. yo rāgo sārāgo ...pe0 ... abhijjhā lobho akusalamūlaṁ. visattikāti kenaṭṭhena visattikā ...pe0 ... visaṭā vitthatāti visattikā. loketi apāyaloke ...pe0 ... āyatanaloke. tiṇṇā loke visattikanti loke vesā visattikā loke vetaṁ visattikaṁ tiṇṇā uttiṇṇā nitthiṇṇā atikkantā samatikkantā vītivattāti -- tiṇṇā loke visattikaṁ. tenāha bhagavā --

“etadaññāya ye satā, diṭṭhadhammābhinibbutā.

upasantā ca te sadā, tiṇṇā loke visattikan”-ti..

saha gāthāpariyosānā ...pe0 ... satthā me bhante bhagavā, sāvakohamasmīti.

hemakamāṇavapucchāniddeso aṭṭhamo.

9. todeyyamāṇavapucchāniddeso

57.

yasmiṁ kāmā na vasanti, [iccāyasmā todeyyo]

taṇhā yassa na vijjati.

kathaṁkathā ca yo tiṇṇo, vimokkho tassa kīdiso..

yasmiṁ kāmā na vasantīti yasmiṁ kāmā na vasanti na saṁvasanti na āvasanti na parivasantīti -- yasmiṁ kāmā na vasanti. iccāyasmā todeyyoti. iccāti padasandhi ...pe0 ... padānupubbatāpetaṁ -- iccāti. āyasmāti piyavacanaṁ ...pe0 .... todeyyoti tassa brāhmaṇassa nāmaṁ ...pe0 ... abhilāpoti -- iccāyasmā todeyyo.

taṇhā yassa na vijjatīti taṇhā yassa natthi na sati na saṁvijjati nupalabbhati ñāṇagginā daḍḍhāti -- taṇhā yassa na vijjati.

kathaṁkathā ca yo tiṇṇoti kathaṁkathā ca yo tiṇṇo uttiṇṇo nitthiṇṇo atikkanto samatikkanto vītivattoti -- kathaṁkathā ca yo tiṇṇo.

vimokkho tassa kīdisoti vimokkho tassa kīdiso kiṁsaṇṭhito kiṁpakāro kiṁpaṭibhāgo icchitabboti vimokkhaṁ pucchatīti -- vimokkho tassa kīdiso. tenāha so brāhmaṇo --

“yasmiṁ kāmā na vasanti, [iccāyasmā todeyyo]

taṇhā yassa na vijjati.

kathaṁkathā ca yo tiṇṇo, vimokkho tassa kīdiso” ti..

58.

yasmiṁ kāmā na vasanti, [todeyyāti bhagavā]

taṇhā yassa na vijjati.

kathaṁkathā ca yo tiṇṇo, vimokkho tassa nāparo..

yasmiṁ kāmā na vasantīti. yasminti yasmiṁ puggale arahante khīṇāsave. kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. yasmiṁ kāmā na vasantīti yasmiṁ kāmā na vasanti na saṁvasanti na āvasanti na parivasantīti -- yasmiṁ kāmā na vasanti.

todeyyāti bhagavāti. todeyyāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- todeyyāti bhagavā.

taṇhā yassa na vijjatīti. taṇhāti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. yassāti arahato khīṇāsavassa. taṇhā yassa na vijjatīti taṇhā yassa natthi na sati na saṁvijjati nupalabbhati, pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti -- taṇhā yassa na vijjati.

kathaṁkathā ca yo tiṇṇoti kathaṁkathā vuccati vicikicchā. dukkhe kaṅkhā ...pe0 ... chambhitattaṁ cittassa manovilekho. yoti yo so arahaṁ khīṇāsavo. kathaṁkathā ca yo tiṇṇoti kathaṁkathā ca yo tiṇṇo uttiṇṇo nitthiṇṇo atikkanto samatikkanto vītivattoti -- kathaṁkathā ca yo tiṇṇo.

vimokkho tassa nāparoti natthi tassa aparo vimokkho. yena vimokkhena vimucceyya vimutto so. kataṁ tassa vimokkhena karaṇīyanti -- vimokkho tassa nāparo. tenāha bhagavā --

“yasmiṁ kāmā na vasanti, [todeyyāti bhagavā]

taṇhā yassa na vijjati.

kathaṁkathā ca yo tiṇṇo, vimokkho tassa nāparo” ti..

59.

nirāsaso so uda āsasāno, paññāṇavā so uda paññakappī.

muniṁ ahaṁ sakka yathā vijaññaṁ, taṁ me viyācikkha samantacakkhu..

nirāsaso so uda āsasānoti nittaṇho so, udāhu sataṇho rūpe āsīsati {āsiṁsati (syā0)}, sadde ...pe0 ... gandhe ... rase ... phoṭṭhabbe ... kulaṁ ... gaṇaṁ ... āvāsaṁ ... lābhaṁ ... yasaṁ ... pasaṁsaṁ ... sukhaṁ ... cīvaraṁ ... piṇḍapātaṁ ... senāsanaṁ ... gilānapaccayabhesajjaparikkhāraṁ ... kāmadhātuṁ ... rūpadhātuṁ ... arūpadhātuṁ ... kāmabhavaṁ ... rūpabhavaṁ ... arūpabhavaṁ ... saññābhavaṁ ... asaññābhavaṁ ... nevasaññānāsaññābhavaṁ ... ekavokārabhavaṁ ... catuvokārabhavaṁ ... pañcavokārabhavaṁ ... atītaṁ ... anāgataṁ ... paccuppannaṁ ... diṭṭhasutamutaviññātabbe dhamme āsīsati sādiyati pattheti piheti abhijappatīti -- nirāsaso so uda āsasāno.

paññāṇavā so uda paññakappīti. paññāṇavā soti paṇḍito paññavā buddhimā ñāṇī vibhāvī medhāvī. uda paññakappīti udāhu aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṁ vā diṭṭhikappaṁ vā kappeti janeti sañjaneti nibbatteti abhinibbattetīti -- paññāṇavā so uda paññakappī.

muniṁ ahaṁ sakka yathā vijaññanti. sakkāti sakko bhagavā. sakyakulā pabbajitotipi sakko. atha vā, aḍḍho mahaddhano dhanavātipi sakko. tassimāni dhanāni, seyyathidaṁ -- saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ sammappadhānadhanaṁ iddhipādadhanaṁ indriyadhanaṁ baladhanaṁ bojjhaṅgadhanaṁ maggadhanaṁ phaladhanaṁ nibbānadhananti. tehi anekavidhehi dhanaratanehi aḍḍho mahaddhano dhanavātipi sakko. atha vā, pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṁsotipi sakko. muniṁ ahaṁ sakka yathā vijaññanti sakka yathāhaṁ muniṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyanti -- muniṁ ahaṁ sakka yathā vijaññaṁ.

taṁ me viyācikkha samantacakkhūti. tanti yaṁ pucchāmi yaṁ yācāmi yaṁ ajjhesāmi yaṁ pasādemi. viyācikkhāti ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. samantacakkhūti samantacakkhu vuccati sabbaññutañāṇaṁ ...pe0 ... tathāgato tena samantacakkhūti -- taṁ me viyācikkha samantacakkhu. tenāha so brāhmaṇo --

“nirāsaso so uda āsasāno, paññāṇavā so uda paññakappī.

muniṁ ahaṁ sakka yathā vijaññaṁ, taṁ me viyācikkha samantacakkhū” ti..

60.

nirāsaso so na ca āsasāno, paññāṇavā so na ca paññakappī.

evampi todeyya muniṁ vijāna, akiñcanaṁ kāmabhave asattaṁ..

nirāsaso so na ca āsasānoti nittaṇho so. na so sataṇho rūpe nāsīsati. sadde ...pe0 ... gandhe ... diṭṭhasutamutaviññātabbe dhamme nāsīsati na icchati na sādiyati na pattheti na piheti nābhijappatīti -- nirāsaso so na ca āsasāno.

paññāṇavā so na ca paññakappīti. paññāṇavāti paṇḍito paññavā buddhimā ñāṇī vibhāvī medhāvī. na ca paññakappīti aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṁ vā na kappeti diṭṭhikappaṁ vā na kappeti na janeti na sañjaneti na nibbatteti nābhinibbattetīti -- paññāṇavā so na ca paññakappī.

evampi todeyya muniṁ vijānāti. munīti monaṁ vuccati ñāṇaṁ ...pe0 ... saṅgajālamaticca so muni. evampi todeyya muniṁ vijānāti todeyya, evaṁ muniṁ jāna paṭijāna paṭivijāna paṭivijjhāti -- evampi todeyya muniṁ vijāna.

akiñcanaṁ kāmabhave asattanti. akiñcananti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ. yassetāni {yassete (syā0)} kiñcanāni {kiñcanā (syā0)} pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni, so vuccati akiñcano. kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. bhavāti dve bhavā -- kammabhavo ca paṭisandhiko ca punabbhavo ...pe0 ... ayaṁ paṭisandhiko punabbhavo.

akiñcanaṁ kāmabhave asattanti akiñcanaṁ puggalaṁ kāme ca bhave ca asattaṁ alaggaṁ alaggitaṁ apalibuddhaṁ nikkhantaṁ nissaṭaṁ vippamuttaṁ visaññuttaṁ vimariyādikatena cetasā viharantanti -- akiñcanaṁ kāmabhave asattaṁ. tenāha bhagavā --

“nirāsaso so na ca āsasāno, paññāṇavā so na ca paññakappī.

evampi todeyya muniṁ vijāna, akiñcanaṁ kāmabhave asattanti..

saha gāthāpariyosānā ...pe0 ... satthā me bhante bhagavā, sāvakohamasmīti.

todeyyamāṇavapucchāniddeso navamo.

10. kappamāṇavapucchāniddeso

61.

majjhe sarasmiṁ tiṭṭhataṁ, [iccāyasmā kappo]

oghe jāte mahabbhaye.

jarāmaccuparetānaṁ, dīpaṁ pabrūhi mārisa.

tvañca me dīpamakkhāhi, yathāyidaṁ nāparaṁ siyā..

majjhe sarasmiṁ tiṭṭhatanti saro vuccati saṁsāro āgamanaṁ gamanaṁ gamanāgamanaṁ kālaṁ gati bhavābhavo cuti ca upapatti ca nibbatti ca bhedo ca jāti ca jarā ca maraṇañca. saṁsārassa purimāpi koṭi na paññāyati, pacchimāpi koṭi na paññāyati; majjheva saṁsāre sattā ṭhitā patiṭṭhitā allīnā upagatā ajjhositā adhimuttā.

kathaṁ saṁsārassa purimā koṭi na paññāyati? ettakā jātiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni jātisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni jātisahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni jātisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakā jātikoṭiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni jātikoṭisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni jātikoṭisahassāni vaṭṭaṁ vatti, tato paraṁ na vattatīti, hevaṁ natthi. evampi saṁsārassa purimā koṭi na paññāyati. ettakāni jātikoṭisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati.

ettakāni vassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni vassasatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni vassasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni vassasatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakā vassakoṭiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni vassakoṭisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni vassakoṭisahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni vassakoṭisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati.

ettakāni kappāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni kappasatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni kappasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni kappasatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakā kappakoṭiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni kappakoṭisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni kappakoṭisahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. ettakāni kappakoṭisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati.

vuttañhetaṁ bhagavatā -- “anamataggoyaṁ, bhikkhave, saṁsāro, pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. evaṁ dīgharattaṁ kho, bhikkhave, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī vaḍḍhitā {kaṭasīvavaḍḍhitaṁ (syā0) passa saṁ0 ni0 2.124}. yāvañcidaṁ, bhikkhave, alameva sabbasaṅkhāresu nibbindituṁ alaṁ virajjituṁ alaṁ vimuccitu” nti. evampi saṁsārassa purimā koṭi na paññāyati.

kathaṁ saṁsārassa pacchimā koṭi na paññāyati? ettakā jātiyo vaṭṭaṁ vattissati, tato paraṁ na vattissatīti hevaṁ natthi, evampi saṁsārassa pacchimā koṭi na paññāyati. ettakāni jātisatāni, ettakāni jātisahassāni, ettakāni jātisatasahassāni, ettakā jātikoṭiyo, ettakāni jātikoṭisatāni, ettakāni jātikoṭisahassāni, ettakāni jātikoṭisatasahassāni, ettakāni vassāni, ettakāni vassasatāni, ettakāni vassasahassāni, ettakāni vassasatasahassāni, ettakā vassakoṭiyo, ettakāni vassakoṭisatāni, ettakāni vassakoṭisahassāni, ettakāni vassakoṭisatasahassāni, ettakāni kappāni, ettakāni kappasatāni, ettakāni kappasahassāni, ettakāni kappasatasahassāni, ettakā kappakoṭiyo, ettakāni kappakoṭisatāni, ettakāni kappakoṭisahassāni, ettakāni kappakoṭisatasahassāni vaṭṭaṁ vattissati, tato paraṁ na vattissatīti hevaṁ natthi, evampi saṁsārassa pacchimā koṭi na paññāyati. evampi saṁsārassa purimāpi koṭi na paññāyati, pacchimāpi koṭi na paññāyati, majjheva saṁsāre sattā ṭhitā patiṭṭhitā allīnā upagatā ajjhositā adhimuttāti -- majjhe sarasmiṁ tiṭṭhataṁ. iccāyasmā kappoti. iccāti padasandhi ...pe0 .... āyasmāti piyavacanaṁ ...pe0 .... kappoti tassa brāhmaṇassa nāmaṁ ...pe0 ... abhilāpoti -- iccāyasmā kappo.

oghe jāte mahabbhayeti kāmoghe bhavoghe diṭṭhoghe avijjoghe jāte sañjāte nibbatte abhinibbatte pātubhūte. mahabbhayeti jātibhaye jarābhaye byādhibhaye maraṇabhayeti -- oghe jāte mahabbhaye.

jarāmaccuparetānanti jarāya phuṭṭhānaṁ paretānaṁ samohitānaṁ samannāgatānaṁ. maccunā phuṭṭhānaṁ paretānaṁ samohitānaṁ samannāgatānaṁ, jātiyā anugatānaṁ jarāya anusaṭānaṁ byādhinā abhibhūtānaṁ maraṇena abbhāhatānaṁ atāṇānaṁ aleṇānaṁ asaraṇānaṁ asaraṇībhūtānanti -- jarāmaccuparetānaṁ.

dīpaṁ pabrūhi mārisāti dīpaṁ tāṇaṁ leṇaṁ saraṇaṁ gatiṁ parāyanaṁ {gatiparāyanaṁ (syā0) evamuparipi} brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. mārisāti piyavacanaṁ garuvacanaṁ sagāravasappatissādhivacanametaṁ mārisāti -- dīpaṁ pabrūhi mārisa.

tvañca me dīpamakkhāhīti. tvanti bhagavantaṁ bhaṇati. dīpamakkhāhīti dīpaṁ tāṇaṁ leṇaṁ saraṇaṁ gatiṁ parāyanaṁ akkhāhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- tvañca me dīpamakkhāhi.

yathāyidaṁ nāparaṁ siyāti yathayidaṁ dukkhaṁ idheva nirujjheyya vūpasameyya atthaṁ gaccheyya paṭippassambheyya punapaṭisandhikaṁ dukkhaṁ na nibbatteyya, kāmadhātuyā vā rūpadhātuyā vā arūpadhātuyā vā kāmabhave vā rūpabhave vā arūpabhave vā saññābhave vā asaññābhave vā nevasaññānāsaññābhave vā ekavokārabhave vā catuvokārabhave vā pañcavokārabhave vā punagatiyā vā upapattiyā vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya nābhinibbatteyya. idheva nirujjheyya vūpasameyya atthaṁ gaccheyya paṭippassambheyyāti -- yathāyidaṁ nāparaṁ siyā. tenāha so brāhmaṇo --

“majjhe sarasmiṁ tiṭṭhataṁ, [iccāyasmā kappo]

oghe jāte mahabbhaye.

jarāmaccuparetānaṁ, dīpaṁ pabrūhi mārisa.

tvañca me dīpamakkhāhi, yathāyidaṁ nāparaṁ siyā” ti..

62.

majjhe sarasmiṁ tiṭṭhataṁ, [kappāti bhagavā]

oghe jāte mahabbhaye.

jarāmaccuparetānaṁ, dīpaṁ pabrūmi kappa te..

majjhe sarasmiṁ tiṭṭhatanti saro vuccati saṁsāro āgamanaṁ gamanaṁ gamanāgamanaṁ kālaṁ gati bhavābhavo, cuti ca upapatti ca nibbatti ca bhedo ca jāti ca jarā ca maraṇañca. saṁsārassa purimāpi koṭi na paññāyati, pacchimāpi koṭi na paññāyati. majjheva saṁsāre sattā ṭhitā patiṭṭhitā allīnā upagatā ajjhositā adhimuttā.

kathaṁ saṁsārassa purimā koṭi na paññāyati ...pe0 ... evaṁ saṁsārassa purimā koṭi na paññāyati. kathaṁ saṁsārassa pacchimā koṭi na paññāyati ...pe0 ... evaṁ saṁsārassa pacchimā koṭi na paññāyati. evaṁ saṁsārassa purimāpi koṭi na paññāyati, pacchimāpi koṭi na paññāyati. majjheva saṁsāre sattā ṭhitā patiṭṭhitā allīnā upagatā ajjhositā adhimuttāti -- majjhe sarasmiṁ tiṭṭhataṁ. kappāti bhagavāti. kappāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- kappāti bhagavā.

oghe jāte mahabbhayeti kāmoghe bhavoghe diṭṭhoghe avijjoghe jāte sañjāte nibbatte abhinibbatte pātubhūte. mahabbhayeti jātibhaye jarābhaye byādhibhaye maraṇabhayeti -- oghe jāte mahabbhaye.

jarāmaccuparetānanti jarāya phuṭṭhānaṁ paretānaṁ samohitānaṁ samannāgatānaṁ, maccunā phuṭṭhānaṁ paretānaṁ samohitānaṁ samannāgatānaṁ jātiyā anugatānaṁ jarāya anusaṭānaṁ byādhinā abhibhūtānaṁ maraṇena abbhāhatānaṁ atāṇānaṁ aleṇānaṁ asaraṇānaṁ asaraṇībhūtānanti -- jarāmaccuparetānaṁ.

dīpaṁ pabrūmi kappa teti dīpaṁ tāṇaṁ leṇaṁ saraṇaṁ gatiṁ parāyanaṁ brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti -- dīpaṁ pabrūmi kappa te. tenāha bhagavā --

“majjhe sarasmiṁ tiṭṭhataṁ, [kappāti bhagavā]

oghe jāte mahabbhaye.

jarāmaccuparetānaṁ, dīpaṁ pabrūmi kappa te” ti..

63.

akiñcanaṁ anādānaṁ, etaṁ dīpaṁ anāparaṁ.

nibbānaṁ iti naṁ brūmi, jarāmaccuparikkhayaṁ..

akiñcanaṁ anādānanti. kiñcananti -- rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ; kiñcanappahānaṁ kiñcanavūpasamaṁ {kiñcanavūpasamo (syā0) evamīdisesu ṭhānesu} kiñcanapaṭinissaggaṁ {kiñcanapaṭinissaggo (syā0)} kiñcanapaṭippassaddhiṁ amataṁ nibbānanti -- akiñcanaṁ. anādānanti ādānaṁ vuccati taṇhā. yo rāgo sārāgo ...pe0 ... abhijjhā lobho akusalamūlaṁ. ādānappahānaṁ ādānavūpasamaṁ ādānapaṭinissaggaṁ ādānapaṭippassaddhiṁ amataṁ nibbānanti -- akiñcanaṁ anādānaṁ.

etaṁ dīpaṁ anāparanti etaṁ dīpaṁ tāṇaṁ leṇaṁ saraṇaṁ gati parāyanaṁ. anāparanti tamhā paro añño dīpo natthi. atha kho so evaṁ dīpo aggo ca seṭṭho ca viseṭṭho ca pāmokkho ca uttamo ca pavaro cāti -- etaṁ dīpaṁ anāparaṁ.

nibbānaṁ iti naṁ brūmīti vānaṁ vuccati taṇhā. yo rāgo sārāgo ...pe0 ... abhijjhā lobho akusalamūlaṁ. vānappahānaṁ vānavūpasamaṁ vānapaṭinissaggaṁ vānapaṭippassaddhiṁ amataṁ nibbānaṁ. itīti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ -- itīti. brūmīti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti -- nibbānaṁ iti naṁ brūmi.

jarāmaccuparikkhayanti jarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti -- jarāmaccuparikkhayaṁ. tenāha bhagavā --

“akiñcanaṁ anādānaṁ, etaṁ dīpaṁ anāparaṁ.

nibbānaṁ iti naṁ brūmi, jarāmaccuparikkhayan”-ti..

64.

etadaññāya ye satā, diṭṭhadhammābhinibbutā.

na te māravasānugā, na te mārassa paddhagū {paṭṭhagū (syā0 ka0)}..

etadaññāya ye satāti. etanti amataṁ nibbānaṁ. yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. aññāyāti aññāya jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā aniccā” ti ...pe0 ... “yaṁ kiñci samudayadhammaṁ, sabbaṁ taṁ nirodhadhamman”-ti aññāya jānitvā tulayitvā tīrayitvā vibhāvayitvā vibhūtaṁ katvā. yeti arahanto khīṇāsavā. satāti catūhi kāraṇehi satā -- kāye kāyānupassanāsatipaṭṭhānaṁ bhāventā {bhāvitattā (ka0)} satā ...pe0 ... te vuccanti satāti -- etadaññāya ye satā.

diṭṭhadhammābhinibbutāti. diṭṭhadhammāti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. abhinibbutāti rāgassa nibbāpitattā nibbutā, dosassa ...pe0 ... sabbākusalābhisaṅkhārānaṁ santattā samitattā vūpasamitattā nijjhātattā nibbutattā paṭippassaddhattā santā upasantā vūpasantā nibbutā paṭippassaddhāti -- diṭṭhadhammābhinibbutā.

na te māravasānugāti. māroti yo so māro kaṇho adhipati antagū namuci pamattabandhu. na te māravasānugāti na te mārassa vase vattanti, nāpi māro tesu vasaṁ vatteti. te mārañca mārapakkhañca mārapāsañca mārabaḷisañca {mārabalisañca (ka0)} mārāmisañca māravisayañca māranivāsañca māragocarañca mārabandhanañca abhibhuyya abhibhavitvā ajjhottharitvā pariyādiyitvā madditvā caranti viharanti iriyanti vattenti pālenti yapenti yāpentīti -- na te māravasānugā.

na te mārassa paddhagūti na te mārassa paddhā paddhacarā {paṭṭhā paṭṭhacarā (syā0 ka0)} paricārikā siyā; buddhassa te bhagavato paddhā paddhacarā paricārikā siyāti -- na te mārassa paddhagū. tenāha bhagavā --

“etadaññāya ye satā, diṭṭhadhammābhinibbutā.

na te māravasānugā, na te mārassa paddhagū” ti..

saha gāthāpariyosānā ...pe0 ... satthā me bhante bhagavā, sāvakohamasmīti.

kappamāṇavapucchāniddeso dasamo.

11. jatukaṇṇimāṇavapucchāniddeso

65.

sutvānahaṁ vīra akāmakāmiṁ, [iccāyasmā jatukaṇṇi]

oghātigaṁ puṭṭhumakāmamāgamaṁ.

santipadaṁ brūhi sahajanetta, yathātacchaṁ bhagavā brūhi metaṁ..

sutvānahaṁ vīra akāmakāminti sutvā suṇitvā uggahetvā upadhāretvā upalakkhayitvā. itipi so bhagavā arahaṁ ...pe0 ... buddho bhagavāti -- sutvānahaṁ. vīrāti vīro bhagavā. vīriyavāti vīro, pahūti vīro, visavīti vīro, alamattoti vīro, sūroti vīro, vikkanto abhīrū acchambhī anutrāsī apalāyī pahīnabhayabheravo vigatalomahaṁsoti vīro.

virato idha sabbapāpakehi, nirayadukkhaṁ aticca vīriyavā {viriyavā (syā0) su0 ni0 536} so.

so vīriyavā padhānavā, vīro tādi pavuccate tathattāti..

sutvānahaṁ vīra. akāmakāminti. kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. buddhassa bhagavato vatthukāmā pariññātā, kilesakāmā pahīnā. vatthukāmānaṁ pariññātattā kilesakāmānaṁ pahīnattā bhagavā na kāme kāmeti, na kāme pattheti, na kāme piheti, na kāme abhijappati. ye kāme kāmenti, kāme patthenti, kāme pihenti, kāme abhijappanti, te kāmakāmino rāgarāgino saññāsaññino. bhagavā na kāme kāmeti, na kāme pattheti, na kāme piheti, na kāme abhijappati. tasmā buddho akāmo nikkāmo cattakāmo vantakāmo muttakāmo pahīnakāmo paṭinissaṭṭhakāmo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharatīti -- sutvānahaṁ vīra amakāmakāmiṁ.

iccāyasmā jatukaṇṇīti. iccāti padasandhi ...pe0 ... padānupubbatāpetaṁ -- iccāti. āyasmāti piyavacanaṁ sagāravasappatissādhivacanametaṁ āyasmāti. jatukaṇṇīti tassa brāhmaṇassa gottaṁ saṅkhā samaññā paññatti vohāroti -- iccāyasmā jatukaṇṇi.

oghātigaṁ puṭṭhumakāmamāgamanti. oghātiganti oghātigaṁ oghaṁ atikkantaṁ samatikkantaṁ vītivattanti -- oghātigaṁ. puṭṭhunti puṭṭhuṁ pucchituṁ yācituṁ ajjhesituṁ pasādetuṁ. akāmamāgamanti akāmaṁ puṭṭhuṁ nikkāmaṁ cattakāmaṁ vantakāmaṁ muttakāmaṁ pahīnakāmaṁ paṭinissaṭṭhakāmaṁ vītarāgaṁ vigatarāgaṁ cattarāgaṁ vantarāgaṁ muttarāgaṁ pahīnarāgaṁ paṭinissaṭṭharāgaṁ āgamhā āgatamhā upāgatamhā sampattamhā tayā saddhiṁ samāgatamhāti -- oghātigaṁ puṭṭhumakāmamāgamaṁ.

santipadaṁ brūhi sahajanettāti. santīti ekena ākārena santipi santipadampi {santipadanti (ka0)} taṁyeva amataṁ nibbānaṁ. yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. vuttañhetaṁ bhagavatā -- “santametaṁ padaṁ, paṇītametaṁ padaṁ, yadidaṁ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan”-ti. athāparenākārena ye dhammā santādhigamāya santiphusanāya santisacchikiriyāya saṁvattanti, seyyathidaṁ -- cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo -- ime vuccanti santipadā. santipadaṁ tāṇapadaṁ leṇapadaṁ saraṇapadaṁ abhayapadaṁ accutapadaṁ amatapadaṁ nibbānapadaṁ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. sahajanettāti nettaṁ vuccati sabbaññutañāṇaṁ. buddhassa bhagavato nettañca jinabhāvo ca bodhiyā mūle apubbaṁ acarimaṁ ekasmiṁ khaṇe uppanno, tasmā buddho sahajanettoti -- santipadaṁ brūhi sahajanetta.

yathātacchaṁ bhagavā brūhi metanti yathātacchaṁ vuccati amataṁ nibbānaṁ ...pe0 ... nirodho nibbānaṁ. bhagavāti gāravādhivacanaṁ ...pe0 ... sacchikā paññatti, yadidaṁ bhagavāti. brūhi metanti brūhi ācikkhāhi ...pe0 ... pakāsehīti -- yathātacchaṁ bhagavā brūhi metaṁ. tenāha so brāhmaṇo --

“sutvānahaṁ vīra akāmakāmiṁ, [iccāyasmā jatukaṇṇi]

oghātigaṁ puṭṭhumakāmamāgamaṁ.

santipadaṁ brūhi sahajanetta, yathātacchaṁ bhagavā brūhi metan”-ti..

66.

bhagavā hi kāme abhibhuyya iriyati, ādiccova pathaviṁ tejī tejasā.

parittapaññassa me bhūripañño, ācikkha dhammaṁ yamahaṁ vijaññaṁ.

jātijarāya idha vippahānaṁ..

bhagavā hi kāme abhibhuyya iriyatīti. bhagavāti gāravādhivacanaṁ ...pe0 ... sacchikā paññatti, yadidaṁ bhagavāti. kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. bhagavā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā carati viharati iriyati vatteti pāleti yapeti yāpetīti -- bhagavā hi kāme abhibhuyya iriyati.

ādiccova pathaviṁ tejī tejasāti ādicco vuccati sūriyo {suriyo (syā0)}. pathavī vuccati jagatī {jarā (syā0)}. yathā sūriyo tejī tejena samannāgato pathaviṁ abhibhuyya abhibhavitvā ajjhottharitvā pariyādiyitvā santāpayitvā sabbaṁ ākāsagataṁ tamagataṁ abhivihacca andhakāraṁ vidhamitvā ālokaṁ dassayitvā ākāse antalikkhe gaganapathe {gamanapathe (syā0) aṭṭhakathā oloketabbā} gacchati, evameva bhagavā ñāṇatejī ñāṇatejena samannāgato sabbaṁ abhisaṅkhārasamudayaṁ ...pe0 ... kilesatamaṁ avijjandhakāraṁ vidhamitvā ñāṇālokaṁ dassetvā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti -- ādiccova pathaviṁ tejī tejasā.

parittapaññassa me bhūripaññoti ahamasmi parittapañño omakapañño lāmakapañño chatukkapañño. tvampi mahāpañño puthupañño hāsapañño javanapañño tikkhapañño nibbedhikapañño. bhūri vuccati pathavī. bhagavā tāya pathavisamāya paññāya vipulāya vitthatāya samannāgatoti -- parittapaññassa me bhūripañño.

ācikkha dhammaṁ yamahaṁ vijaññanti. dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne ...pe0 ... nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti -- ācikkha dhammaṁ yamahaṁ vijaññaṁ.

jātijarāya idha vippahānanti idheva jātijarāya maraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti -- jātijarāya idha vippahānaṁ. tenāha so brāhmaṇo --

“bhagavā hi kāme abhibhuyya iriyati, ādiccova pathaviṁ tejī tejasā.

parittapaññassa me bhūripañño, ācikkha dhammaṁ yamahaṁ vijaññaṁ.

jātijarāya idha vippahānan”-ti..

67.

kāmesu vinaya gedhaṁ, [jatukaṇṇīti bhagavā]

nekkhammaṁ daṭṭhu khemato.

uggahitaṁ nirattaṁ vā, mā te vijjittha kiñcanaṁ..

kāmesu vinaya gedhanti. kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. gedhanti gedho vuccati taṇhā. yo rāgo sārāgo ...pe0 ... abhijjhā lobho akusalamūlaṁ. kāmesu vinaya gedhanti kāmesu gedhaṁ vinaya paṭivinaya pajaha vinodehi byantīkarohi anabhāvaṁ gamehīti -- kāmesu vinaya gedhaṁ. jatukaṇṇīti bhagavā taṁ brāhmaṇaṁ gottena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- jatukaṇṇīti bhagavā.

nekkhammaṁ daṭṭhu khematoti. nekkhammanti sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ sīlesu paripūrakāritaṁ indriyesu guttadvārataṁ bhojane mattaññutaṁ jāgariyānuyogaṁ satisampajaññaṁ cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ khemato tāṇato leṇato saraṇato saraṇībhūtato abhayato accutato amatato nibbānato daṭṭhuṁ passitvā tulayitvā tīrayitvā vibhāvayitvā vibhūtaṁ katvāti -- nekkhammaṁ daṭṭhu khemato.

uggahitaṁ nirattaṁ vāti. uggahitanti taṇhāvasena diṭṭhivasena gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ. nirattaṁ vāti nirattaṁ vā muñcitabbaṁ vijahitabbaṁ vinoditabbaṁ byantīkātabbaṁ anabhāvaṁ gametabbanti -- uggahitaṁ nirattaṁ vā.

mā te vijjittha kiñcananti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ. idaṁ kiñcanaṁ {ime kiñcanā (ka0)} tuyhaṁ mā vijjittha mā pavijjittha mā saṁvijjittha pajaha vinodehi byantīkarohi anabhāvaṁ gamehīti -- mā te vijjittha kiñcanaṁ. tenāha bhagavā --

“kāmesu vinaya gedhaṁ, [jatukaṇṇīti bhagavā]

nekkhammaṁ daṭṭhu khemato.

uggahitaṁ nirattaṁ vā, mā te vijjittha kiñcanan”-ti..

68.

yaṁ pubbe taṁ visosehi, pacchā te māhu kiñcanaṁ.

majjhe ce no gahessasi, upasanto carissasi..

yaṁ pubbe taṁ visosehīti atīte saṅkhāre ārabbha ye kilesā uppajjeyyuṁ te kilese sosehi visosehi sukkhāpehi visukkhāpehi abījaṁ karohi pajaha vinodehi byantīkarohi anabhāvaṁ gamehīti -- evampi yaṁ pubbe taṁ visosehi. atha vā, ye atītā kammābhisaṅkhārā avipakkavipākā te kammābhisaṅkhāre sosehi visosehi sukkhāpehi visukkhāpehi abījaṁ {avījaṁ (syā0)} karohi pajaha vinodehi byantīkarohi anabhāvaṁ gamehīti -- evampi yaṁ pubbe taṁ visosehi.

pacchā te māhu kiñcananti pacchā vuccati anāgate saṅkhāre ārabbha rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ. idaṁ kiñcanaṁ tuyhaṁ mā ahu mā ahosi mā janesi {mā janehi (syā0) tathāvasesesu dvīsu padesupi} mā sañjanesi mābhinibbattesi pajaha vinodehi byantīkarohi anabhāvaṁ gamehīti -- pacchā te māhu kiñcanaṁ.

majjhe ce no gahessasīti majjhe vuccati paccuppannaṁ rūpaṁ vedanā saññā saṅkhārā viññāṇaṁ. paccuppanne saṅkhāre taṇhāvasena diṭṭhivasena na gahessasi na taṇhissasi na parāmasissasi na nandissasi nābhinandissasi na ajjhosissasi. abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahissasi vinodessasi byantīkarissasi anabhāvaṁ gamessasīti -- majjhe ce no gahessasi.

upasanto carissasīti rāgassa upasamitattā upasanto carissasi, dosassa ...pe0 ... sabbākusalābhisaṅkhārānaṁ santattā samitattā upasamitattā vūpasamitattā nijjhātattā nibbutattā vigatattā paṭippassaddhattā santo upasanto vūpasanto nibbuto paṭippassaddho carissasi viharissasi iriyissasi vattissasi pālessasi yapessasi yāpessasīti -- upasanto carissasi. tenāha bhagavā --

“yaṁ pubbe taṁ visosehi, pacchā te māhu kiñcanaṁ.

majjhe ce no gahessasi, upasanto carissasī” ti..

69.

sabbaso nāmarūpasmiṁ, vītagedhassa brāhmaṇa.

āsavāssa na vijjanti, yehi maccuvasaṁ vaje..

sabbaso nāmarūpasmiṁ vītagedhassa brāhmaṇāti. sabbasoti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbasoti. nāmanti cattāro arūpino khandhā. rūpanti cattāro ca mahābhūtā catunnañca mahābhūtānaṁ upādāya rūpaṁ. gedho vuccati taṇhā. yo rāgo sārāgo ...pe0 ... abhijjhā lobho akusalamūlaṁ. sabbaso nāmarūpasmiṁ vītagedhassa brāhmaṇāti sabbaso nāmarūpasmiṁ vītagedhassa vigatagedhassa cattagedhassa vantagedhassa muttagedhassa pahīnagedhassa paṭinissaṭṭhagedhassa vītarāgassa vigatarāgassa cattarāgassa vantarāgassa muttarāgassa pahīnarāgassa paṭinissaṭṭharāgassāti -- sabbaso nāmarūpasmiṁ vītagedhassa brāhmaṇa.

āsavāssa na vijjantīti. āsavāti cattāro āsavā -- kāmāsavo, bhavāsavo, diṭṭhāsavo, avijjāsavo. assāti arahato khīṇāsavassa. na vijjantīti ime āsavā tassa natthi na santi na saṁvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti -- āsavāssa na vijjanti.

yehi maccuvasaṁ vajeti yehi āsavehi maccuno vā vasaṁ gaccheyya, maraṇassa vā vasaṁ gaccheyya, mārapakkhassa vā vasaṁ gaccheyya; te āsavā tassa natthi na santi na saṁvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti -- yehi maccuvasaṁ vaje. tenāha bhagavā --

“sabbaso nāmarūpasmiṁ, vītagedhassa brāhmaṇa.

āsavāssa na vijjanti, yehi maccuvasaṁ vaje” ti..

saha gāthāpariyosānā ...pe0 ... satthā me bhante bhagavā, sāvakohamasmīti.

jatukaṇṇimāṇavapucchāniddeso ekādasamo.

12. bhadrāvudhamāṇavapucchāniddeso

70.

okañjahaṁ taṇhacchidaṁ anejaṁ, [iccāyasmā bhadrāvudho]

nandiñjahaṁ oghatiṇṇaṁ vimuttaṁ.

kappañjahaṁ abhiyāce sumedhaṁ, sutvāna nāgassa apanamissanti {apagamissanti (ka0)} ito..

okañjahaṁ taṇhacchidaṁ anejanti. okañjahanti rūpadhātuyā yo chando yo rāgo yā nandī yā taṇhā ye upāyupādānā {upayupādānā (ka0)} cetaso adhiṭṭhānābhinivesānusayā, te buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho okañjaho. vedanādhātuyā ...pe0 ... saññādhātuyā ... saṅkhāradhātuyā ... viññāṇadhātuyā yo chando yo rāgo yā nandī yā taṇhā ye upāyupādānā cetaso adhiṭṭhānābhinivesānusayā, te buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho okañjaho.

taṇhacchidanti. taṇhāti rūpataṇhā ...pe0 ... dhammataṇhā. sā taṇhā buddhassa bhagavato chinnā ucchinnā samucchinnā vūpasantā paṭippassaddhā abhabbuppattikā ñāṇagginā daḍḍhā. tasmā buddho taṇhacchido. anejoti ejā vuccati taṇhā. yo rāgo sārāgo ...pe0 ... abhijjhā lobho akusalamūlaṁ. sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho anejo. ejāya pahīnattā anejo bhagavā lābhepi na iñjati, alābhepi na iñjati, yasepi na iñjati, ayasepi na iñjati, pasaṁsāyapi na iñjati, nindāyapi na iñjati, sukhepi na iñjati, dukkhepi na iñjati na calati na vedhati na pavedhati na sampavedhatīti. tasmā buddho anejoti -- okañjahaṁ taṇhacchidaṁ anejaṁ. iccāyasmā bhadrāvudhoti. iccāti padasandhi ...pe0 ... āyasmāti, piyavacanaṁ ...pe0 ... bhadrāvudhoti tassa brāhmaṇassa nāmaṁ ...pe0 ... abhilāpoti -- iccāyasmā bhadrāvudho.

nandiñjahaṁ oghatiṇṇaṁ vimuttanti nandī vuccati taṇhā. yo rāgo sārāgo ...pe0 ... abhijjhā lobho akusalamūlaṁ. sā nandī sā taṇhā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho nandiñjaho. oghatiṇṇanti bhagavā kāmoghaṁ tiṇṇo bhavoghaṁ tiṇṇo diṭṭhoghaṁ tiṇṇo avijjoghaṁ tiṇṇo sabbasaṁsārapathaṁ tiṇṇo uttiṇṇo nitthiṇṇo atikkanto samatikkanto vītivatto. so vutthavāso ciṇṇacaraṇo ...pe0 ... jātimaraṇasaṁsāro natthi tassa punabbhavoti -- nandiñjahaṁ oghatiṇṇaṁ. vimuttanti bhagavato rāgā cittaṁ muttaṁ vimuttaṁ suvimuttaṁ, dosā cittaṁ ... mohā cittaṁ ...pe0 ... sabbākusalābhisaṅkhārehi cittaṁ muttaṁ vimuttaṁ suvimuttanti -- nandiñjahaṁ oghatiṇṇaṁ vimuttaṁ.

kappañjahaṁ abhiyāce sumedhanti. kappāti dve kappā -- taṇhākappo ca diṭṭhikappo ca ...pe0 ... ayaṁ taṇhākappo ...pe0 ... ayaṁ diṭṭhikappo. buddhassa bhagavato taṇhākappo pahīno diṭṭhikappo paṭinissaṭṭho. taṇhākappassa pahīnattā diṭṭhikappassa paṭinissaṭṭhattā tasmā buddho kappañjaho. abhiyāceti yācāmi abhiyācāmi ajjhesāmi sādiyāmi patthayāmi pihayāmi jappāmi abhijappāmi. sumedhā vuccati paññā. yā paññā pajānanā ...pe0 ... amoho dhammavicayo sammādiṭṭhi. bhagavā imāya medhāya paññāya upeto samupeto upāgato samupāgato upapanno samupapanno samannāgato. tasmā buddho sumedhoti -- kappañjahaṁ abhiyāce sumedhaṁ.

sutvāna nāgassa apanamissanti itoti. nāgassāti nāgo. bhagavā āguṁ na karotīti nāgo, na gacchatīti nāgo, na āgacchatīti nāgo ...pe0 ... evaṁ bhagavā na gacchatīti nāgo. sutvāna nāgassa apanamissanti itoti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggahetvā upadhārayitvā upalakkhayitvā ito apanamissanti vajissanti pakkamissanti disāvidisaṁ gamissantīti -- sutvāna nāgassa apanamissanti ito. tenāha so brāhmaṇo --

“okañjahaṁ taṇhacchidaṁ anejaṁ, [iccāyasmā bhadrāvudho]

nandiñjahaṁ oghatiṇṇaṁ vimuttaṁ.

kappañjahaṁ abhiyāce sumedhaṁ, sutvāna nāgassa apanamissanti ito” ti..

71.

nānājanā janapadehi saṅgatā, tava vīra vākyaṁ abhikaṅkhamānā.

tesaṁ tuvaṁ sādhu viyākarohi, tathā hi te vidito esa dhammo..

nānājanā janapadehi saṅgatāti. nānājanāti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. janapadehi saṅgatāti aṅgā ca magadhā ca kaliṅgā ca kāsiyā ca kosalā ca vajjiyā ca mallā ca cetiyamhā ca {cetiyamhā ca sāgaramhā ca (syā0)} vaṁsā ca kurumhā ca pañcālā ca macchā ca surasenā ca assakā ca avantiyā ca yonā {yonakā (ka0) mahāni0 55} ca kambojā ca. saṅgatāti saṅgatā samāgatā samohitā sannipatitāti -- nānājanā janapadehi saṅgatā.

tava vīra vākyaṁ abhikaṅkhamānāti. vīrāti vīro. bhagavā vīriyavāti vīro, pahūti vīro, visavīti vīro, alamattoti vīro, vigatalomahaṁsotipi vīro.

virato idha sabbapāpakehi, nirayadukkhaṁ aticca vīriyavā so.

so vīriyavā padhānavā, vīro tādi pavuccate tathattāti..

tava vīra vākyaṁ abhikaṅkhamānāti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ. abhikaṅkhamānāti abhikaṅkhamānā icchamānā sādiyamānā patthayamānā pihayamānā abhijappamānāti -- tava vīra vākyaṁ abhikaṅkhamānā.

tesaṁ tuvaṁ sādhu viyākarohīti. tesanti tesaṁ khattiyānaṁ brāhmaṇānaṁ vessānaṁ suddānaṁ gahaṭṭhānaṁ pabbajitānaṁ devānaṁ manussānaṁ. tuvanti bhagavantaṁ bhaṇati. sādhu viyākarohīti sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- tesaṁ tuvaṁ sādhu viyākarohi.

tathā hi te vidito esa dhammoti tathā hi te vidito tulito tīrito vibhūto vibhāvito esa dhammoti -- tathā hi te vidito esa dhammo. tenāha so brāhmaṇo --

“nānājanā janapadehi saṅgatā, tava vīra vākyaṁ abhikaṅkhamānā.

tesaṁ tuvaṁ sādhu viyākarohi, tathā hi te vidito esa dhammo” ti..

72.

ādānataṇhaṁ vinayetha sabbaṁ, [bhadrāvudhāti bhagavā]

uddhaṁ adho tiriyañcāpi majjhe.

yaṁ yañhi lokasmimupādiyanti, teneva māro anveti jantuṁ..

ādānataṇhaṁ vinayetha sabbanti ādānataṇhaṁ vuccati rūpataṇhā ...pe0 ... ādānataṇhāti kiṁkāraṇā vuccati ādānataṇhā? tāya taṇhāya rūpaṁ ādiyanti upādiyanti gaṇhanti parāmasanti abhinivisanti. vedanaṁ ...pe0 ... saññaṁ ... saṅkhāre ... viññāṇaṁ ... gatiṁ ... upapattiṁ ... paṭisandhiṁ ... bhavaṁ ... saṁsāraṁ ... vaṭṭaṁ ādiyanti upādiyanti gaṇhanti parāmasanti abhinivisanti. taṁkāraṇā vuccati ādānataṇhā. ādānataṇhaṁ vinayetha sabbanti sabbaṁ ādānataṇhaṁ vinayeyya paṭivinayeyya pajaheyya vinodeyya byantīkareyya anabhāvaṁ gameyyāti -- ādānataṇhaṁ vinayetha sabbaṁ. bhadrāvudhāti bhagavāti. bhadrāvudhāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- bhadrāvudhāti bhagavā.

uddhaṁ adho tiriyañcāpi majjheti. uddhanti anāgataṁ; adhoti atītaṁ; tiriyañcāpi majjheti paccuppannaṁ. uddhanti devaloko; adhoti nirayaloko; tiriyañcāpi majjheti manussaloko. atha vā, uddhanti kusalā dhammā; adhoti akusalā dhammā; tiriyañcāpi majjheti abyākatā dhammā. uddhanti arūpadhātu; adhoti kāmadhātu; tiriyañcāpi majjheti rūpadhātu. uddhanti sukhā vedanā; adhoti dukkhā vedanā; tiriyañcāpi majjheti adukkhamasukhā vedanā. uddhanti uddhaṁ pādatalā; adhoti adho kesamatthakā; tiriyañcāpi majjheti vemajjheti -- uddhaṁ adho tiriyañcāpi majjhe.

yaṁ yañhi lokasmimupādiyantīti yaṁ yaṁ rūpagataṁ vedanāgataṁ saññāgataṁ saṅkhāragataṁ viññāṇagataṁ ādiyanti upādiyanti gaṇhanti parāmasanti abhinivisanti. lokasminti apāyaloke ...pe0 ... āyatanaloketi -- yaṁ yañhi lokasmimupādiyanti.

teneva māro anveti jantunti teneva kammābhisaṅkhāravasena paṭisandhiko khandhamāro dhātumāro āyatanamāro gatimāro upapattimāro paṭisandhimāro bhavamāro saṁsāramāro vaṭṭamāro anveti anugacchati anvāyiko hoti. jantunti sattaṁ janaṁ naraṁ māṇavaṁ {mānavaṁ (syā0)} posaṁ puggalaṁ jīvaṁ jāguṁ jantuṁ indaguṁ manujanti -- teneva māro anveti jantuṁ. tenāha bhagavā --

“ādānataṇhaṁ vinayetha sabbaṁ, [bhadrāvudhāti bhagavā]

uddhaṁ adho tiriyañcāpi majjhe.

yaṁ yañhi lokasmimupādiyanti, teneva māro anveti jantu” nti..

73.

tasmā pajānaṁ na upādiyetha, bhikkhu sato kiñcanaṁ sabbaloke.

ādānasatte iti pekkhamāno, pajaṁ imaṁ maccudheyye visattaṁ..

tasmā pajānaṁ na upādiyethāti. tasmāti tasmā taṁkāraṇā taṁhetu tappaccayā taṁnidānā, etaṁ ādīnavaṁ sampassamāno ādānataṇhāyāti -- tasmā. pajānanti jānanto pajānanto ājānanto vijānanto paṭivijānanto paṭivijjhanto “sabbe saṅkhārā aniccā” ti ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti jānanto pajānanto ājānanto vijānanto paṭivijānanto paṭivijjhanto. na upādiyethāti rūpaṁ nādiyeyya na upādiyeyya na gaṇheyya na parāmaseyya nābhiniviseyya; vedanaṁ ...pe0 ... saññaṁ ... saṅkhāre ... viññāṇaṁ ... gatiṁ ... upapattiṁ ... paṭisandhiṁ ... bhavaṁ ... saṁsāraṁ ... vaṭṭaṁ nādiyeyya na upādiyeyya na gaṇheyya na parāmaseyya nābhiniviseyyāti -- tasmā pajānaṁ na upādiyetha.

bhikkhu sato kiñcanaṁ sabbaloketi. bhikkhūti puthujjanakalyāṇako vā bhikkhu, sekkho vā bhikkhu. satoti catūhi kāraṇehi sato -- kāye kāyānupassanāsatipaṭṭhānaṁ bhāvento sato ...pe0 ... so vuccati satoti -- bhikkhu sato. kiñcananti kiñci rūpagataṁ vedanāgataṁ saññāgataṁ saṅkhāragataṁ viññāṇagataṁ. sabbaloketi sabbaapāyaloke sabbamanussaloke sabbadevaloke sabbakhandhaloke sabbadhātuloke sabbaāyatanaloketi -- bhikkhu sato kiñcanaṁ sabbaloke.

ādānasatte iti pekkhamānoti ādānasattā vuccanti ye rūpaṁ ādiyanti upādiyanti gaṇhanti parāmasanti abhinivisanti; vedanaṁ ...pe0 ... saññaṁ ... saṅkhāre ... viññāṇaṁ ... gatiṁ ... upapattiṁ ... paṭisandhiṁ ... bhavaṁ ... saṁsāraṁ ... vaṭṭaṁ ādiyanti upādiyanti gaṇhanti parāmasanti abhinivisanti. itīti padasandhi ...pe0 ... padānupubbatāpetaṁ itīti. pekkhamānoti pekkhamāno dakkhamāno dissamāno passamāno olokayamāno nijjhāyamāno upaparikkhamānoti -- ādānasatte iti pekkhamāno.

pajaṁ imaṁ maccudheyye visattanti. pajāti sattādhivacanaṁ maccudheyyā vuccanti kilesā ca khandhā ca abhisaṅkhārā ca. pajā maccudheyye māradheyye maraṇadheyye sattā visattā āsattā laggā laggitā palibuddhā. yathā bhittikhile vā nāgadante vā bhaṇḍaṁ sattaṁ visattaṁ āsattaṁ laggaṁ laggitaṁ palibuddhaṁ, evameva pajā maccudheyye māradheyye maraṇadheyye sattā visattā āsattā laggā laggitā palibuddhāti -- pajaṁ imaṁ maccudheyye visattaṁ. tenāha bhagavā --

“tasmā pajānaṁ na upādiyetha, bhikkhu sato kiñcanaṁ sabbaloke.

ādānasatte iti pekkhamāno, pajaṁ imaṁ maccudheyye visattan”-ti..

saha gāthāpariyosānā ...pe0 ... satthā me bhante bhagavā, sāvakohamasmīti.

bhadrāvudhamāṇavapucchāniddeso dvādasamo.

13. udayamāṇavapucchāniddeso

74.

jhāyiṁ virajamāsīnaṁ, [iccāyasmā udayo]

katakiccaṁ anāsavaṁ.

pāraguṁ sabbadhammānaṁ, atthi pañhena āgamaṁ.

aññāvimokkhaṁ pabrūhi {saṁbrūhi (syā0)}, avijjāya pabhedanaṁ..

jhāyiṁ virajamāsīnanti. jhāyinti jhāyī bhagavā. paṭhamenapi jhānena jhāyī, dutiyenapi jhānena jhāyī, tatiyenapi jhānena jhāyī, catutthenapi jhānena jhāyī, savitakkasavicārenapi jhānena jhāyī, avitakkavicāramattenapi jhānena jhāyī, avitakkaavicārenapi jhānena jhāyī, sappītikenapi jhānena jhāyī, nippītikenapi jhānena jhāyī, sātasahagatenapi jhānena jhāyī, upekkhāsahagatenapi jhānena jhāyī, suññatenapi jhānena jhāyī, animittenapi jhānena jhāyī, appaṇihitenapi jhānena jhāyī, lokiyenapi jhānena jhāyī, lokuttarenapi jhānena jhāyī jhānarato ekattamanuyutto sadatthagarukoti -- jhāyiṁ. virajanti rāgo rajo, doso rajo, moho rajo, kodho rajo, upanāho rajo ...pe0 ... sabbākusalābhisaṅkhārā rajā. te rajā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho arajo virajo nirajo rajāpagato rajavippahīno rajavippayutto sabbarajavītivatto.

rāgo rajo na ca pana reṇu vuccati,

rāgassetaṁ adhivacanaṁ rajoti.

etaṁ rajaṁ vippajahitvā {paṭivinoditvā (ka0) mahāni0 209} cakkhumā, tasmā jino vigatarajoti vuccati..

doso rajo na ca pana reṇu vuccati, dosassetaṁ adhivacanaṁ rajoti.

etaṁ rajaṁ vippajahitvā cakkhumā, tasmā jino vigatarajoti vuccati..

moho rajo na ca pana reṇu vuccati, mohassetaṁ adhivacanaṁ rajoti.

etaṁ rajaṁ vippajahitvā cakkhumā, tasmā jino vigatarajoti vuccatīti.. --

virajaṁ ...pe0 ....

āsīnanti nisinno bhagavā pāsāṇake cetiyeti -- āsīno.

nagassa {nagarassa (ka0)} passe āsīnaṁ, muniṁ dukkhassa pāraguṁ.

sāvakā payirupāsanti, tevijjā maccuhāyinoti..

evampi bhagavā āsīno. atha vā, bhagavā sabbossukkapaṭippassaddhattā āsīno vutthavāso ciṇṇacaraṇo ...pe0 ... jātimaraṇasaṁsāro natthi tassa punabbhavoti. evampi bhagavā āsīnoti -- jhāyiṁ virajamāsīnaṁ.

iccāyasmā udayoti. iccāti padasandhi ...pe0 ... āyasmāti piyavacanaṁ ...pe0 ... udayoti tassa brāhmaṇassa nāmaṁ ...pe0 ... abhilāpoti -- iccāyasmā udayo.

katakiccaṁ anāsavanti buddhassa bhagavato kiccākiccaṁ karaṇīyākaraṇīyaṁ pahīnaṁ ucchinnamūlaṁ tālāvatthukataṁ anabhāvaṁkataṁ āyatiṁ anuppādadhammaṁ. tasmā buddho katakicco.

yassa ca visatā {yassa paripatā (syā0) passa mahāni0 202} natthi, chinnasotassa bhikkhuno.

kiccākiccappahīnassa, pariḷāho na vijjatīti..

katakiccaṁ anāsavanti. āsavāti cattāro āsavā -- kāmāsavo, bhavāsavo, diṭṭhāsavo, avijjāsavo. te āsavā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho anāsavoti -- katakiccaṁ anāsavaṁ.

pāraguṁ sabbadhammānanti bhagavā sabbadhammānaṁ abhiññāpāragū pariññāpāragū pahānapāragū bhāvanāpāragū sacchikiriyāpāragū samāpattipāragū. abhiññāpāragū sabbadhammānaṁ, pariññāpāragū sabbadukkhānaṁ, pahānapāragū sabbakilesānaṁ, bhāvanāpāragū catunnaṁ maggānaṁ, sacchikiriyāpāragū nirodhassa, samāpattipāragū sabbasamāpattīnaṁ. so vasippatto pāramippatto ariyasmiṁ sīlasmiṁ; vasippatto pāramippatto ariyasmiṁ samādhismiṁ; vasippatto pāramippatto ariyāya paññāya; vasippatto pāramippatto ariyāya vimuttiyā. so pāragato pārappatto antagato antappatto koṭigato koṭippatto pariyantagato pariyantappatto vosānagato vosānappatto tāṇagato tāṇappatto leṇagato leṇappatto saraṇagato saraṇappatto abhayagato abhayappatto accutagato accutappatto amatagato amatappatto nibbānagato nibbānappatto. so vuttavāso ciṇṇacaraṇo ...pe0 ... jātimaraṇasaṁsāro natthi tassa punabbhavoti -- pāraguṁ sabbadhammānaṁ.

atthi pañhena āgamanti pañhena atthiko āgatomhi, pañhaṁ pucchitukāmo āgatomhi, pañhaṁ sotukāmo āgatomhīti, evampi atthi pañhena āgamaṁ. atha vā, pañhatthikānaṁ pañhaṁ pucchitukāmānaṁ pañhaṁ sotukāmānaṁ āgamanaṁ abhikkamanaṁ upasaṅkamanaṁ payirupāsanaṁ atthīti, evampi atthi pañhena āgamaṁ. atha vā, pañhāgamo tuyhaṁ atthi, tvampi pahu tvamasi alamatto mayā pucchitaṁ kathetuṁ visajjetuṁ, vahassetaṁ bhāranti, evampi atthi pañhena āgamaṁ.

aññāvimokkhaṁ pabrūhīti aññāvimokkho vuccati arahattavimokkho. arahattavimokkhaṁ pabrūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- aññāvimokkhaṁ pabrūhi.

avijjāya pabhedananti avijjāya bhedanaṁ pabhedanaṁ pahānaṁ vūpasamaṁ paṭinissaggaṁ paṭippassaddhaṁ amataṁ nibbānanti -- avijjāya pabhedanaṁ. tenāha so brāhmaṇo --

“jhāyiṁ virajamāsīnaṁ, [iccāyasmā udayo]

katakiccaṁ anāsavaṁ.

pāraguṁ sabbadhammānaṁ, atthi pañhena āgamaṁ.

aññāvimokkhaṁ pabrūhi, avijjāya pabhedanan”-ti..

75.

pahānaṁ kāmacchandānaṁ, [udayāti bhagavā]

domanassāna cūbhayaṁ.

thinassa {thīnassa (syā0)} ca panūdanaṁ, kukkuccānaṁ nivāraṇaṁ..

pahānaṁ kāmacchandānanti. chandoti yo kāmesu kāmacchando kāmarāgo kāmanandī kāmataṇhā kāmasineho kāmapipāsā kāmapariḷāho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ. pahānaṁ kāmacchandānanti kāmacchandānaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti -- pahānaṁ kāmacchandānaṁ. udayāti bhagavāti. udayāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- udayāti bhagavā.

domanassāna cūbhayanti. domanassāti yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ, cetosamphassajā asātā dukkhā vedanā. domanassāna cūbhayanti kāmacchandassa ca domanassassa ca ubhinnaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti -- domanassāna cūbhayaṁ.

thinassa ca panūdananti. thinanti yā cittassa akalyatā akammaññatā olīyanā sallīyanā līnā līyanā līyitattaṁ thinaṁ thiyanā {thīnaṁ thīyanā (syā0)} thiyitattaṁ cittassa. panūdananti thinassa ca panūdanaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti -- thinassa ca panūdanaṁ.

kukkuccānaṁ nivāraṇanti. kukkuccanti hatthakukkuccampi kukkuccaṁ, pādakukkuccampi kukkuccaṁ, hatthapādakukkuccampi kukkuccaṁ. akappiye kappiyasaññitā, kappiye akappiyasaññitā ...pe0 ... avajje vajjasaññitā, vajje avajjasaññitā. yaṁ evarūpaṁ kukkuccaṁ kukkuccāyanā kukkuccāyitattaṁ cetaso vippaṭisāro manovilekho, idaṁ vuccati kukkuccaṁ. api ca, dvīhi kāraṇehi uppajjati kukkuccaṁ cetaso vippaṭisāro manovilekho -- katattā ca akatattā ca. kathaṁ katattā ca akatattā ca uppajjati kukkuccaṁ cetaso vippaṭisāro manovilekho? “kataṁ me kāyaduccaritaṁ, akataṁ me kāyasucaritan”-ti uppajjati kukkuccaṁ cetaso vippaṭisāro manovilekho. “kataṁ me vacīduccaritaṁ, akataṁ me vacīsucaritan”-ti ...pe0 ... “kataṁ me manoduccaritaṁ, akataṁ me manosucaritan”-ti ...pe0 ... “kato me pāṇātipāto, akatā me pāṇātipātā veramaṇī” ti ...pe0 ... “kataṁ me adinnādānaṁ, akatā me adinnādānā veramaṇī” ti ...pe0 ... “kato me kāmesumicchācāro, akatā me kāmesumicchācārā veramaṇī” ti ...pe0 ... “kato me musāvādo, akatā me musāvādā veramaṇī” ti ...pe0 ... “katā me pisuṇā vācā {pisuṇavācā (ka0)}, akatā me pisuṇāya vācāya veramaṇī” ti ...pe0 ... “katā me pharusā vācā, akatā me pharusāya vācāya veramaṇī” ti ...pe0 ... “kato me samphappalāpo, akatā me samphappalāpā veramaṇī” ti ...pe0 ... “katā me abhijjhā, akatā me anabhijjhā” ti ...pe0 ... “kato me byāpādo, akato me abyāpādo” ti ...pe0 ... “katā me micchādiṭṭhi, akatā me sammādiṭṭhī” ti, uppajjati kukkuccaṁ cetaso vippaṭisāro manovilekho. evaṁ katattā ca akatattā ca uppajjati kukkuccaṁ cetaso vippaṭisāro manovilekho.

atha vā, “sīlesumhi aparipūrakārī” ti uppajjati kukkuccaṁ cetaso vippaṭisāro manovilekho; “indriyesumhi aguttadvāro” ti ...pe0 ... “bhojane amattaññumhī” ti ... “jāgariyaṁ ananuyuttomhī” ti ... “na satisampajaññena samannāgatomhī” ti ... “abhāvitā me cattāro satipaṭṭhānāti, cattāro sammappadhānāti cattāro iddhipādāti, pañcindriyānīti, pañca balānīti, satta bojjhaṅgāti, ariyo aṭṭhaṅgiko maggo” ti ... “dukkhaṁ me apariññātaṁ, samudayo me appahīno, maggo me abhāvito, nirodho me asacchikato” ti uppajjati kukkuccaṁ cetaso vippaṭisāro manovilekho.

kukkuccānaṁ nivāraṇanti kukkuccānaṁ āvaraṇaṁ nīvaraṇaṁ pahānaṁ upasamaṁ vūpasamaṁ paṭinissaggaṁ paṭippassaddhiṁ amataṁ nibbānanti -- kukkuccānaṁ nivāraṇaṁ. tenāha bhagavā --

“pahānaṁ kāmacchandānaṁ, [udayāti bhagavā]

domanassāna cūbhayaṁ.

thinassa ca panūdanaṁ, kukkuccānaṁ nivāraṇan”-ti..

76.

upekkhāsatisaṁsuddhaṁ, dhammatakkapurejavaṁ.

aññāvimokkhaṁ pabrūmi, avijjāya pabhedanaṁ..

upekkhāsatisaṁsuddhanti. upekkhāti yā catutthe jhāne upekkhā upekkhanā ajjhupekkhanā cittasamatā {cittasamatho (syā0) mahāni0 207} cittappassaddhatā majjhattatā cittassa. satīti yā catutthe jhāne upekkhaṁ ārabbha sati anussati ...pe0 ... sammāsati. upekkhāsatisaṁsuddhanti catutthe jhāne upekkhā ca sati ca suddhā honti visuddhā saṁsuddhā parisuddhā pariyodātā anaṅgaṇā vigatūpakkilesā mudubhūtā kammaniyā ṭhitā āneñjappattāti -- upekkhāsatisaṁsuddhaṁ.

dhammatakkapurejavanti dhammatakko vuccati sammāsaṅkappo. so ādito hoti, purato hoti, pubbaṅgamo hoti aññāvimokkhassāti, evampi dhammatakkapurejavaṁ. atha vā, dhammatakko vuccati sammādiṭṭhi. sā ādito hoti, purato hoti, pubbaṅgamo hoti aññāvimokkhassāti, evampi dhammatakkapurejavaṁ. atha vā, dhammatakko vuccati catunnaṁ maggānaṁ pubbabhāgavipassanā. sā ādito hoti, purato hoti, pubbaṅgamo hoti aññāvimokkhassāti -- evampi dhammatakkapurejavaṁ.

aññāvimokkhaṁ pabrūmīti aññāvimokkho vuccati arahattavimokkho. arahattavimokkhaṁ pabrūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti -- aññāvimokkhaṁ pabrūmi.

avijjāya pabhedananti. avijjāti dukkhe aññāṇaṁ ...pe0 ... avijjā moho akusalamūlaṁ. pabhedananti avijjāya pabhedanaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti -- avijjāya pabhedanaṁ. tenāha bhagavā --

“upekkhāsatisaṁsuddhaṁ, dhammatakkapurejavaṁ.

aññāvimokkhaṁ pabrūmi, avijjāya pabhedanan”-ti..

77.

kiṁsu saṁyojano loko, kiṁsu tassa vicāraṇaṁ.

kissassa vippahānena, nibbānaṁ iti vuccati..

kiṁsu saṁyojano lokoti lokassa saṁyojanaṁ lagganaṁ bandhanaṁ upakkileso. kena loko yutto payutto āyutto samāyutto laggo laggito palibuddhoti -- kiṁsu saṁyojano loko.

kiṁsu tassa vicāraṇanti kiṁsu tassa cāraṇaṁ vicāraṇaṁ paṭivicāraṇaṁ. kena loko carati vicarati paṭivicaratīti -- kiṁsu tassa vicāraṇaṁ. kissassa vippahānena nibbānaṁ iti vuccatīti kissassa vippahānena vūpasamena paṭinissaggena paṭippassaddhiyā nibbānaṁ iti vuccati pavuccati kathīyati bhaṇīyati dīpīyati voharīyatīti -- kissassa vippahānena nibbānaṁ iti vuccati. tenāha so brāhmaṇo --

“kiṁsu saṁyojano loko, kiṁsu tassa vicāraṇaṁ.

kissassa vippahānena, nibbānaṁ iti vuccatī” ti..

78.

nandisaṁyojano loko, vitakkassa vicāraṇā.

taṇhāya vippahānena, nibbānaṁ iti vuccati..

nandisaṁyojano lokoti nandī vuccati taṇhā. yo rāgo sārāgo ...pe0 ... abhijjhā lobho akusalamūlaṁ, ayaṁ vuccati nandī. yā nandī lokassa saṁyojanaṁ lagganaṁ bandhanaṁ upakkileso, imāya nandiyā loko yutto payutto āyutto samāyutto laggo laggito palibuddhoti -- nandisaṁyojano loko.

vitakkassa vicāraṇāti. vitakkāti nava vitakkā -- kāmavitakko, byāpādavitakko, vihiṁsāvitakko, ñātivitakko janapadavitakko, amarāvitakko, parānudayatāpaṭisaṁyutto vitakko, lābhasakkārasilokapaṭisaṁyutto vitakko, anavaññattipaṭisaṁyutto vitakko. ime vuccanti nava vitakkā. ime nava vitakkā lokassa cāraṇā vicāraṇā paṭivicāraṇā. imehi navahi vitakkehi loko carati vicarati paṭivicaratīti -- vitakkassa vicāraṇā.

taṇhāya vippahānena nibbānaṁ iti vuccatīti. taṇhāti rūpataṇhā ...pe0 ... dhammataṇhā. taṇhāya vippahānena nibbānaṁ iti vuccatīti taṇhāya vippahānena vūpasamena paṭinissaggena paṭippassaddhiyā nibbānaṁ iti vuccati pavuccati kathīyati bhaṇīyati dīpīyati voharīyatīti -- taṇhāya vippahānena nibbānaṁ iti vuccati. tenāha bhagavā --

“nandisaṁyojano loko, vitakkassa vicāraṇā.

taṇhāya vippahānena, nibbānaṁ iti vuccatī” ti..

79.

kathaṁ satassa carato, viññāṇaṁ uparujjhati.

bhagavantaṁ puṭṭhumāgamā, taṁ suṇoma vaco tava..

kathaṁ satassa caratoti kathaṁ satassa sampajānassa carato viharato iriyato vattayato pālayato yapayato yāpayatoti -- kathaṁ satassa carato.

viññāṇaṁ uparujjhatīti viññāṇaṁ nirujjhati vūpasammati atthaṁ gacchati paṭippassambhatīti -- viññāṇaṁ uparujjhati.

bhagavantaṁ puṭṭhumāgamāti buddhaṁ bhagavantaṁ puṭṭhuṁ pucchituṁ yācituṁ ajjhesituṁ pasādetuṁ āgamhā āgatamhā upāgatamhā sampattamhā, “tayā saddhiṁ samāgatamhā” ti -- bhagavantaṁ puṭṭhumāgamā.

taṁ suṇoma vaco tavāti. tanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ suṇoma uggaṇhāma dhārema upadhārema upalakkhemāti -- taṁ suṇoma vaco tava. tenāha so brāhmaṇo --

“kathaṁ satassa carato, viññāṇaṁ uparujjhati.

bhagavantaṁ puṭṭhumāgamā, taṁ suṇoma vaco tavā” ti..

80.

ajjhattañca bahiddhā ca, vedanaṁ nābhinandato.

evaṁ satassa carato, viññāṇaṁ uparujjhati..

ajjhattañca bahiddhā ca vedanaṁ nābhinandatoti ajjhattaṁ vedanāsu vedanānupassī viharanto vedanaṁ nābhinandati nābhivadati na ajjhoseti {na ajjhosāya tiṭṭhati (syā0)}, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; bahiddhā vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; ajjhattabahiddhā vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. ajjhattaṁ samudayadhammānupassī vedanāsu vedanānupassī {idaṁ padaṁ natthi syā0 potthake} viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; ajjhattaṁ vayadhammānupassī vedanāsu vedanānupassī viharanto ...pe0 ... ajjhattaṁ samudayavayadhammānupassī vedanāsu vedanānupassī viharanto ...pe0 ... bahiddhā samudayadhammānupassī vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; bahiddhā vayadhammānupassī vedanāsu vedanānupassī viharanto ...pe0 ... bahiddhā samudayavayadhammānupassī vedanāsu vedanānupassī viharanto ...pe0 ... ajjhattabahiddhā samudayadhammānupassī vedanāsu vedanānupassī viharanto ...pe0 ... ajjhattabahiddhā vayadhammānupassī vedanāsu vedanānupassī viharanto ...pe0 ... ajjhattabahiddhā samudayavayadhammānupassī vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. imehi dvādasahi ākārehi vedanāsu vedanānupassī viharanto ...pe0 ... anabhāvaṁ gameti.

atha vā, vedanaṁ aniccato passanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. vedanaṁ dukkhato rogato gaṇḍato sallato aghato ābādhato ...pe0 ... nissaraṇato passanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. imehi cattālīsāya {dvācattāḷīsāya (syā0)} ākārehi vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gametīti -- ajjhattañca bahiddhā ca vedanaṁ nābhinandato.

evaṁ satassa caratoti evaṁ satassa sampajānassa carato viharato iriyato vattayato pālayato yapayato yāpayatoti -- evaṁ satassa carato.

viññāṇaṁ uparujjhatīti puññābhisaṅkhārasahagataṁ viññāṇaṁ apuññābhisaṅkhārasahagataṁ viññāṇaṁ āneñjābhisaṅkhārasahagataṁ viññāṇaṁ nirujjhati vūpasammati atthaṁ gacchati paṭippassambhatīti -- viññāṇaṁ uparujjhatī. tenāha bhagavā --

“ajjhattañca bahiddhā ca, vedanaṁ nābhinandato.

evaṁ satassa carato, viññāṇaṁ uparujjhatī” ti..

saha gāthāpariyosānā ...pe0 ... satthā me, bhante bhagavā, sāvakohamasmīti.

udayamāṇavapucchāniddeso terasamo.

14. posālamāṇavapucchāniddeso

81.

yo atītaṁ ādisati, [iccāyasmā posālo]

anejo chinnasaṁsayo.

pāraguṁ {pāragū (syā0 ka0)} sabbadhammānaṁ, atthi pañhena āgamaṁ..

yo atītaṁ ādisatīti. yoti yo so bhagavā sayambhū. anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto, balesu ca vasībhāvaṁ. atītaṁ ādisatīti bhagavā attano ca paresañca atītampi ādisati, anāgatampi ādisati, paccuppannampi ādisati.

kathaṁ bhagavā attano atītaṁ ādisati? bhagavā attano atītaṁ ekampi jātiṁ ādisati, dvepi jātiyo ādisati, tissopi jātiyo ādisati, catassopi jātiyo ādisati, pañcapi jātiyo ādisati, dasapi jātiyo ādisati, vīsampi jātiyo ādisati, tiṁsampi jātiyo ādisati, cattālīsampi jātiyo ādisati, paññāsampi jātiyo ādisati, jātisatampi ...pe0 ... jātisahassampi ... jātisatasahassampi ... anekepi saṁvaṭṭakappe ... anekepi vivaṭṭakappe ... anekepi saṁvaṭṭavivaṭṭakappe ādisati -- “amutrāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādiṁ; tatrāpāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno” ti. iti sākāraṁ sauddesaṁ anekavihitaṁ pubbenivāsaṁ ādisati. evaṁ bhagavā attano atītaṁ ādisati.

kathaṁ bhagavā paresaṁ atītaṁ ādisati? bhagavā paresaṁ atītaṁ ekampi jātiṁ ādisati, dvepi jātiyo ādisati ...pe0 ... anekepi saṁvaṭṭavivaṭṭakappe ādisati -- “amutrāsi evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādi; tatrāpāsi evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno” ti. iti sākāraṁ sauddesaṁ anekavihitaṁ pubbenivāsaṁ ādisati. evaṁ bhagavā paresaṁ atītaṁ ādisati.

bhagavā pañca jātakasatāni bhāsanto attano ca paresañca atītaṁ ādisati, mahāpadāniyasuttantaṁ {mahādhaniyasuttaṁ (syā0)} bhāsanto attano ca paresañca atītaṁ ādisati, mahāsudassaniyasuttantaṁ bhāsanto attano ca paresañca atītaṁ ādisati, mahāgovindiyasuttantaṁ bhāsanto attano ca paresañca atītaṁ ādisati, maghadeviyasuttantaṁ bhāsanto attano ca paresañca atītaṁ ādisati.

vuttañhetaṁ bhagavatā -- “atītaṁ kho, cunda, addhānaṁ ārabbha tathāgatassa satānusāriñāṇaṁ {satānussariyañāṇaṁ (ka0) passa dī0 ni0 3.187} hoti. so yāvatakaṁ ākaṅkhati tāvatakaṁ anussarati. anāgatañca kho, cunda ...pe0 ... paccuppannañca kho, cunda, addhānaṁ ārabbha tathāgatassa bodhijaṁ ñāṇaṁ uppajjati -- `ayamantimā jāti, natthidāni punabbhavo” 'ti.

indriyaparopariyattañāṇaṁ {indriyaparopariyattiñāṇaṁ (ka0) aṭṭhakathā oloketabbā} tathāgatassa tathāgatabalaṁ, sattānaṁ āsayānusayañāṇaṁ tathāgatassa tathāgatabalaṁ, yamakapāṭihīre ñāṇaṁ {yamakapāṭihiriyañāṇaṁ (syā0)} tathāgatassa tathāgatabalaṁ, mahākaruṇāsamāpattiyā ñāṇaṁ tathāgatassa tathāgatabalaṁ, sabbaññutañāṇaṁ tathāgatassa tathāgatabalaṁ, anāvaraṇañāṇaṁ tathāgatassa tathāgatabalaṁ, sabbattha asaṅgamappaṭihatamanāvaraṇañāṇaṁ tathāgatassa tathāgatabalaṁ. evaṁ bhagavā attano ca paresañca atītampi ādisati anāgatampi ādisati paccuppannampi ādisati ācikkhati deseti paññapeti paṭṭhapeti vivarati vibhajati uttānīkaroti pakāsetīti -- yo atītaṁ ādisati.

iccāyasmā posāloti. iccāti padasandhi ...pe0 ... āyasmāti piyavacanaṁ ...pe0 ... posāloti tassa brāhmaṇassa nāmaṁ ...pe0 ... abhilāpoti -- iccāyasmā posālo.

anejo chinnasaṁsayoti ejā vuccati taṇhā. yo rāgo sārāgo ...pe0 ... abhijjhā lobho akusalamūlaṁ. sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho anejo. ejāya pahīnattā anejo. bhagavā lābhepi na iñjati ...pe0 ... dukkhepi na iñjati na calati na vedhati nappavedhati na sampavedhatīti anejo. chinnasaṁsayoti saṁsayo vuccati vicikicchā. dukkhe kaṅkhā ...pe0 ... chambhitattaṁ cittassa manovilekho. so saṁsayo buddhassa bhagavato pahīno chinno ucchinno samucchinno vūpasanto paṭinissaggo paṭippassaddho abhabbuppattiko ñāṇagginā daḍḍho. tasmā buddho chinnasaṁsayoti -- anejo chinnasaṁsayo.

pāraguṁ sabbadhammānanti bhagavā sabbadhammānaṁ abhiññāpāragū pariññāpāragū pahānapāragū bhāvanāpāragū sacchikiriyāpāragū samāpattipāragū abhiññāpāragū sabbadhammānaṁ ...pe0 ... jātimaraṇasaṁsāro natthi tassa punabbhavoti -- pāragū sabbadhammānaṁ.

atthi pañhena āgamanti pañhena atthiko āgatomhi ...pe0 ... “vahassetaṁ bhāran”-ti -- atthi pañhena āgamaṁ. tenāha so brāhmaṇo --

“yo atītaṁ ādisati, [iccāyasmā posālo]

anejo chinnasaṁsayo.

pāraguṁ sabbadhammānaṁ, atthi pañhena āgaman”-ti..

82.

vibhūtarūpasaññissa, sabbakāyappahāyino.

ajjhattañca bahiddhā ca, natthi kiñcīti passato.

ñāṇaṁ sakkānupucchāmi, kathaṁ neyyo tathāvidho..

vibhūtarūpasaññissāti katamā rūpasaññā? rūpāvacarasamāpattiṁ samāpannassa vā upapannassa vā diṭṭhadhammasukhavihārissa vā saññā sañjānanā sañjānitattaṁ -- ayaṁ rūpasaññā. vibhūtarūpasaññissāti catasso arūpasamāpattiyo paṭiladdhassa {lābhissa (syā0)} rūpasaññā vibhūtā honti vigatā atikkantā samatikkantā vītivattāti -- vibhūtarūpasaññissa.

sabbakāyappahāyinoti sabbo tassa paṭisandhiko rūpakāyo pahīno, tadaṅgasamatikkamā vikkhambhanappahānena pahīno tassa rūpakāyoti -- sabbakāyappahāyino.

ajjhattañca bahiddhā ca, natthi kiñcīti passatoti. natthi kiñcīti ākiñcaññāyatanasamāpatti. kiṁkāraṇā? natthi kiñcīti ākiñcaññāyatanasamāpatti. yaṁ viññāṇañcāyatanasamāpattiṁ sato samāpajjitvā tato vuṭṭhahitvā taññeva viññāṇaṁ abhāveti, vibhāveti, antaradhāpeti, “natthi kiñcī” ti passati -- taṁkāraṇā natthi kiñcīti ākiñcaññāyatanasamāpattīti -- ajjhattañca bahiddhā ca natthi kiñcīti passato.

ñāṇaṁ sakkānupucchāmīti. sakkāti -- sakko. bhagavā sakyakulā pabbajitotipi sakko ...pe0 ... pahīnabhayabheravo vigatalomahaṁsotipi sakko. ñāṇaṁ sakkānupucchāmīti tassa ñāṇaṁ pucchāmi, paññaṁ pucchāmi, sambuddhaṁ pucchāmi. “kīdisaṁ kiṁsaṇṭhitaṁ kiṁpakāraṁ kiṁpaṭibhāgaṁ ñāṇaṁ icchitabban”-ti -- ñāṇaṁ sakkānupucchāmi.

kathaṁ neyyo tathāvidhoti kathaṁ so netabbo vinetabbo anunetabbo paññapetabbo nijjhāpetabbo pekkhetabbo pasādetabbo? kathaṁ tena {kathamassa (syā0)} uttari ñāṇaṁ uppādetabbaṁ? tathāvidhoti tathāvidho tādiso tassaṇṭhito tappakāro tappaṭibhāgo yo so ākiñcaññāyatanasamāpattilābhīti -- kathaṁ neyyo tathāvidho. tenāha so brāhmaṇo --

“vibhūtarūpasaññissa, sabbakāyappahāyino.

ajjhattañca bahiddhā ca, natthi kiñcīti passato.

ñāṇaṁ sakkānupucchāmi, kathaṁ neyyo tathāvidho” ti..

83.

viññāṇaṭṭhitiyo sabbā, [posālāti bhagavā]

abhijānaṁ tathāgato.

tiṭṭhantamenaṁ jānāti, dhimuttaṁ tapparāyaṇaṁ.

viññāṇaṭṭhitiyo sabbāti bhagavā abhisaṅkhāravasena catasso viññāṇaṭṭhitiyo jānāti, paṭisandhivasena satta viññāṇaṭṭhitiyo jānāti. kathaṁ bhagavā abhisaṅkhāravasena catasso viññāṇaṭṭhitiyo jānāti? vuttañhetaṁ bhagavatā -- “rūpupayaṁ {rūpūpāyaṁ (syā0 ka0) passa saṁ0 ni0 3.53} vā, bhikkhave, viññāṇaṁ tiṭṭhamānaṁ tiṭṭheyya {tiṭṭhati (syā0 ka0)}, rūpārammaṇaṁ rūpappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyya. vedanupayaṁ vā, bhikkhave ...pe0 ... saññupayaṁ vā, bhikkhave ...pe0 ... saṅkhārupayaṁ vā, bhikkhave, viññāṇaṁ tiṭṭhamānaṁ tiṭṭheyya, saṅkhārārammaṇaṁ saṅkhārappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyyā” ti. evaṁ bhagavā abhisaṅkhāravasena catasso viññāṇaṭṭhitiyo jānāti.

kathaṁ bhagavā paṭisandhivasena satta viññāṇaṭṭhitiyo jānāti? vuttañhetaṁ bhagavatā -- “santi, bhikkhave, sattā nānattakāyā nānattasaññino -- seyyathāpi manussā ekacce ca devā ekacce ca vinipātikā. ayaṁ paṭhamā viññāṇaṭṭhiti.

“santi, bhikkhave, sattā nānattakāyā ekattasaññino, seyyathāpi devā brahmakāyikā paṭhamābhinibbattā. ayaṁ dutiyā viññāṇaṭṭhiti.

“santi, bhikkhave, sattā ekattakāyā nānattasaññino, seyyathāpi devā ābhassarā. ayaṁ tatiyā viññāṇaṭṭhiti.

“santi, bhikkhave, sattā ekattakāyā ekattasaññino, seyyathāpi devā subhakiṇhā. ayaṁ catutthī {catutthā (syā0) passa a0 ni0 7.44} viññāṇaṭṭhiti.

“santi, bhikkhave, sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā, ananto ākāsoti ākāsānañcāyatanūpagā. ayaṁ pañcamī {pañcamā (syā0)} viññāṇaṭṭhiti.

“santi, bhikkhave, sattā sabbaso ākāsānañcāyatanaṁ samatikkamma, anantaṁ viññāṇanti viññāṇañcāyatanūpagā. ayaṁ chaṭṭhī {chaṭṭho (syā0)} viññāṇaṭṭhiti.

“santi, bhikkhave, sattā sabbaso viññāṇañcāyatanaṁ samatikkamma, natthi kiñcīti ākiñcaññāyatanūpagā. ayaṁ sattamī {sattamā (syā0)} viññāṇaṭṭhiti”. evaṁ bhagavā paṭisandhivasena satta viññāṇaṭṭhitiyo jānātīti -- viññāṇaṭṭhitiyo sabbā.

posālāti bhagavāti. posālāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- posālāti bhagavā.

abhijānaṁ tathāgatoti. abhijānanti abhijānanto vijānanto paṭivijānanto paṭivijjhanto tathāgato. vuttañhetaṁ bhagavatā -- “atītaṁ cepi kho, cunda, hoti abhūtaṁ atacchaṁ anatthasañhitaṁ, na taṁ tathāgato byākaroti. atītaṁ cepi, cunda, hoti bhūtaṁ tacchaṁ anatthasañhitaṁ, tampi tathāgato na byākaroti. atītaṁ cepi kho, cunda, hoti bhūtaṁ tacchaṁ atthasañhitaṁ, tatra kālaññū tathāgato hoti tasseva pañhassa veyyākaraṇāya. anāgataṁ cepi, cunda, hoti ...pe0 ... paccuppannaṁ cepi, cunda, hoti abhūtaṁ atacchaṁ anatthasañhitaṁ, na taṁ tathāgato byākaroti. paccuppannaṁ cepi, cunda, hoti bhūtaṁ tacchaṁ anatthasañhitaṁ, tampi tathāgato na byākaroti. paccuppannaṁ cepi, cunda, hoti bhūtaṁ tacchaṁ atthasañhitaṁ, tatra kālaññū tathāgato hoti tassa pañhassa veyyākaraṇāya. iti kho, cunda, atītānāgatapaccuppannesu dhammesu tathāgato kālavādī bhūtavādī atthavādī dhammavādī vinayavādī. tasmā tathāgatoti vuccati.

“yaṁ kho, cunda, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, sabbaṁ taṁ tathāgatena abhisambuddhaṁ. tasmā tathāgatoti vuccati. yañca, cunda, rattiṁ tathāgato anuttaraṁ sammāsambodhiṁ abhisambujjhati, yañca rattiṁ anupādisesāya nibbānadhātuyā parinibbāyati, yaṁ etasmiṁ antare bhāsati lapati niddisati sabbaṁ taṁ tatheva hoti no aññathā. tasmā tathāgatoti vuccati. yathāvādī, cunda, tathāgato tathākārī; yathākārī tathāvādī. iti yathāvādī tathākārī, yathākārī tathāvādī. tasmā tathāgatoti vuccati. sadevake, cunda, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī. tasmā tathāgatoti vuccatī” ti -- abhijānaṁ tathāgato.

tiṭṭhantamenaṁ jānātīti bhagavā idhatthaññeva {idhaṭṭhaññeva (syā0)} jānāti kammābhisaṅkhāravasena -- “ayaṁ puggalo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissatī” ti. bhagavā idhatthaññeva jānāti kammābhisaṅkhāravasena -- “ayaṁ puggalo kāyassa bhedā paraṁ maraṇā tiracchānayoniṁ upapajjissatī” ti. bhagavā idhatthaññeva jānāti kammābhisaṅkhāravasena -- “ayaṁ puggalo kāyassa bhedā paraṁ maraṇā pettivisayaṁ upapajjissatī” ti. bhagavā idhatthaññeva jānāti kammābhisaṅkhāravasena -- “ayaṁ puggalo kāyassa bhedā paraṁ maraṇā manussesu uppajjissatī” ti. bhagavā idhatthaññeva jānāti kammābhisaṅkhāravasena -- “ayaṁ puggalo suppaṭipanno kāyassa bhedā paraṁ maraṇā sugatiṁ saggaṁ lokaṁ upapajjissatī” ti.

vuttañhetaṁ bhagavatā -- “idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi -- `tathāyaṁ puggalo paṭipanno, tathā ca iriyati, tañca maggaṁ samārūḷho, yathā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissatī'ti.

“idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi -- `tathāyaṁ puggalo paṭipanno tathā ca iriyati tañca maggaṁ samārūḷho, yathā kāyassa bhedā paraṁ maraṇā tiracchānayoniṁ upapajjissatī'ti.

“idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi -- `tathāyaṁ puggalo paṭipanno tathā ca iriyati tañca maggaṁ samārūḷho, yathā kāyassa bhedā paraṁ maraṇā pettivisayaṁ upapajjissatī'ti.

“idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi -- `tathāyaṁ puggalo paṭipanno tathā ca iriyati tañca maggaṁ samārūḷho, yathā kāyassa bhedā paraṁ maraṇā manussesu uppajjissatī'ti.

“idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi -- `tathāyaṁ puggalo paṭipanno tathā ca iriyati tañca maggaṁ samārūḷho, yathā kāyassa bhedā paraṁ maraṇā sugatiṁ saggaṁ lokaṁ upapajjissatī'ti.

“idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi -- `tathāyaṁ puggalo paṭipanno tathā ca iriyati tañca maggaṁ samārūḷho, yathā āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī” 'ti -- tiṭṭhantamenaṁ jānāti.

dhimuttaṁ tapparāyaṇanti. dhimuttanti ākiñcaññāyatanaṁ. dhimuttanti vimokkhena dhimuttaṁ tatrādhimuttaṁ tadadhimuttaṁ tadādhipateyyaṁ. atha vā, bhagavā jānāti -- “ayaṁ puggalo rūpādhimutto saddādhimutto gandhādhimutto rasādhimutto phoṭṭhabbādhimutto kulādhimutto gaṇādhimutto āvāsādhimutto lābhādhimutto yasādhimutto pasaṁsādhimutto sukhādhimutto cīvarādhimutto piṇḍapātādhimutto senāsanādhimutto gilānapaccayabhesajjaparikkhārādhimutto suttantādhimutto vinayādhimutto abhidhammādhimutto āraññakaṅgādhimutto piṇḍapātikaṅgādhimutto paṁsukūlikaṅgādhimutto tecīvarikaṅgādhimutto sapadānacārikaṅgādhimutto khalupacchābhattikaṅgādhimutto nesajjikaṅgādhimutto yathāsanthatikaṅgādhimutto paṭhamajjhānādhimutto dutiyajjhānādhimutto tatiyajjhānādhimutto catutthajjhānādhimuttoākāsānañcāyatanasamāpattādhimutto viññāṇañcāyatanasamāpattādhimutto ākiñcaññāyatanasamāpattādhimutto nevasaññānāsaññāyatanasamāpattādhimutto” tidhimuttaṁ.

tapparāyaṇanti ākiñcaññāyatanamayaṁ tapparāyaṇaṁ kammaparāyaṇaṁ vipākaparāyaṇaṁ kammagarukaṁ paṭisandhigarukaṁ. atha vā, bhagavā jānāti -- “ayaṁ puggalo rūpaparāyaṇo ...pe0 ... nevasaññānāsaññāyatanasamāpattiparāyaṇo” ti -- dhimuttaṁ tapparāyaṇaṁ. tenāha bhagavā --

“viññāṇaṭṭhitiyo sabbā, [posālāti bhagavā]

abhijānaṁ tathāgato.

tiṭṭhantamenaṁ jānāti, dhimuttaṁ tapparāyaṇan”-ti..

84.

ākiñcaññāsambhavaṁ ñatvā, nandisaṁyojanaṁ iti.

evametaṁ abhiññāya, tato tattha vipassati.

etaṁ ñāṇaṁ tathaṁ tassa, brāhmaṇassa vusīmato..

ākiñcaññāsambhavaṁ ñatvāti ākiñcaññāsambhavoti vuccati ākiñcaññāyatanasaṁvattaniko kammābhisaṅkhāro. ākiñcaññāyatanasaṁvattanikaṁ kammābhisaṅkhāraṁ ākiñcaññāsambhavoti ñatvā, laggananti ñatvā, bandhananti ñatvā, palibodhoti ñatvā jānitvā tulayitvā tīrayitvā vibhāvayitvā vibhūtaṁ katvāti -- ākiñcaññāsambhavaṁ ñatvā.

nandisaṁyojanaṁ itīti nandisaṁyojanaṁ vuccati arūparāgo. arūparāgena taṁ kammaṁ laggaṁ laggitaṁ palibuddhaṁ arūparāgaṁ nandisaṁyojananti ñatvā, laggananti ñatvā, bandhananti ñatvā, palibodhoti ñatvā jānitvā tulayitvā tīrayitvā vibhāvayitvā vibhūtaṁ katvā. itīti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ itīti -- nandisaṁyojanaṁ iti.

evametaṁ abhiññāyāti evaṁ etaṁ abhiññāya jānitvā tulayitvā tīrayitvā vibhāvayitvā vibhūtaṁ katvāti -- evametaṁ abhiññāya.

tato tattha vipassatīti. tatthāti ākiñcaññāyatanaṁ samāpajjitvā tato vuṭṭhahitvā tattha jāte cittacetasike dhamme aniccato vipassati, dukkhato vipassati, rogato ...pe0 ... nissaraṇato vipassati dakkhati oloketi nijjhāyati upaparikkhatīti -- tato tattha vipassati.

etaṁ ñāṇaṁ tathaṁ tassāti etaṁ ñāṇaṁ tacchaṁ bhūtaṁ yāthāvaṁ aviparītaṁ tassāti -- etaṁ ñāṇaṁ tathaṁ tassa.

brāhmaṇassa vusīmatoti. brāhmaṇoti sattannaṁ dhammānaṁ bāhitattā brāhmaṇo ...pe0 ... asito tādi pavuccate sa brahmāti. brāhmaṇassa vusīmatoti puthujjanakalyāṇaṁ upādāya satta sekkhā appattassa pattiyā anadhigatassa adhigamāya asacchikatassa sacchikiriyāya vasanti saṁvasanti āvasanti parivasanti; arahā vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññā vimutto; so vutthavāso ciṇṇacaraṇo ...pe0 ... jātimaraṇasaṁsāro; natthi tassa punabbhavoti -- brāhmaṇassa vusīmato. tenāha bhagavā --

“ākiñcaññāsambhavaṁ ñatvā, nandisaṁyojanaṁ iti.

evametaṁ abhiññāya, tato tattha vipassati.

etaṁ ñāṇaṁ tathaṁ tassa, brāhmaṇassa vusīmato” ti..

saha gāthāpariyosānā ...pe0 ... satthā me, bhante bhagavā, sāvakohamasmīti.

posālamāṇavapucchāniddeso cuddasamo.

15. mogharājamāṇavapucchāniddeso

85.

dvāhaṁ sakkaṁ apucchissaṁ, [iccāyasmā mogharājā]

na me byākāsi cakkhumā.

yāvatatiyañca devīsi {devisi (syā0)}, byākarotīti me sutaṁ..

dvāhaṁ sakkaṁ apucchissanti so brāhmaṇo dvikkhattuṁ buddhaṁ bhagavantaṁ pañhaṁ apucchi. tassa bhagavā pañhaṁ puṭṭho na byākāsi -- “tadantarā {cakkhusamanantarā (syā0)} imassa brāhmaṇassa indriyaparipāko bhavissatī” ti. sakkanti sakko. bhagavā sakyakulā pabbajitotipi sakko. atha vā, aḍḍho mahaddhano dhanavātipi sakko. tassimāni dhanāni, seyyathidaṁ -- saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ sammappadhānadhanaṁ iddhipādadhanaṁ indriyadhanaṁ baladhanaṁ bojjhaṅgadhanaṁ maggadhanaṁ phaladhanaṁ nibbānadhanaṁ. imehi anekavidhehi dhanaratanehi aḍḍho mahaddhano dhanavātipi sakko. atha vā, sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṁsotipi sakko. dvāhaṁ sakkaṁ apucchissanti dvāhaṁ sakkaṁ apucchissaṁ ayācissaṁ ajjhesissaṁ pasādayissanti -- dvāhaṁ sakkaṁ apucchissaṁ.

iccāyasmā mogharājāti. iccāti padasandhi ...pe0 ... āyasmāti piyavacanaṁ ...pe0 ... mogharājāti tassa brāhmaṇassa nāmaṁ ...pe0 ... abhilāpoti -- iccāyasmā mogharājā.

na me byākāsi cakkhumāti. na me byākāsīti na me byākāsi na ācikkhi na desesi na paññapesi na paṭṭhapesi na vivari na vibhaji na uttānīakāsi na pakāsesi. cakkhumāti bhagavā pañcahi cakkhūhi cakkhumā -- maṁsacakkhunāpi cakkhumā, dibbacakkhunāpi {dibbena cakkhunāpi (ka0)} cakkhumā, paññācakkhunāpi cakkhumā, buddhacakkhunāpi cakkhumā, samantacakkhunāpi cakkhumā.

kathaṁ bhagavā maṁsacakkhunāpi cakkhumā? maṁsacakkhumhi bhagavato pañca vaṇṇā saṁvijjanti -- nīlo ca vaṇṇo, pītako ca vaṇṇo, lohitako ca vaṇṇo, kaṇho ca vaṇṇo, odāto ca vaṇṇo. yattha ca akkhilomāni patiṭṭhitāni taṁ nīlaṁ hoti sunīlaṁ pāsādikaṁ dassaneyyaṁ umāpupphasamānaṁ {ummārapupphasamānaṁ (syā0) mahāni0 156}. tassa parato pītakaṁ hoti supītakaṁ suvaṇṇavaṇṇaṁ pāsādikaṁ dassaneyyaṁ kaṇikārapupphasamānaṁ. ubhato ca akkhikūṭāni bhagavato lohitakāni honti sulohitakāni pāsādikāni dassaneyyāni indagopakasamānāni. majjhe kaṇhaṁ hoti sukaṇhaṁ alūkhaṁ siniddhaṁ pāsādikaṁ dassaneyyaṁ addāriṭṭhakasamānaṁ {aḷāriṭṭhakasamānaṁ (syā0)}. tassa parato odātaṁ hoti suodātaṁ setaṁ paṇḍaraṁ pāsādikaṁ dassaneyyaṁ osadhitārakasamānaṁ. tena bhagavā pākatikena maṁsacakkhunā attabhāvapariyāpannena purimasucaritakammābhinibbattena samantā yojanaṁ passati divā ceva rattiñca. yadā hi caturaṅgasamannāgato andhakāro hoti sūriyo ca atthaṅgato {atthaṅgamito (syā0 ka0)} hoti; kāḷapakkho ca uposatho hoti, tibbo ca vanasaṇḍo hoti, mahā ca kāḷamegho {akālamegho (syā0 ka0) passa mahāni0 156} abbhuṭṭhito hoti. evarūpe caturaṅgasamannāgate andhakāre samantā yojanaṁ passati. natthi so kuṭṭo vā kavāṭaṁ vā pākāro vā pabbato vā gaccho vā latā vā āvaraṇaṁ rūpānaṁ dassanāya. ekaṁ ce tilaphalaṁ nimittaṁ katvā tilavāhe pakkhipeyya, taṁyeva tilaphalaṁ uddhareyya. evaṁ parisuddhaṁ bhagavato pākatikaṁ maṁsacakkhu. evaṁ bhagavā maṁsacakkhunāpi cakkhumā.

kathaṁ bhagavā dibbena cakkhunāpi cakkhumā? bhagavā dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe; sugate duggate yathākammūpage satte pajānāti -- “ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā, te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā; ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā, te kāyassa bhedā paraṁ maraṇā sugatiṁ saggaṁ lokaṁ upapannā” ti. iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate, yathākammūpage satte pajānāti. ākaṅkhamāno ca bhagavā ekampi lokadhātuṁ passeyya, dvepi lokadhātuyo passeyya, tissopi lokadhātuyo passeyya, catassopi lokadhātuyo passeyya, pañcapi lokadhātuyo passeyya, dasapi lokadhātuyo passeyya, vīsampi lokadhātuyo passeyya, tiṁsampi lokadhātuyo passeyya, cattālīsampi lokadhātuyo passeyya, paññāsampi lokadhātuyo passeyya, satampi lokadhātuyo passeyya, sahassimpi cūḷanikaṁ lokadhātuṁ passeyya, dvisahassimpi majjhimikaṁ lokadhātuṁ passeyya, tisahassimpi lokadhātuṁ passeyya, mahāsahassimpi {tisahassiṁ mahāsahassampi (ka0)} lokadhātuṁ passeyya, yāvatakaṁ vā {yāvatā (sī0 ka0)} pana ākaṅkheyya tāvatakaṁ passeyya. evaṁ parisuddhaṁ bhagavato dibbacakkhu. evaṁ bhagavā dibbena cakkhunāpi cakkhumā.

kathaṁ bhagavā paññācakkhunāpi cakkhumā? bhagavā mahāpañño puthupañño javanapañño hāsapañño tikkhapañño nibbedhikapañño paññāpabhedakusalo pabhinnañāṇo adhigatapaṭisambhidappatto catuvesārajjappatto dasabaladhārī purisāsabho purisasīho purisanāgo purisājañño purisadhorayho anantañāṇo anantatejo anantayaso aḍḍho mahaddhano dhanavā netā vinetā anunetā paññāpetā nijjhāpetā pekkhetā pasādetā. so hi bhagavā anuppannassa maggassa uppādetā asañjātassa maggassa sañjanetā anakkhātassa maggassa akkhātā, maggaññū maggavidū maggakovido maggānugā ca pana etarahi sāvakā viharanti pacchā samannāgatā.

so hi bhagavā jānaṁ jānāti, passaṁ passati, cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī {dhammasāmi (syā0 ka0)} tathāgato. natthi tassa bhagavato aññātaṁ adiṭṭhaṁ aviditaṁ asacchikataṁ aphassitaṁ {aphusitaṁ (syā0 ka0)} paññāya. atītaṁ anāgataṁ paccuppannaṁ {atītānāgatapaccuppannaṁ (syā0)} upādāya sabbe dhammā sabbākārena buddhassa bhagavato ñāṇamukhe āpāthaṁ āgacchanti. yaṁ kiñci neyyaṁ nāma atthi jānitabbaṁ {atthi dhammaṁ jānitabbaṁ (ka0)} attattho vā parattho vā ubhayattho vā diṭṭhadhammiko vā attho samparāyiko vā attho uttāno vā attho gambhīro vā attho gūḷho vā attho paṭicchanno vā attho neyyo vā attho nīto vā attho anavajjo vā attho nikkileso vā attho vodāno vā attho paramattho vā {paramattho vā attho (ka0)}, sabbaṁ taṁ anto buddhañāṇe parivattati.

sabbaṁ kāyakammaṁ buddhassa bhagavato ñāṇānuparivatti, sabbaṁ vacīkammaṁ ñāṇānuparivatti, sabbaṁ manokammaṁ ñāṇānuparivatti. atīte buddhassa bhagavato appaṭihataṁ ñāṇaṁ, anāgate appaṭihataṁ ñāṇaṁ, paccuppanne appaṭihataṁ ñāṇaṁ, yāvatakaṁ neyyaṁ tāvatakaṁ ñāṇaṁ, yāvatakaṁ ñāṇaṁ tāvatakaṁ neyyaṁ. neyyapariyantikaṁ ñāṇaṁ, ñāṇapariyantikaṁ neyyaṁ, neyyaṁ atikkamitvā ñāṇaṁ nappavattati, ñāṇaṁ atikkamitvā neyyapatho natthi. aññamaññapariyantaṭṭhāyino te dhammā. yathā dvinnaṁ samuggapaṭalānaṁ sammāphusitānaṁ heṭṭhimaṁ samuggapaṭalaṁ uparimaṁ nātivattati, uparimaṁ samuggapaṭalaṁ heṭṭhimaṁ nātivattati, aññamaññapariyantaṭṭhāyino; evameva buddhassa bhagavato neyyañca ñāṇañca aññamaññapariyantaṭṭhāyino. yāvatakaṁ neyyaṁ tāvatakaṁ ñāṇaṁ, yāvatakaṁ ñāṇaṁ tāvatakaṁ neyyaṁ, neyyapariyantikaṁ ñāṇaṁ, ñāṇapariyantikaṁ neyyaṁ. neyyaṁ atikkamitvā ñāṇaṁ nappavattati, ñāṇaṁ atikkamitvā neyyapatho natthi. aññamaññapariyantaṭṭhāyino te dhammā.

sabbadhammesu buddhassa bhagavato ñāṇaṁ pavattati. sabbe dhammā buddhassa bhagavato āvajjanapaṭibaddhā ākaṅkhapaṭibaddhā manasikārapaṭibaddhā cittuppādapaṭibaddhā. sabbasattesu buddhassa bhagavato ñāṇaṁ pavattati. sabbesañca sattānaṁ bhagavā āsayaṁ jānāti, anusayaṁ jānāti, caritaṁ jānāti, adhimuttiṁ jānāti, apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbābhabbe satte jānāti. sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati.

yathā ye keci macchakacchapā antamaso timitimiṅgalaṁ {timitipiṅgalaṁ (ka0)} upādāya antomahāsamudde parivattanti, evameva sadevako loko samārako loko sabrahmako loko sassamaṇabrāhmaṇī pajā sadevamanussā antobuddhañāṇe parivattati. yathā ye keci pakkhī antamaso garuḷaṁ venateyyaṁ upādāya ākāsassa padese parivattanti, evameva yepi te sāriputtasamā paññāya samannāgatā tepi buddhañāṇassa padese parivattanti; buddhañāṇaṁ devamanussānaṁ paññaṁ pharitvā abhibhavitvā tiṭṭhati.

yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā vālavedhirūpā vobhindantā {te bhindantā (syā0 ka0)} maññe caranti paññāgatena diṭṭhigatāni, te pañhe abhisaṅkharitvā abhisaṅkharitvā tathāgataṁ upasaṅkamitvā pucchanti gūḷhāni ca paṭicchannāni. kathitā visajjitā ca te pañhā bhagavatā {bhagavato (ka0)} honti niddiṭṭhakāraṇā. upakkhittakā ca te bhagavato sampajjanti. atha kho bhagavāva tattha atirocati -- yadidaṁ paññāyāti. evaṁ bhagavā paññācakkhunāpi cakkhumā.

kathaṁ bhagavā buddhacakkhunāpi cakkhumā? bhagavā buddhacakkhunā lokaṁ volokento {olokento (ka0)} addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce paralokavajjabhayadassāvino {para ... dassāvine (ka0)} viharante. seyyathāpi nāma uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakānuggatāni antonimuggaposīni {antonimmuggaposīni (ka0)}, appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni samodakaṁ ṭhitāni, appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakā accuggamma tiṭṭhanti anupalittāni udakena; evamevaṁ bhagavā buddhacakkhunā lokaṁ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce paralokavajjabhayadassāvino viharante. jānāti bhagavā -- “ayaṁ puggalo rāgacarito, ayaṁ dosacarito, ayaṁ mohacarito, ayaṁ vitakkacarito, ayaṁ saddhācarito, ayaṁ ñāṇacarito” ti. rāgacaritassa bhagavā puggalassa asubhakathaṁ katheti; dosacaritassa bhagavā puggalassa mettābhāvanaṁ ācikkhati; mohacaritassa bhagavā puggalassa uddese paripucchāya kālena dhammassavane kālena dhammasākacchāya garusaṁvāse niveseti; vitakkacaritassa bhagavā puggalassa ānāpānassatiṁ ācikkhati; saddhācaritassa bhagavā puggalassa pasādanīyaṁ nimittaṁ ācikkhati buddhasubodhiṁ {buddhasubuddhataṁ (ka0)} dhammasudhammataṁ saṅghasuppaṭipattiṁ sīlāni ca; attano ñāṇacaritassa bhagavā puggalassa vipassanānimittaṁ ācikkhati aniccākāraṁ dukkhākāraṁ anattākāraṁ.

“sele yathā pabbatamuddhaniṭṭhito, yathāpi passe janataṁ samantato.

tathūpamaṁ dhammamayaṁ sumedha, pāsādamāruyha samantacakkhu.

sokāvatiṇṇaṁ {sokāvakiṇṇaṁ (syā0)} janatamapetasoko, avekkhassu jātijarābhibhūtan”-ti..

evaṁ bhagavā buddhacakkhunāpi cakkhumā.

kathaṁ bhagavā samantacakkhunāpi cakkhumā? samantacakkhu vuccati sabbaññutañāṇaṁ. bhagavā sabbaññutañāṇena upeto samupeto upāgato samupāgato upapanno samupapanno samannāgato.

“na tassa addiṭṭhamidhatthi kiñci, atho aviññātamajānitabbaṁ.

sabbaṁ abhiññāsi yadatthi neyyaṁ, tathāgato tena samantacakkhū” ti..

evaṁ bhagavā samantacakkhunāpi cakkhumāti -- na me byākāsi cakkhumā.

yāvatatiyañca devīsi, byākarotīti me sutanti yāvatatiyaṁ buddho sahadhammikaṁ pañhaṁ puṭṭho byākaroti no saṁsāretīti {sampāyatīti (syā0)} -- evaṁ mayā uggahitaṁ, evaṁ mayā upadhāritaṁ, evaṁ mayā upalakkhitaṁ. devīsīti bhagavā ceva isi cāti -- devīsi. yathā rājā pabbajitā vuccanti rājisayo, brāhmaṇā pabbajitā vuccanti brāhmaṇisayo, evameva bhagavā devo ceva isi cāti -- devīsi.

atha vā, bhagavā pabbajitotipi isi. mahantaṁ sīlakkhandhaṁ esī gavesī pariyesītipi isi. mahantaṁ samādhikkhandhaṁ ...pe0 ... mahantaṁ paññākkhandhaṁ ... mahantaṁ vimuttikkhandhaṁ ... mahantaṁ vimuttiñāṇadassanakkhandhaṁ esī gavesī pariyesītipi isi. mahato tamokāyassa padālanaṁ esī gavesī pariyesītipi isi. mahato vipallāsassa pabhedanaṁ esī gavesī pariyesītipi isi. mahato taṇhāsallassa abbahanaṁ ... mahato diṭṭhisaṅghāṭassa viniveṭhanaṁ ... mahato mānaddhajassa papātanaṁ ... mahato abhisaṅkhārassa vūpasamaṁ ... mahato oghassa nittharaṇaṁ ... mahato bhārassa nikkhepanaṁ ... mahato saṁsāravaṭṭassa upacchedaṁ ... mahato santāpassa nibbāpanaṁ ... mahato pariḷāhassa paṭippassaddhiṁ ... mahato dhammaddhajassa ussāpanaṁ esī gavesī pariyesītipi isi. mahante satipaṭṭhāne ... mahante sammappadhāne ... mahantāni indriyāni ... mahantāni balāni ... mahante bojjhaṅge ... mahantaṁ ariyaṁ aṭṭhaṅgikaṁ maggaṁ ... mahantaṁ paramatthaṁ ṁ1ataṁ nibbānaṁ esī gavesī pariyesītipi isi. mahesakkhehi vā sattehi esito gavesito pariyesito -- “kahaṁ buddho, kahaṁ bhagavā, kahaṁ devadevo, kahaṁ narāsabho” tipi isīti -- yāvatatiyañca devīsi byākarotīti me sutaṁ. tenāha so brāhmaṇo --

“dvāhaṁ sakkaṁ apucchissaṁ, [iccāyasmā mogharājā]

na me byākāsi cakkhumā.

yāvatatiyañca devīsi, byākarotīti me sutan”-ti..

86.

ayaṁ loko paro loko, brahmaloko sadevako.

diṭṭhiṁ te nābhijānāti, gotamassa yasassino..

ayaṁ loko paro lokoti. ayaṁ lokoti manussaloko. paro lokoti manussalokaṁ ṭhapetvā sabbo paro lokoti -- ayaṁ loko paro loko.

brahmaloko sadevakoti sadevako loko samārako sabrahmako sassamaṇabrāhmaṇī pajā sadevamanussāti -- brahmaloko sadevako.

diṭṭhiṁ te nābhijānātīti tuyhaṁ diṭṭhiṁ khantiṁ ruciṁ laddhiṁ ajjhāsayaṁ adhippāyaṁ loko na jānāti -- “ayaṁ evaṁdiṭṭhiko evaṁkhantiko evaṁruciko evaṁladdhiko evaṁajjhāsayo evaṁadhippāyo” ti na jānāti na passati na dakkhati nādhigacchati na vindati na paṭilabhatīti -- diṭṭhiṁ te nābhijānāti.

gotamassa yasassinoti bhagavā yasappattoti yasassī. atha vā, bhagavā sakkato garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānantipi yasassīti -- gotamassa yassino. tenāha so brāhmaṇo --

“ayaṁ loko paro loko, brahmaloko sadevako.

diṭṭhiṁ te nābhijānāti, gotamassa yasassino” ti..

87.

evaṁ abhikkantadassāviṁ, atthi pañhena āgamaṁ.

kathaṁ lokaṁ avekkhantaṁ, maccurājā na passati..

evaṁ abhikkantadassāvinti evaṁ abhikkantadassāviṁ aggadassāviṁ seṭṭhadassāviṁ viseṭṭhadassāviṁ pāmokkhadassāviṁ uttamadassāviṁ paramadassāvinti -- evaṁ abhikkantadassāviṁ.

atthi pañhena āgamanti pañhena atthiko āgatomhi ...pe0 ... vahassetaṁ bhāranti, evampi atthi pañhena āgamaṁ.

kathaṁ lokaṁ avekkhantanti kathaṁ lokaṁ avekkhantaṁ paccavekkhantaṁ tulayantaṁ tīrayantaṁ vibhāvayantaṁ vibhūtaṁ karontanti -- kathaṁ lokaṁ avekkhantaṁ.

maccurājā na passatīti maccurājā na passati na dakkhati nādhigacchati na vindati na paṭilabhatīti -- maccurājā na passati. tenāha so brāhmaṇo --

“evaṁ abhikkantadassāviṁ, atthi pañhena āgamaṁ.

kathaṁ lokaṁ avekkhantaṁ, maccurājā na passatī” ti..

88.

suññato lokaṁ avekkhassu, mogharāja sadā sato.

attānudiṭṭhiṁ ūhacca, evaṁ maccutaro siyā.

evaṁ lokaṁ avekkhantaṁ, maccurājā na passati..

suññato lokaṁ avekkhassūti. lokoti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko sadevako {sadevako loko (ka0)}. aññataro bhikkhu bhagavantaṁ etadavoca -- “loko lokoti, bhante, vuccati. kittāvatā nu kho, bhante, lokoti vuccatī” ti? “lujjatīti kho, bhikkhu, tasmā lokoti vuccati. kiñca lujjati? cakkhu kho bhikkhu lujjati, rūpā lujjanti, cakkhuviñāṇaṁ lujjati, cakkhusamphasso lujjati, yampidaṁ {yamidaṁ (ka0) passa saṁ0 ni0 4.82} cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi lujjati; sotaṁ lujjati, gandhā lujjanti ...pe0 ... kāyo lujjati, phoṭṭhabbā lujjanti; mano lujjati, dhammā lujjanti, manoviññāṇaṁ lujjati, manosamphasso lujjati; yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi lujjati. lujjatīti kho, bhikkhu, tasmā lokoti vuccati”.

suññato lokaṁ avekkhassūti dvīhi kāraṇehi suññato lokaṁ avekkhati -- avasiyapavattasallakkhaṇavasena {avassiyapavatta ... (syā0)} vā tucchasaṅkhārasamanupassanāvasena vā. kathaṁ avasiyapavattasallakkhaṇavasena suññato lokaṁ avekkhati? rūpe vaso na labbhati, vedanāya vaso na labbhati, saññāya vaso na labbhati, saṅkhāresu vaso na labbhati, viññāṇe vaso na labbhati. vuttañhetaṁ bhagavatā {passa saṁ0 ni0 3.59} -- “rūpaṁ, bhikkhave, anattā. rūpañca hidaṁ, bhikkhave, attā abhavissa, nayidaṁ rūpaṁ ābādhāya saṁvatteyya; labbhetha ca rūpe -- `evaṁ me rūpaṁ hotu, evaṁ me rūpaṁ mā ahosī'ti. yasmā ca kho, bhikkhave, rūpaṁ anattā, tasmā rūpaṁ ābādhāya saṁvattati na ca labbhati rūpe -- `evaṁ me rūpaṁ hotu, evaṁ me rūpaṁ mā ahosī'ti.

“vedanā anattā. vedanā ca hidaṁ, bhikkhave, attā abhavissa, nayidaṁ vedanā ābādhāya saṁvatteyya; labbhetha ca vedanāya -- `evaṁ me vedanā hotu, evaṁ me vedanā mā ahosī'ti. yasmā ca kho, bhikkhave, vedanā anattā, tasmā vedanā ābādhāya saṁvattati, na ca labbhati vedanāya -- `evaṁ me vedanā hotu, evaṁ me vedanā mā ahosī'ti.

“saññā anattā. saññā ca hidaṁ, bhikkhave, attā abhavissa, nayidaṁ saññā ābādhāya saṁvatteyya; labbhetha ca saññāya -- `evaṁ me saññā hotu, evaṁ me saññā mā ahosī'ti. yasmā ca kho, bhikkhave, saññā anattā, tasmā saññā ābādhāya saṁvattati, na ca labbhati saññāya -- `evaṁ me saññā hotu, evaṁ me saññā mā ahosī'ti.

“saṅkhārā anattā. saṅkhārā ca hidaṁ, bhikkhave, attā abhavissaṁsu, nayidaṁ saṅkhārā ābādhāya saṁvatteyyuṁ; labbhetha ca saṅkhāresu -- `evaṁ me saṅkhārā hontu, evaṁ me saṅkhārā mā ahesu'nti. yasmā ca kho, bhikkhave, saṅkhārā anattā, tasmā saṅkhārā ābādhāya saṁvattanti, na ca labbhati saṅkhāresu -- `evaṁ me saṅkhārā hontu, evaṁ me saṅkhārā mā ahesu'nti.

“viññāṇaṁ anattā. viññāṇañca hidaṁ, bhikkhave, attā abhavissa, nayidaṁ viññāṇaṁ ābādhāya saṁvatteyya; labbhetha ca viññāṇe -- `evaṁ me viññāṇaṁ hotu, evaṁ me viññāṇaṁ mā ahosī'ti. yasmā ca kho, bhikkhave, viññāṇaṁ anattā, tasmā viññāṇaṁ ābādhāya saṁvattati, na ca labbhati viññāṇe -- `evaṁ me viññāṇaṁ hotu, evaṁ me viññāṇaṁ mā ahosī” 'ti.

vuttañhetaṁ bhagavatā -- “nāyaṁ, bhikkhave, kāyo tumhākaṁ, napi aññesaṁ {paresaṁ (syā0) passa saṁ0 ni0 2.37}. purāṇamidaṁ, bhikkhave, kammaṁ abhisaṅkhataṁ abhisañcetayitaṁ vedaniyaṁ daṭṭhabbaṁ. tatra kho, bhikkhave, sutavā ariyasāvako paṭiccasamuppādaṁyeva sādhukaṁ yoniso manasi karoti -- `iti imasmiṁ sati idaṁ hoti, imassuppādā idaṁ uppajjati; imasmiṁ asati idaṁ na hoti, imassa nirodhā idaṁ nirujjhati, yadidaṁ -- avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti -- evametassa kevalassa dukkhakkhandhassa samudayo hoti” '.

“avijjāya tveva asesavirāganirodhā saṅkhāranirodho, saṅkhāranirodhā viññāṇanirodho ...pe0 ... jātinirodhā jarāmaraṇaṁ sokaparidevadukkhadomanassupāyāsā nirujjhanti, evametassa kevalassa dukkhakkhandhassa nirodho hotī” ti. evaṁ avasiyapavattasallakkhaṇavasena suññato lokaṁ avekkhati.

kathaṁ tucchasaṅkhārasamanupassanāvasena suññato lokaṁ avekkhati? rūpe sāro na labbhati, vedanāya sāro na labbhati, saññāya sāro na labbhati, saṅkhāresu sāro na labbhati, viññāṇe sāro na labbhati; rūpaṁ assāraṁ nissāraṁ sārāpagataṁ niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. vedanā assārā nissārā sārāpagatā ...pe0 ... saññā assārā nissārā sārāpagatā ... saṅkhārā assārā nissārā sārāpagatā ... viññāṇaṁ assāraṁ nissāraṁ sārāpagataṁ niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. yathā naḷo assāro nissāro sārāpagato, yathā ca eraṇḍo ...pe0 ... yathā ca udumbaro assāro nissāro sārāpagato, yathā ca setagaccho {setavaccho (ka0)} assāro nissāro sārāpagato, yathā ca pālibhaddako {pāḷibhaddako (ka0)} assāro nissāro sārāpagato, yathā ca pheṇapiṇḍo {pheṇupiṇḍo (syā0)} assāro nissāro sārāpagato, yathā ca udakapubbuḷaṁ {pubbulakaṁ (syā0)} assāraṁ nissāraṁ sārāpagataṁ, yathā ca marīci assārā nissārā sārāpagatā, yathā kadalikkhandho assāro nissāro sārāpagato, yathā māyā assārā nissārā sārāpagatā -- evameva rūpaṁ assāraṁ nissāraṁ sārāpagataṁ niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. vedanā assārā nissārā sārāpagatā ...pe0 ... saññā assārā nissārā sārāpagatā ... saṅkhārā assārā nissārā sārāpagatā ... viññāṇaṁ assāraṁ nissāraṁ sārāpagataṁ niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. evaṁ tucchasaṅkhārasamanupassanāvasena suññato lokaṁ avekkhati. imehi dvīhi kāraṇehi suññato lokaṁ avekkhati.

api ca, chahākārehi suññato lokaṁ avekkhati. cakkhu suññaṁ {syā0 ... potthake imasmiṁ ṭhāne aññathā dissati} attena vā attaniyena vā niccena vā dhuvena vā sassatena vā avipariṇāmadhammena vā, sotaṁ suññaṁ ...pe0 ... ghānaṁ suññaṁ ... jivhā suññā ... kāyo suñño ... mano suñño attena vā attaniyena vā niccena vā dhuvena vā sassatena vā avipariṇāmadhammena vā. rūpā suññā ...pe0 ... saddā suññā ... gandhā suññā ... rasā suññā ... phoṭṭhabbā suññā ... dhammā suññā attena vā attaniyena vā niccena vā dhuvena vā sassatena vā avipariṇāmadhammena vā. cakkhuviññāṇaṁ suññaṁ ...pe0 ... manoviññāṇaṁ suññaṁ ... cakkhusamphasso suñño ... manosamphasso suñño ... cakkhusamphassajā vedanā suññā ... manosamphassajā vedanā suññā ... rūpasaññā suññā ... dhammasaññā suññā ... rūpasañcetanā suññā ... dhammasañcetanā suññā ... rūpataṇhā suññā ... rūpavitakko suñño ... rūpavicāro suñño ... dhammavicāro suñño attena vā attaniyena vā niccena vā dhuvena vā sassatena vā avipariṇāmadhammena vā. evaṁ chahākārehi suññato lokaṁ avekkhati.

api ca, dasahākārehi suññato lokaṁ avekkhati. rūpaṁ rittato tucchato suññato anattato asārakato vadhakato vibhavato aghamūlato sāsavato saṅkhatato; vedanaṁ ...pe0 ... saññaṁ ... saṅkhāre ... viññāṇaṁ ... cutiṁ ... upapattiṁ ... paṭisandhiṁ ... bhavaṁ ... saṁsāravaṭṭaṁ rittato tucchato suññato anattato asārakato vadhakato vibhavato aghamūlato sāsavato saṅkhatato. evaṁ dasahākārehi suññato lokaṁ avekkhati.

api ca, dvādasahākārehi suññato lokaṁ avekkhati. rūpaṁ na satto na jīvo na naro na māṇavo na itthī na puriso na attā na attaniyaṁ nāhaṁ na mama na koci na kassaci; vedanā ...pe0 ... saññā ... saṅkhārā ... viññāṇaṁ na satto na jīvo na naro na māṇavo na itthī na puriso na attā na attaniyaṁ nāhaṁ na mama na koci na kassaci. evaṁ dvādasahākārehi suññato lokaṁ avekkhati.

vuttañhetaṁ bhagavatā -- “yaṁ, bhikkhave, na tumhākaṁ taṁ pajahatha. taṁ vo pahīnaṁ dīgharattaṁ hitāya sukhāya bhavissati. kiñca, bhikkhave, na tumhākaṁ? rūpaṁ, bhikkhave, na tumhākaṁ; taṁ pajahatha. taṁ vo pahīnaṁ dīgharattaṁ hitāya sukhāya bhavissati. vedanā, bhikkhave, na tumhākaṁ; taṁ pajahatha. sā vo pahīnā dīgharattaṁ hitāya sukhāya bhavissati. saññā, bhikkhave, na tumhākaṁ; taṁ pajahatha. sā vo pahīnā dīgharattaṁ hitāya sukhāya bhavissati. saṅkhārā, bhikkhave, na tumhākaṁ; te pajahatha. te vo pahīnā dīgharattaṁ hitāya sukhāya bhavissanti. viññāṇaṁ, bhikkhave, na tumhākaṁ; taṁ pajahatha. taṁ vo pahīnaṁ dīgharattaṁ hitāya sukhāya bhavissati. seyyathāpi {taṁ kiṁ maññatha (syā0 ka0) passa saṁ0 ni0 3.33}, bhikkhave, yaṁ imasmiṁ jetavane tiṇakaṭṭhasākhāpalāsaṁ taṁ jano hareyya vā ḍaheyya vā yathāpaccayaṁ vā kareyya. api nu tumhākaṁ evamassa -- `amhe jano harati vā ḍahati vā yathāpaccayaṁ vā karotī'ti? `no hetaṁ, bhante'. `taṁ kissa hetu'? `na hi no etaṁ, bhante, attā vā attaniyaṁ vā'ti. evameva kho, bhikkhave, yaṁ na tumhākaṁ taṁ pajahatha; taṁ vo pahīnaṁ dīgharattaṁ hitāya sukhāya bhavissati. kiñca, bhikkhave, na tumhākaṁ? rūpaṁ, bhikkhave, na tumhākaṁ; taṁ pajahatha. taṁ vo pahīnaṁ dīgharattaṁ hitāya sukhāya bhavissati. vedanā ...pe0 ... saññā ... saṅkhārā ... viññāṇaṁ, bhikkhave, na tumhākaṁ; taṁ pajahatha. taṁ vo pahīnaṁ dīgharattaṁ hitāya sukhāya bhavissatī” ti. evampi suññato lokaṁ avekkhati.

āyasmā ānando bhagavantaṁ etadavoca -- “`suñño {suññato (ka0) passa saṁ0 ni0 4.85} loko, suñño loko'ti, bhante, vuccati. kittāvatā nu kho, bhante, suñño lokoti vuccatī” ti? “yasmā ca kho, ānanda, suññaṁ attena vā attaniyena vā, tasmā suñño lokoti vuccati. kiñcānanda, suññaṁ attena vā attaniyena vā? cakkhu kho, ānanda, suññaṁ attena vā attaniyena vā. rūpā suññā ...pe0 ... cakkhuviññāṇaṁ suññaṁ ... cakkhusamphasso suñño ... yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi suññaṁ attena vā attaniyena vā. sotaṁ suññaṁ ... saddā suññā ... ghānaṁ suññaṁ ... gandhā suññā ... jivhā suññā ... rasā suññā ... kāyo suñño ... phoṭṭhabbā suññā ... mano suñño ... dhammā suññā ... manoviññāṇaṁ suññaṁ ... manosamphasso suñño ... yampidaṁ suññaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi suññaṁ attena vā attaniyena vā. yasmā ca kho, ānanda, suññaṁ attena vā attaniyena vā, tasmā suñño lokoti vuccatī” ti. evampi suññato lokaṁ avekkhati.

“suddhaṁ dhammasamuppādaṁ, suddhasaṅkhārasantatiṁ.

passantassa yathābhūtaṁ, na bhayaṁ hoti gāmaṇi..

“tiṇakaṭṭhasamaṁ lokaṁ, yadā paññāya passati.

nāññaṁ {na aññaṁ (sī0 syā0 ka0)} patthayate kiñci, aññatrappaṭisandhiyā” ti..

evampi suññato lokaṁ avekkhati.

vuttañhetaṁ bhagavatā {passa saṁ0 ni0 4.246} -- “evameva kho, bhikkhave, bhikkhu rūpaṁ samannesati yāvatā rūpassa gati, vedanaṁ samannesati yāvatā vedanāya gati, saññaṁ samannesati yāvatā saññāya gati, saṅkhāre samannesati yāvatā saṅkhārānaṁ gati, viññāṇaṁ samannesati yāvatā viññāṇassa gati. tassa rūpaṁ {tassa bhikkhuno rūpaṁ (syā0)} samannesato yāvatā rūpassa gati, vedanaṁ ...pe0 ... saññaṁ ... saṅkhāre ... viññāṇaṁ samannesato yāvatā viññāṇassa gati, yampissa taṁ hoti ahanti vā mamanti vā asmīti vā, tampi tassa na hotī” ti. evampi suññato lokaṁ avekkhati.

suññato lokaṁ avekkhassūti suññato lokaṁ avekkhassu paccavekkhassu dakkhassu tulehi tīrehi vibhāvehi vibhūtaṁ karohīti -- suññato lokaṁ avekkhassu.

mogharāja sadā satoti. mogharājāti bhagavā taṁ brāhmaṇaṁ nāmena ālapati. sadāti sabbakālaṁ ...pe0 ... pacchime vayokhandhe. satoti catūhi kāraṇehi sato -- kāye kāyānupassanāsatipaṭṭhānaṁ bhāvento sato ...pe0 ... so vuccati satoti -- mogharāja sadā sato.

attānudiṭṭhiṁ ūhaccāti attānudiṭṭhi vuccati vīsativatthukā sakkāyadiṭṭhi. idha assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī sappurisadhammassa akovido sappurisadhamme avinīto rūpaṁ attato samanupassati rūpavantaṁ vā attānaṁ attani vā rūpaṁ rūpasmiṁ vā attānaṁ, vedanaṁ ...pe0 ... saññaṁ ... saṅkhāre ... viññāṇaṁ attato samanupassati viññāṇavantaṁ vā attānaṁ attani vā viññāṇaṁ viññāṇasmiṁ vā attānaṁ. yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho viparītaggāho vipallāsaggāho micchāgāho ayāthāvakasmiṁ yāthāvakanti gāho yāvatā dvāsaṭṭhi diṭṭhigatāni, ayaṁ attānudiṭṭhi. attānudiṭṭhiṁ ūhaccāti attānudiṭṭhiṁ ūhacca samūhacca {uhacca samuhacca (ka0) saddanītiyā pana sameti} uddharitvā samuddharitvā uppāṭayitvā samuppāṭayitvā pajahitvā vinodetvā byantīkaritvā anabhāvaṁ gametvāti -- attānudiṭṭhiṁ ūhacca.

evaṁ maccutaro siyāti evaṁ maccupi tareyyāsi, jarāpi tareyyāsi, maraṇampi tareyyāsi uttareyyāsi patareyyāsi samatikkameyyāsi vītivatteyyāsīti -- evaṁ maccutaro siyā.

evaṁ lokaṁ avekkhantanti evaṁ lokaṁ avekkhantaṁ paccavekkhantaṁ tulayantaṁ tīrayantaṁ vibhāvayantaṁ vibhūtaṁ karontanti -- evaṁ lokaṁ avekkhantaṁ.

maccurājā na passatīti maccupi maccurājā, māropi maccurājā, maraṇampi maccurājā. na passatīti maccurājā na passatī na dakkhati nādhigacchati na vindati na paṭilabhati. vuttañhetaṁ bhagavatā -- “seyyathāpi, bhikkhave, āraññiko migo araññe pavane caramāno vissattho gacchati vissattho {vissaṭṭho (ka0)} tiṭṭhati vissattho nisīdati vissattho seyyaṁ kappeti. taṁ kissa hetu? anāpāthagato {anāpātagato (ka0)}, bhikkhave, luddassa. evameva kho, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ayaṁ vuccati, bhikkhave, `bhikkhu andhamakāsi {antamakāsi (ka0) passa ma0 ni0 1.271} māraṁ, apadaṁ vadhitvā māracakkhuṁ adassanaṁ gato pāpimato'.

“puna caparaṁ, bhikkhave, bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ ...pe0 ... tatiyaṁ jhānaṁ ... catutthaṁ jhānaṁ upasampajja viharati. ayaṁ vuccati, bhikkhave, `bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato'.

“puna caparaṁ, bhikkhave, bhikkhu sabbaso rūpasaññānaṁ samatikkamā, paṭighasaññānaṁ atthaṅgamā, nānattasaññānaṁ amanasikārā, ananto ākāsoti ākāsānañcāyatanaṁ upasampajja viharati. ayaṁ vuccati, bhikkhave, `bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato'.

“puna caparaṁ, bhikkhave, bhikkhu sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharati ...pe0 ....

“puna caparaṁ, bhikkhave, sabbaso viññāṇañcāyatanaṁ samatikkamma natthi kiñcīti ākiñcaññāyatanaṁ upasampajja viharati ...pe0 ....

“puna caparaṁ, bhikkhave, sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati ...pe0 ....

“puna caparaṁ, bhikkhave, sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati; paññāya cassa disvā āsavā parikkhīṇā honti. ayaṁ vuccati, bhikkhave, `bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato, tiṇṇo loke visattika'nti. so vissattho gacchati vissattho tiṭṭhati vissattho nisīdati vissattho seyyaṁ kappeti. taṁ kissa hetu? anāpāthagato bhikkhu pāpimato” ti -- maccurājā na passati. tenāha bhagavā --

“suññato lokaṁ avekkhassu, mogharāja sadā sato.

attānudiṭṭhiṁ ūhacca, evaṁ maccutaro siyā.

evaṁ lokaṁ avekkhantaṁ, maccurājā na passatī” ti..

saha gāthāpariyosānā ...pe0 ... satthā me, bhante bhagavā, sāvakohamasmīti.

mogharājamāṇavapucchāniddeso pannarasamo.

16. piṅgiyamāṇavapucchāniddeso

89.

jiṇṇohamasmi abalo vītavaṇṇo {vivaṇṇo (syā0)}, [iccāyasmā piṅgiyo]

nettā na suddhā savanaṁ na phāsu.

māhaṁ nassaṁ momuho antarāva {antarāya (syā0 ka0)}, ācikkha dhammaṁ yamahaṁ vijaññaṁ.

jātijarāya idha vippahānaṁ..

jiṇṇohamasmi abalo vītavaṇṇoti. jiṇṇohamasmīti jiṇṇo vuḍḍho mahallako addhagato vayoanuppatto vīsavassasatiko jātiyā. abaloti dubbalo appabalo appathāmo. vītavaṇṇoti vītavaṇṇo vigatavaṇṇo vigacchitavaṇṇo. yā sā purimā subhā vaṇṇanibhā sā antarahitā, ādīnavo pātubhūtoti -- jiṇṇohamasmi abalo vītavaṇṇo.

iccāyasmā piṅgiyoti. iccāti padasandhi ...pe0 .... āyasmāti piyavacanaṁ ...pe0 .... piṅgiyoti tassa brāhmaṇassa nāmaṁ ...pe0 ... abhilāpoti -- iccāyasmā piṅgiyo.

nettā na suddhā savanaṁ na phāsūti nettā asuddhā avisuddhā aparisuddhā avodātā. no tathā cakkhunā rūpe passāmīti -- nettā na suddhā. savanaṁ na phāsūti sotaṁ asuddhaṁ avisuddhaṁ aparisuddhaṁ avodātaṁ. no tathā sotena saddaṁ suṇomīti -- nettā na suddhā savanaṁ na phāsu.

māhaṁ nassaṁ momuho antarāvāti. māhaṁ nassanti māhaṁ nassa māhaṁ vinassaṁ māhaṁ panassaṁ. momuhoti mohamuho avijjāgato aññāṇī avibhāvī duppañño. antarāvāti tuyhaṁ dhammaṁ diṭṭhiṁ paṭipadaṁ maggaṁ anaññāya anadhigantvā aviditvā appaṭilabhitvā aphassayitvā asacchikaritvā antarāyeva kālaṅkareyyanti -- māhaṁ nassaṁ momuho antarāva.

ācikkha dhammaṁ yamahaṁ vijaññanti. dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne, cattāro sammappadhāne, cattāro iddhipāde, pañcindriyāni, pañca balāni, satta bojjhaṅge, ariyaṁ aṭṭhaṅgikaṁ maggaṁ, nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti -- ācikkha dhammaṁ. yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti -- ācikkha dhammaṁ yamahaṁ vijaññaṁ.

jātijarāya idha vippahānanti idheva jātijarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti -- jātijarāya idha vippahānaṁ. tenāha so brāhmaṇo --

“jiṇṇohamasmi abalo vītavaṇṇo, [iccāyasmā piṅgiyo]

nettā na suddhā savanaṁ na phāsu.

māhaṁ nassaṁ momuho antarāva, ācikkha dhammaṁ yamahaṁ vijaññaṁ.

jātijarāya idha vippahānan”-ti..

90.

disvāna rūpesu vihaññamāne, [piṅgiyāti bhagavā]

ruppanti rūpesu janā pamattā.

tasmā tuvaṁ piṅgiya appamatto, jahassu rūpaṁ apunabbhavāya..

disvāna rūpesu vihaññamāneti. rūpanti cattāro ca mahābhūtā catunnañca mahābhūtānaṁ upādāya rūpaṁ. sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti {upaghātayanti (syā0 ka0)}. rūpe sati vividhakammakāraṇā {vividhakammakaraṇāni (ka0)} kārenti. kasāhipi tāḷenti, vettehipi tāḷenti, aḍḍhadaṇḍakehipi tāḷenti, hatthampi chindanti, pādampi chindanti, hatthapādampi chindanti, kaṇṇampi chindanti, nāsampi chindanti, kaṇṇanāsampi chindanti, bilaṅgathālikampi karonti, saṅkhamuṇḍikampi karonti, rāhumukhampi karonti, jotimālikampi karonti, hatthapajjotikampi karonti, erakavattikampi karonti, cīrakavāsikampi karonti, eṇeyyakampi karonti, baḷisamaṁsikampi karonti, kahāpaṇikampi karonti, khārāpatacchikampi {khārāpaṭicchikampi (ka0)} karonti, palighaparivattikampi karonti, palālapīṭhakampi karonti, tattenapi telena osiñcanti, sunakhehipi khādāpenti, jīvantampi sūle uttāsenti, asināpi sīsaṁ chindanti. evaṁ sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti. evaṁ haññamāne vihaññamāne upahaññamāne upaghātiyamāne disvā passitvā tulayitvā tīrayitvā vibhāvayitvā vibhūtaṁ katvāti -- disvāna rūpesu vihaññamāne.

piṅgiyāti bhagavāti. piṅgiyāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- piṅgiyāti bhagavā.

ruppanti rūpesu janā pamattāti. ruppantīti ruppanti kuppanti pīḷayanti {pīḷiyanti (syā0 ka0)} ghaṭṭayanti, byādhitā domanassitā honti. cakkhurogena ruppanti kuppanti pīḷayanti ghaṭṭayanti, byādhitā domanassitā honti. sotarogena ...pe0 ... kāyarogena ...pe0 ... ḍaṁsamakasavātātapasarīsapasamphassehi ruppanti kuppanti pīḷayanti ghaṭṭayanti, byādhitā domanassitā hontīti -- ruppanti rūpesu.

atha vā, cakkhusmiṁ hīyamāne hāyamāne parihāyamāne vemāne {vihāyamāne (ka0)} vigacchamāne antaradhāyamāne ruppanti ...pe0 ... domanassitā honti. sotasmiṁ ...pe0 ... ghānasmiṁ ... jivhāya ... kāyasmiṁ ... rūpasmiṁ ... saddasmiṁ ... gandhasmiṁ ... rasasmiṁ ... phoṭṭhabbasmiṁ ... kulasmiṁ ... gaṇasmiṁ ... āvāsasmiṁ ... lābhasmiṁ ... yasasmiṁ ... pasaṁsāya ... sukhasmiṁ ... cīvarasmiṁ ... piṇḍapātasmiṁ ... senāsanasmiṁ ... gilānapaccayabhesajjaparikkhārasmiṁ hīyamāne hāyamāne parihāyamāne vemāne vigacchamāne antaradhāyamāne ruppanti kuppanti pīḷayanti ghaṭṭayanti, byādhitā domanassitā hontīti -- evampi ruppanti rūpesu.

janāti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. pamattāti pamādo vattabbo kāyaduccaritena vā vacīduccaritena vā manoduccaritena vā pañcasu kāmaguṇesu cittassa vosaggo vosaggānuppadānaṁ kusalānaṁ vā dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā abahulīkammaṁ {abahulikammaṁ (ka0)} anadhiṭṭhānaṁ ananuyogo pamādo. yo evarūpo pamādo pamajjanā pamajjitattaṁ -- ayaṁ vuccati pamādo. iminā pamādena samannāgatā janā pamattāti -- ruppanti rūpesu janā pamattā.

tasmā tuvaṁ piṅgiya appamattoti. tasmāti tasmā taṁkāraṇā taṁhetu tappaccayā taṁnidānā evaṁ ādīnavaṁ sampassamāno rūpesūti -- tasmā tuvaṁ piṅgiya. appamattoti sakkaccakārī sātaccakārī ...pe0 ... appamādo kusalesu dhammesūti -- tasmā tuvaṁ piṅgiya appamatto.

jahassu rūpaṁ apunabbhavāyāti. rūpanti cattāro ca mahābhūtā catunnañca mahābhūtānaṁ upādāya rūpaṁ. jahassu rūpanti jahassu rūpaṁ, pajahassu rūpaṁ, vinodehi rūpaṁ, byantīkarohi rūpaṁ, anabhāvaṁ gamehi rūpaṁ. apunabbhavāyāti yathā te rūpaṁ idheva nirujjheyya, punapaṭisandhiko bhavo na nibbatteyya kāmadhātuyā vā rūpadhātuyā vā arūpadhātuyā vā, kāmabhave vā rūpabhave vā arūpabhave vā, saññābhave vā asaññābhave vā nevasaññānāsaññābhave vā, ekavokārabhave vā catuvokārabhave vā pañcavokārabhave vā, puna gatiyā vā upapattiyā vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya nābhinibbatteyya, idheva nirujjheyya vūpasameyya atthaṁ gaccheyya paṭippassambheyyāti -- jahassu rūpaṁ apunabbhavāya. tenāha bhagavā --

“disvāna rūpesu vihaññamāne, [piṅgiyāti bhagavā]

ruppanti rūpesu janā pamattā.

tasmā tuvaṁ piṅgiya appamatto, jahassu rūpaṁ apunabbhavāyā” ti..

91.

disā catasso vidisā catasso, uddhaṁ adho dasa disā imāyo.

na tuyhaṁ adiṭṭhaṁ assutaṁ amutaṁ, atho aviññātaṁ kiñci namatthi loke.

ācikkha dhammaṁ yamahaṁ vijaññaṁ, jātijarāya idha vippahānaṁ..

disā catasso vidisā catasso, uddhaṁ adho dasa disā imāyoti dasa disā.

na tuyhaṁ adiṭṭhaṁ assutaṁ amutaṁ, atho aviññātaṁ kiñci namatthi loketi na tuyhaṁ adiṭṭhaṁ assutaṁ amutaṁ aviññātaṁ kiñci attattho vā parattho vā ubhayattho vā diṭṭhadhammiko vā attho samparāyiko vā attho uttāno vā attho gambhīro vā attho gūḷho vā attho paṭicchanno vā attho neyyo vā attho nīto vā attho anavajjo vā attho nikkileso vā attho vodāno vā attho paramattho vā natthi na sati na saṁvijjati nupalabbhatīti -- na tuyhaṁ adiṭṭhaṁ assutaṁ amutaṁ, atho aviññātaṁ kiñci namatthi loke.

ācikkha dhammaṁ yamahaṁ vijaññanti. dhammanti ādikalyāṇaṁ ...pe0 ... nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti -- ācikkha dhammaṁ yamahaṁ vijaññaṁ.

jātijarāya idha vippahānanti idheva jātijarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti -- jātijarāya idha vippahānaṁ. tenāha so brāhmaṇo --

“disā catasso vidisā catasso, uddhaṁ adho dasa disā imāyo.

na tuyhaṁ adiṭṭhaṁ assutaṁ amutaṁ, atho aviññātaṁ kiñci namatthi loke.

ācikkha dhammaṁ yamahaṁ vijaññaṁ, jātijarāya idha vippahānan”-ti..

92.

taṇhādhipanne manuje pekkhamāno, [piṅgiyāti bhagavā]

santāpajāte jarasā parete.

tasmā tuvaṁ piṅgiya appamatto, jahassu taṇhaṁ apunabbhavāya..

taṇhādhipanne manuje pekkhamānoti. taṇhāti rūpataṇhā ...pe0 ... dhammataṇhā. taṇhādhipanneti taṇhādhipanne {taṇhāya adhipanne (ka0)} taṇhānuge taṇhānugate taṇhānusaṭe taṇhāya panne paṭipanne abhibhūte pariyādinnacitte. manujeti sattādhivacanaṁ. pekkhamānoti pekkhamāno dakkhamāno olokayamāno nijjhāyamāno upaparikkhamānoti -- taṇhādhipanne manuje pekkhamāno. piṅgiyāti bhagavāti. piṅgiyāti bhagavā taṁ brāhmaṇaṁ nāmena ālapati. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- piṅgiyāti bhagavā.

santāpajāte jarasā pareteti. santāpajāteti jātiyā santāpajāte, jarāya santāpajāte, byādhinā santāpajāte, maraṇena santāpajāte, sokaparidevadukkhadomanassupāyāsehi santāpajāte, nerayikena dukkhena santāpajāte ...pe0 ... diṭṭhibyasanena dukkhena santāpajāte ītijāte upaddavajāte upasaggajāteti -- santāpajāte. jarasā pareteti jarāya phuṭṭhe parete samohite samannāgate. jātiyā anugate jarāya anusaṭe byādhinā abhibhūte maraṇena abbhāhate atāṇe aleṇe asaraṇe asaraṇībhūteti -- santāpajāte jarasā parete.

tasmā tuvaṁ piṅgiya appamattoti. tasmāti tasmā taṁkāraṇā taṁhetu tappaccayā taṁnidānā evaṁ ādīnavaṁ sampassamāno taṇhāyāti -- tasmā tuvaṁ piṅgiya. appamattoti sakkaccakārī ...pe0 ... appamādo kusalesu dhammesūti -- tasmā tuvaṁ piṅgiya appamatto.

jahassu taṇhaṁ apunabbhavāyāti. taṇhāti rūpataṇhā ...pe0 ... dhammataṇhā. jahassu taṇhanti jahassu taṇhaṁ pajahassu taṇhaṁ vinodehi taṇhaṁ byantīkarohi taṇhaṁ anabhāvaṁ gamehi taṇhaṁ. apunabbhavāyāti yathā te ...pe0 ... punapaṭisandhiko bhavo na nibbatteyya kāmadhātuyā vā rūpadhātuyā vā arūpadhātuyā vā, kāmabhave vā rūpabhave vā arūpabhave vā, saññābhave vā asaññābhave vā nevasaññānāsaññābhave vā, ekavokārabhave vā catuvokārabhave vā pañcavokārabhave vā, punagatiyā vā upapattiyā vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya nābhinibbatteyya, idheva nirujjheyya vūpasameyya atthaṁ gaccheyya paṭippassambheyyāti -- jahassu taṇhaṁ apunabbhavāya. tenāha bhagavā --

“taṇhādhipanne manuje pekkhamāno, [piṅgiyāti bhagavā]

santāpajāte jarasā parete.

tasmā tuvaṁ piṅgiya appamatto, jahassu taṇhaṁ apunabbhavāyā” ti..

saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi -- “yaṁ kiñci samudayadhammaṁ sabbaṁ taṁ nirodhadhamman”-ti. tassa ca brāhmaṇassa virajaṁ vītamalaṁ dhammacakkhuṁ udapādi -- “yaṁ kiñci samudayadhammaṁ sabbaṁ taṁ nirodhadhamman”-ti. saha dhammacakkhussa paṭilābhā ajinajaṭāvākacīratidaṇḍakamaṇḍalukesā ca massū ca antarahitā bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ namassamāno nisinno hoti -- “satthā me bhante bhagavā, sāvakohamasmī” ti.

piṅgiyamāṇavapucchāniddeso {siṅgiyapañhaṁ (ka0)} soḷasamo.

17. pārāyanatthutigāthāniddeso

93. idamavoca bhagavā magadhesu viharanto pāsāṇake cetiye, paricārakasoḷasānaṁ {paricāritasoḷasannaṁ (syā0 ka0)} brāhmaṇānaṁ ajjhiṭṭho puṭṭho puṭṭho pañhaṁ byākāsi.

idamavoca bhagavāti idaṁ pārāyanaṁ avoca. bhagavāti gāravādhivacanametaṁ ...pe0 ... sacchikā paññatti, yadidaṁ bhagavāti -- idamavoca bhagavā. magadhesu viharantoti magadhanāmake janapade viharanto iriyanto vattento pālento yapento yāpento. pāsāṇake cetiyeti pāsāṇakacetiyaṁ vuccati buddhāsananti -- magadhesu viharanto pāsāṇake cetiye. paricārakasoḷasānaṁ brāhmaṇānanti piṅgiyo {siṅgiyo (ka0)} brāhmaṇo bāvarissa brāhmaṇassa paddho paddhacaro paricārako {paricāriko (syā0 ka0)} sisso. piṅgiyena {tena (ka0)} te soḷasāti -- evampi paricārakasoḷasānaṁ brāhmaṇānaṁ. atha vā, te soḷasa brāhmaṇā buddhassa bhagavato paddhā paddhacarā paricārakā sissāti -- evampi paricārakasoḷasānaṁ brāhmaṇānaṁ.

ajjhiṭṭho puṭṭho puṭṭho pañhaṁ byākāsīti. ajjhiṭṭhoti ajjhiṭṭho ajjhesito. puṭṭho puṭṭhoti puṭṭho puṭṭho pucchito pucchito yācito yācito ajjhesito ajjhesito pasādito pasādito. pañhaṁ byākāsīti pañhaṁ byākāsi ācikkhi desesi paññapesi paṭṭhapesi vivari vibhaji uttānīākāsi pakāsesīti -- ajjhiṭṭho puṭṭho puṭṭho pañhaṁ byākāsi. tenetaṁ vuccati --

“idamavoca bhagavā magadhesu viharanto pāsāṇake cetiye, paricārakasoḷasānaṁ brāhmaṇānaṁ ajjhiṭṭho puṭṭho puṭṭho pañhaṁ byākāsī” ti.

94. ekamekassa cepi pañhassa atthamaññāya dhammamaññāya dhammānudhammaṁ paṭipajjeyya, gaccheyyeva jarāmaraṇassa pāraṁ. pāraṅgamanīyā ime dhammāti. tasmā imassa dhammapariyāyassa “pārāyana” nteva adhivacanaṁ.

ekamekassa cepi pañhassāti ekamekassa cepi ajitapañhassa, ekamekassa cepi tissametteyyapañhassa, ekamekassa cepi puṇṇakapañhassa, ekamekassa cepi mettagūpañhassa, ekamekassa cepi dhotakapañhassa, ekamekassa cepi upasīvapañhassa, ekamekassa cepi nandakapañhassa, ekamekassa cepi hemakapañhassa, ekamekassa cepi todeyyapañhassa, ekamekassa cepi kappapañhassa, ekamekassa cepi jatukaṇṇipañhassa, ekamekassa cepi bhadrāvudhapañhassa, ekamekassa cepi udayapañhassa, ekamekassa cepi posālapañhassa, ekamekassa cepi mogharājapañhassa, ekamekassa cepi piṅgiyapañhassāti -- ekamekassa cepi pañhassa.

atthamaññāya dhammamaññāyāti sveva pañho dhammo, visajjanaṁ {vissajjanaṁ (ka0)} atthoti atthaṁ aññāya jānitvā tulayitvā tīrayitvā vibhāvayitvā vibhūtaṁ katvāti -- atthamaññāya. dhammamaññāyāti dhammaṁ aññāya jānitvā tulayitvā tīrayitvā vibhāvayitvā vibhūtaṁ katvāti -- dhammamaññāyāti -- atthamaññāya dhammamaññāya. dhammānudhammaṁ paṭipajjeyyāti sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ paṭipajjeyyāti -- dhammānudhammaṁ paṭipajjeyya. gaccheyyeva jarāmaraṇassa pāranti jarāmaraṇassa pāraṁ vuccati amataṁ nibbānaṁ. yo so sabbasaṅkhārasamatho sabbūpadhippaṭinissaggo taṇhakkhayo virāgo nirodho nibbānaṁ. gaccheyyeva jarāmaraṇassa pāranti jarāmaraṇassa pāraṁ gaccheyya, pāraṁ adhigaccheyya, pāraṁ adhiphasseyya, pāraṁ sacchikareyyāti -- gaccheyyeva jarāmaraṇassa pāraṁ. pāraṅgamanīyā ime dhammāti ime dhammā pāraṅgamanīyā. pāraṁ pāpenti pāraṁ sampāpenti pāraṁ samanupāpenti, jarāmaṇassa taraṇāya {tāraṇāya (syā0)} saṁvattantīti -- pāraṅgamanīyā ime dhammāti.

tasmā imassa dhammapariyāyassāti. tasmāti tasmā taṁkāraṇā taṁhetu tappaccayā taṁnidānāti -- tasmā. imassa dhammapariyāyassāti imassa pārāyanassāti -- tasmā imassa dhammapariyāyassa. pārāyananteva adhivacananti pāraṁ vuccati amataṁ nibbānaṁ ...pe0 ... nirodho nibbānaṁ. ayanaṁ vuccati maggo, seyyathidaṁ -- sammādiṭṭhi ...pe0 ... sammāsamādhi. adhivacananti saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti -- pārāyananteva adhivacanaṁ. tenetaṁ vuccati --

“ekamekassa cepi pañhassa atthamaññāya dhammamaññāya dhammānudhammaṁ paṭipajjeyya, gaccheyyeva jarāmaraṇassa pāraṁ. pāraṅgamanīyā ime dhammāti. tasmā imassa dhammapariyāyassa `pārāyana'nteva adhivacanan”-ti.

95.

ajito tissametteyyo, puṇṇako atha mettagū.

dhotako upasīvo ca, nando ca atha hemako..

96.

todeyyakappā dubhayo, jatukaṇṇī ca paṇḍito.

bhadrāvudho udayo ca, posālo cāpi brāhmaṇo.

mogharājā ca medhāvī, piṅgiyo ca mahāisi..

97.

ete buddhaṁ upāgacchuṁ, sampannacaraṇaṁ isiṁ.

pucchantā nipuṇe pañhe, buddhaseṭṭhaṁ upāgamuṁ..

ete buddhaṁ upāgacchunti. eteti soḷasa pārāyaniyā brāhmaṇā. buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto balesu ca vasībhāvaṁ. buddhoti kenaṭṭhena buddho? bujjhitā saccānīti buddho, bodhetā pajāyāti buddho, sabbaññutāya buddho, sabbadassāvitāya buddho, abhiññeyyatāya buddho, visavitāya buddho, khīṇāsavasaṅkhātena buddho, nirupalepasaṅkhātena buddho, ekantavītarāgoti buddho, ekantavītadosoti buddho, ekantavītamohoti buddho, ekantanikkilesoti buddho, ekāyanamaggaṁ gatoti buddho, eko anuttaraṁ sammāsambodhiṁ abhisambuddhoti buddho, abuddhivihatattā buddhipaṭilābhāti buddho. buddhoti netaṁ nāmaṁ mātarā kataṁ na pitarā kataṁ na bhātarā kataṁ na bhaginiyā kataṁ na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ. vimokkhantikametaṁ buddhānaṁ bhagavantānaṁ bodhiyā mūle saha sabbaññutañāṇassa paṭilābhā sacchikā paññatti, yadidaṁ buddhoti. ete buddhaṁ upāgacchunti ete buddhaṁ upāgamiṁsu upasaṅkamiṁsu payirupāsiṁsu paripucchiṁsu paripañhiṁsūti -- ete buddhaṁ upāgacchuṁ.

sampannacaraṇaṁ isinti caraṇaṁ vuccati sīlācāranibbatti. sīlasaṁvaropi caraṇaṁ, indriyasaṁvaropi caraṇaṁ, bhojane mattaññutāpi caraṇaṁ, jāgariyānuyogopi caraṇaṁ, sattapi saddhammā caraṇaṁ, cattāripi jhānāni caraṇaṁ. sampannacaraṇanti sampannacaraṇaṁ seṭṭhacaraṇaṁ viseṭṭhacaraṇaṁ {visiṭṭhacaraṇaṁ (ka0)} pāmokkhacaraṇaṁ uttamacaraṇaṁ pavaracaraṇaṁ. isīti isi bhagavā mahantaṁ sīlakkhandhaṁ esī gavesī pariyesīti isi ...pe0 ... mahesakkhehi vā sattehi esito gavesito pariyesito -- “kahaṁ buddho, kahaṁ bhagavā, kahaṁ devadevo kahaṁ narāsabho” ti -- isīti -- sampannacaraṇaṁ isiṁ.

pucchantā nipuṇe pañheti. pucchantāti pucchantā yācantā ajjhesantā pasādentā. nipuṇe pañheti gambhīre duddase duranubodhe sante paṇīte atakkāvacare nipuṇe paṇḍitavedanīye pañheti -- pucchantā nipuṇe pañhe.

buddhaseṭṭhaṁ upāgamunti. buddhoti yo so bhagavā ...pe0 ... sacchikā paññatti, yadidaṁ buddhoti. seṭṭhanti aggaṁ seṭṭhaṁ viseṭṭhaṁ pāmokkhaṁ uttamaṁ pavaraṁ buddhaṁ upāgamuṁ upāgamiṁsu upasaṅkamiṁsu payirupāsiṁsu paripucchiṁsu paripañhiṁsūti -- buddhaseṭṭhaṁ upāgamuṁ. tenetaṁ vuccati --

“ete buddhaṁ upāgacchuṁ, sampannacaraṇaṁ isiṁ.

pucchantā nipuṇe pañhe, buddhaseṭṭhaṁ upāgamu” nti..

98.

tesaṁ buddho pabyākāsi, pañhaṁ puṭṭho yathātathaṁ.

pañhānaṁ veyyākaraṇena, tosesi brāhmaṇe muni..

tesaṁ buddho pabyākāsīti. tesanti soḷasānaṁ pārāyaniyānaṁ brāhmaṇānaṁ. buddhoti yo so bhagavā ...pe0 ... sacchikā paññatti, yadidaṁ buddhoti. pabyākāsīti tesaṁ buddho pabyākāsi ācikkhi desesi paññapesi paṭṭhapesi vivari vibhaji uttānīakāsi pakāsesīti -- tesaṁ buddho pabyākāsi.

pañhaṁ puṭṭho yathātathanti. pañhaṁ puṭṭhoti pañhaṁ puṭṭho pucchito yācito ajjhesito pasādito. yathātathanti yathā ācikkhitabbaṁ tathā ācikkhi, yathā desitabbaṁ tathā desesi, yathā paññapetabbaṁ tathā paññapesi, yathā paṭṭhapetabbaṁ tathā paṭṭhapesi, yathā vivaritabbaṁ tathā vivari, yathā vibhajitabbaṁ tathā vibhaji, yathā uttānīkātabbaṁ tathā uttānīakāsi, yathā pakāsitabbaṁ tathā pakāsesīti -- pañhaṁ puṭṭho yathātathaṁ.

pañhānaṁ veyyākaraṇenāti pañhānaṁ veyyākaraṇena ācikkhanena desanena paññapanena paṭṭhapanena vivaraṇena vibhajanena uttānīkammena pakāsanenāti -- pañhānaṁ veyyākaraṇena.

tosesi brāhmaṇe munīti. tosesīti tosesi vitosesi pasādesi ārādhesi attamane akāsi. brāhmaṇeti soḷasa pārāyaniye brāhmaṇe. munīti monaṁ vuccati ñāṇaṁ ...pe0 ... saṅgajālamaticca so munīti -- tosesi brāhmaṇe muni. tenetaṁ vuccati --

“tesaṁ buddho pabyākāsi, pañhaṁ puṭṭho yathātathaṁ.

pañhānaṁ veyyākaraṇena, tosesi brāhmaṇe munī” ti..

99.

te tositā cakkhumatā, buddhenādiccabandhunā.

brahmacariyamacariṁsu, varapaññassa santike..

te tositā cakkhumatāti. teti soḷasa pārāyaniyā brāhmaṇā. tositāti tositā vitositā pasāditā ārādhitā attamanā katāti -- te tositā. cakkhumatāti bhagavā pañcahi cakkhūhi cakkhumā -- maṁsacakkhunāpi cakkhumā, dibbacakkhunāpi cakkhumā, paññācakkhunāpi cakkhumā, buddhacakkhunāpi cakkhumā, samantacakkhunāpi cakkhumā. kathaṁ bhagavā maṁsacakkhunāpi cakkhumā ...pe0 ... evaṁ bhagavā samantacakkhunāpi cakkhumāti -- te tositā cakkhumatā.

buddhenādiccabandhunāti. buddhoti yo so bhagavā ...pe0 ... sacchikā paññatti, yadidaṁ buddhoti. ādiccabandhunāti ādicco vuccati sūriyo. so gotamo gottena, bhagavāpi gotamo gottena, bhagavā sūriyassa gottañātako gottabandhu. tasmā buddho ādiccabandhūti -- buddhenādiccabandhunā.

brahmacariyamacariṁsūti brahmacariyaṁ vuccati asaddhammasamāpattiyā ārati virati paṭivirati veramaṇī viramaṇaṁ akiriyā akaraṇaṁ anajjhāpatti velāanatikkamo setughāto. api ca, nippariyāyavasena brahmacariyaṁ vuccati ariyo aṭṭhaṅgiko maggo, seyyathidaṁ -- sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. brahmacariyamacariṁsūti brahmacariyaṁ cariṁsu acariṁsu samādāya vattiṁsūti -- brahmacariyamacariṁsu.

varapaññassa santiketi varapaññassa aggapaññassa seṭṭhapaññassa viseṭṭhapaññassa pāmokkhapaññassa uttamapaññassa pavarapaññassa. santiketi santike sāmantā āsanne avidūre upakaṭṭheti -- varapaññassa santike. tenetaṁ vuccati --

“te tositā cakkhumatā, buddhenādiccabandhunā.

brahmacariyamacariṁsu, varapaññassa santike” ti..

100.

ekamekassa pañhassa, yathā buddhena desitaṁ.

tathā yo paṭipajjeyya, gacche pāraṁ apārato..

ekamekassa pañhassāti ekamekassa ajitapañhassa, ekamekassa tissametteyyapañhassa ...pe0 ... ekamekassa piṅgiyapañhassāti -- ekamekassa pañhassa.

yathā buddhena desitanti. buddhoti yo so bhagavā sayambhū ...pe0 ... sacchikā paññatti, yadidaṁ buddhoti. yathā buddhena desitanti yathā buddhena ācikkhitaṁ desitaṁ paññapitaṁ paṭṭhapitaṁ vivaritaṁ vibhajitaṁ {vibhattaṁ (syā0)} uttānīkataṁ pakāsitanti -- yathā buddhena desitaṁ.

tathā yo paṭipajjeyyāti sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ paṭipajjeyyāti -- tathā yo paṭipajjeyya.

gacche pāraṁ apāratoti pāraṁ vuccati amataṁ nibbānaṁ ...pe0 ... nirodho nibbānaṁ; apāraṁ vuccanti kilesā ca khandhā ca abhisaṅkhārā ca. gacche pāraṁ apāratoti apārato pāraṁ gaccheyya, pāraṁ adhigaccheyya, pāraṁ phasseyya, pāraṁ sacchikareyyāti -- gacche pāraṁ apārato. tenetaṁ vuccati --

“ekamekassa pañhassa, yathā buddhena desitaṁ.

tathā yo paṭipajjeyya, gacche pāraṁ apārato” ti..

101.

apārā pāraṁ gaccheyya, bhāvento maggamuttamaṁ.

maggo so pāraṁ gamanāya, tasmā pārāyanaṁ iti..

apārā pāraṁ gaccheyyāti apāraṁ vuccanti kilesā ca khandhā ca abhisaṅkhārā ca; pāraṁ vuccati amataṁ nibbānaṁ ...pe0 ... taṇhakkhayo virāgo nirodho nibbānaṁ. apārā pāraṁ gaccheyyāti apārā pāraṁ gaccheyya, pāraṁ adhigaccheyya, pāraṁ phasseyya, pāraṁ sacchikareyyāti -- apārā pāraṁ gaccheyya.

bhāvento maggamuttamanti maggamuttamaṁ vuccati ariyo aṭṭhaṅgiko maggo, seyyathidaṁ -- sammādiṭṭhi ...pe0 ... sammāsamādhi. maggamuttamanti maggaṁ aggaṁ seṭṭhaṁ viseṭṭhaṁ pāmokkhaṁ uttamaṁ pavaraṁ. bhāventoti bhāvento āsevanto bahulīkarontoti -- bhāvento maggamuttamaṁ.

maggo so pāraṁ gamanāyāti --

maggo pantho patho pajjo {addho (ka0)}, añjasaṁ vaṭumāyanaṁ.

nāvā uttarasetu ca, kullo ca bhisi saṅkamo {saṅgamo (syā0 ka0) passa-dhātumālāyaṁ maggadhātuvaṇṇanāyaṁ}..

pāraṁ gamanāyāti pāraṁ gamanāya pāraṁ sampāpanāya pāraṁ samanupāpanāya jarāmaraṇassa taraṇāyāti -- maggo so pāraṁ gamanāya.

tasmā pārāyanaṁ itīti. tasmāti tasmā taṁkāraṇā taṁhetu tappaccayā taṁnidānā. pāraṁ vuccati amataṁ nibbānaṁ ...pe0 ... nirodho nibbānaṁ. ayanaṁ vuccati maggo. itīti padasandhi ...pe0 ... padānupubbatāpetaṁ itīti -- tasmā pārāyanaṁ iti. tenetaṁ vuccati --

“apārā pāraṁ gaccheyya, bhāvento maggamuttamaṁ.

maggo so pāraṁ gamanāya, tasmā pārāyanaṁ itī” ti..

pārāyanatthutigāthāniddeso sattarasamo.

18. pārāyanānugītigāthāniddeso

102.

pārāyanamanugāyissaṁ, [iccāyasmā piṅgiyo]

yathāddakkhi tathākkhāsi, vimalo bhūrimedhaso.

nikkāmo nibbano nāgo, kissa hetu musā bhaṇe..

pārāyanamanugāyissanti gītamanugāyissaṁ kathitamanukathayissaṁ {kathitamanugāyissaṁ (syā0) evaṁ sabbapadesu anugāyissanti āgataṁ} bhaṇitamanubhaṇissaṁ lapitamanulapissaṁ bhāsitamanubhāsissanti -- pārāyanamanugāyissaṁ. iccāyasmā piṅgiyoti. iccāti padasandhi ...pe0 ... padānupubbatāpetaṁ -- iccāti. āyasmāti piyavacanaṁ garuvacanaṁ sagāravasappatissādhivacanametaṁ -- āyasmāti. piṅgiyoti tassa therassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti -- iccāyasmā piṅgiyo.

yathāddakkhi tathākkhāsīti yathā addakkhi tathā akkhāsi ācikkhi desesi paññapesi paṭṭhapesi vivari vibhaji uttānīakāsi pakāsesi. “sabbe saṅkhārā aniccā” ti yathā addakkhi tathā akkhāsi ācikkhi desesi paññapesi paṭṭhapesi vivari vibhaji uttānīakāsi pakāsesi. “sabbe saṅkhārā dukkhā” ti ...pe0 ... “sabbe dhammā anattā” ti ... “yaṁ kiñci samudayadhammaṁ sabbaṁ taṁ nirodhadhamman”-ti yathā addakkhi tathā akkhāsi ācikkhi desesi paññapesi paṭṭhapesi vivari vibhaji uttānīakāsi pakāsesīti -- yathāddakkhi tathākkhāsi.

vimalo bhūrimedhasoti. vimaloti rāgo malaṁ, doso malaṁ, moho malaṁ, kodho ... upanāho ...pe0 ... sabbākusalābhisaṅkhārā malā. te malā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. amalo buddho vimalo nimmalo malāpagato malavippahīno malavimutto sabbamalavītivatto. bhūri vuccati pathavī. bhagavā tāya {bhagavā imāya (syā0)} pathavisamāya paññāya vipulāya vitthatāya samannāgato. medhā vuccati paññā. yā paññā pajānanā ...pe0 ... amoho dhammavicayo sammādiṭṭhi. bhagavā imāya medhāya paññāya upeto samupeto upāgato samupāgato upapanno samupapanno samannāgato, tasmā buddho sumedhasoti -- vimalo bhūrimedhaso.

nikkāmo nibbano nāgoti. kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. buddhassa bhagavato vatthukāmā pariññātā kilesakāmā pahīnā vatthukāmānaṁ pariññātattā kilesakāmānaṁ pahīnattā. bhagavā na kāme kāmeti na kāme icchati na kāme pattheti na kāme piheti na kāme abhijappati. ye kāme kāmenti kāme icchanti kāme patthenti kāme pihenti kāme abhijappanti te kāmakāmino rāgarāgino saññasaññino. bhagavā na kāme kāmeti na kāme icchati na kāme pattheti na kāme piheti na kāme abhijappati. tasmā buddho akāmo nikkāmo cattakāmo vantakāmo muttakāmo pahīnakāmo paṭinissaṭṭhakāmo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharatīti -- nikkāmo.

nibbanoti rāgo vanaṁ, doso vanaṁ, moho vanaṁ, kodho vanaṁ, upanāho vanaṁ ...pe0 ... sabbākusalābhisaṅkhārā vanā. te vanā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho avano vivano nibbano vanāpagato vanavippahīno vanavimutto sabbavanavītivattoti -- nibbano. nāgoti nāgo; bhagavā āguṁ na karotīti nāgo, na gacchatīti nāgo, na āgacchatīti nāgo ...pe0 ... evaṁ bhagavā na āgacchatīti nāgoti -- nikkāmo nibbano nāgo.

kissa hetu musā bhaṇeti. kissa hetūti kissa hetu kiṁhetu kiṁkāraṇā kiṁnidānā kiṁpaccayāti -- kissa hetu. musā bhaṇeti musā bhaṇeyya katheyya dīpeyya vohareyya; musā bhaṇeti mosavajjaṁ bhaṇeyya, musāvādaṁ bhaṇeyya, anariyavādaṁ bhaṇeyya. idhekacco sabhāgato {sabhaggato (syā0)} vā parisāgato {parisaggato (syā0)} vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho -- “ehambho {ehi bho (syā0) passa ma0 ni0 3.112} purisa, yaṁ jānāsi taṁ vadehī” ti, so ajānaṁ vā āha -- “jānāmī” ti, jānaṁ vā āha -- “na jānāmī” ti, apassaṁ vā āha -- “passāmī” ti, passaṁ vā āha -- “na passāmī” ti. iti attahetu vā parahetu vā āmisakiñcikkhahetu vā sampajānamusā bhāsati, idaṁ vuccati mosavajjaṁ.

api ca, tīhākārehi musāvādo hoti. pubbevassa hoti -- “musā bhaṇissan”-ti, bhaṇantassa hoti -- “musā bhaṇāmī” ti, bhaṇitassa hoti -- “musā mayā bhaṇitan”-ti -- imehi tīhākārehi musāvādo hoti. api ca, catūhākārehi musāvādo hoti. pubbevassa hoti -- “musā bhaṇissan”-ti, bhaṇantassa hoti -- “musā bhaṇāmī” ti, bhaṇitassa hoti -- “musā mayā bhaṇitan”-ti, vinidhāya diṭṭhiṁ -- imehi catūhākārehi musāvādo hoti. api ca, pañcahākārehi ...pe0 ... chahākārehi ... sattahākārehi ... aṭṭhahākārehi musāvādo hoti. pubbevassa hoti -- “musā bhaṇissan”-ti, bhaṇantassa hoti -- “musā bhaṇāmī” ti, bhaṇitassa hoti -- “musā mayā bhaṇitan”-ti, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya saññaṁ, vinidhāya bhāvaṁ -- imehi aṭṭhahākārehi musāvādo hoti mosavajjaṁ. kissa hetu musā bhaṇeyya katheyya dīpeyya vohareyyāti -- kissa hetu musā bhaṇe. tenāha thero piṅgiyo --

“pārāyanamanugāyissaṁ, [iccāyasmā piṅgiyo]

yathāddakkhi tathākkhāsi, vimalo bhūrimedhaso.

nikkāmo nibbano nāgo, kissa hetu musā bhaṇe” ti..

103.

pahīnamalamohassa, mānamakkhappahāyino.

handāhaṁ kittayissāmi, giraṁ vaṇṇūpasaṁhitaṁ..

pahīnamalamohassāti. malanti rāgo malaṁ, doso malaṁ, moho malaṁ, māno malaṁ, diṭṭhi malaṁ, kileso malaṁ, sabbaduccaritaṁ malaṁ, sabbabhavagāmikammaṁ malaṁ.

mohoti yaṁ dukkhe aññāṇaṁ ...pe0 ... avijjālaṅgī moho akusalamūlaṁ. ayaṁ vuccati moho. malañca moho ca buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho pahīnamalamohoti -- pahīnamalamohassa.

mānamakkhappahāyinoti. mānoti ekavidhena māno -- yā cittassa unnati {uṇṇati (syā0 ka0)}. duvidhena māno -- attukkaṁsanamāno, paravambhanamāno. tividhena māno -- seyyohamasmīti māno, sadisohamasmīti māno, hīnohamasmīti māno. catubbidhena māno -- lābhena mānaṁ janeti, yasena mānaṁ janeti, pasaṁsāya mānaṁ janeti, sukhena mānaṁ janeti. pañcavidhena māno -- lābhimhi manāpikānaṁ rūpānanti mānaṁ janeti, lābhimhi manāpikānaṁ saddānaṁ ...pe0 ... gandhānaṁ ... rasānaṁ ... phoṭṭhabbānanti mānaṁ janeti. chabbidhena māno -- cakkhusampadāya mānaṁ janeti, sotasampadāya ...pe0 ... ghānasampadāya ... jivhāsampadāya ... kāyasampadāya ... manosampadāya mānaṁ janeti. sattavidhena māno -- māno, atimāno, mānātimāno, omāno, avamāno, asmimāno, micchāmāno. aṭṭhavidhena māno -- lābhena mānaṁ janeti, alābhena omānaṁ janeti, yasena mānaṁ janeti, ayasena omānaṁ janeti, pasaṁsāya mānaṁ janeti, nindāya omānaṁ janeti, sukhena mānaṁ janeti, dukkhena omānaṁ janeti. navavidhena māno -- seyyassa seyyohamasmīti māno, seyyassa sadisohamasmīti māno, seyyassa hīnohamasmīti māno, sadisassa seyyohamasmīti māno, sadisassa sadisohamasmīti māno, sadisassa hīnohamasmīti māno, hīnassa seyyohamasmīti māno, hīnassa sadisohamasmīti māno, hīnassa hīnohamassīti māno. dasavidhena māno -- idhekacco mānaṁ janeti jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena {vijjāṭhānena (ka0)} vā sutena vā paṭibhānena vā aññataraññatarena vā vatthunā. yo evarūpo māno maññanā maññitattaṁ unnati unnamo dhajo sampaggāho ketukamyatā cittassa -- ayaṁ vuccati māno.

makkhoti yo makkho makkhāyanā makkhāyitattaṁ niṭṭhuriyaṁ niṭṭhuriyakammaṁ {nitthuriyakammaṁ (ka0) passa vibha0 892} -- ayaṁ vuccati makkho. buddhassa bhagavato māno ca makkho ca pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho mānamakkhappahāyīti -- mānamakkhappahāyino.

handāhaṁ kittayissāmi giraṁ vaṇṇūpasaṁhitanti. handāhanti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ -- handāhanti. kittayissāmi giraṁ vaṇṇūpasaṁhitanti vaṇṇena upetaṁ samupetaṁ upāgataṁ samupāgataṁ upapannaṁ samupapannaṁ samannāgataṁ vācaṁ giraṁ byappathaṁ udīraṇaṁ {odīraṇaṁ (syā0)} kittayissāmi desessāmi paññapessāmi paṭṭhapessāmi vivarissāmi vibhajissāmi uttānīkarissāmi pakāsessāmīti -- handāhaṁ kittayissāmi giraṁ vaṇṇūpasaṁhitaṁ. tenāha thero piṅgiyo --

“pahīnamalamohassa, mānamakkhappahāyino.

handāhaṁ kittayissāmi, giraṁ vaṇṇūpasaṁhitan”-ti..

104.

tamonudo buddho samantacakkhu, lokantagū sabbabhavātivatto.

anāsavo sabbadukkhappahīno, saccavhayo brahme upāsito me..

tamonudo buddho samantacakkhūti. tamonudoti rāgatamaṁ dosatamaṁ mohatamaṁ mānatamaṁ diṭṭhitamaṁ kilesatamaṁ duccaritatamaṁ andhakaraṇaṁ aññāṇakaraṇaṁ paññānirodhikaṁ vighātapakkhikaṁ anibbānasaṁvattanikaṁ nudi panudi pajahi vinodesi byantīakāsi anabhāvaṁ gamesi. buddhoti yo so bhagavā ...pe0 ... sacchikā paññatti; yadidaṁ buddhoti. samantacakkhu vuccati sabbaññutañāṇaṁ ...pe0 ... tathāgato tena samantacakkhūti -- tamonudo buddho samantacakkhu.

lokantagū sabbabhavātivattoti. lokoti eko loko -- bhavaloko. dve lokā -- bhavaloko ca sambhavaloko ca; sampattibhavaloko ca sampattisambhavaloko ca; vipattibhavaloko ca vipattisambhavaloko ca {dve lokā sampatti ca bhavaloko vipatti ca bhavaloko (syā0)}. tayo lokā -- tisso vedanā. cattāro lokā -- cattāro āhārā. pañca lokā -- pañcupādānakkhandhā. cha lokā -- cha ajjhattikāni āyatanāni. satta lokā -- sattaviññāṇaṭṭhitiyo. aṭṭha lokā -- aṭṭha lokadhammā. nava lokā -- nava sattāvāsā. dasa lokā -- dasa āyatanāni. dvādasa lokā -- dvādasāyatanāni. aṭṭhārasa lokā -- aṭṭhārasa dhātuyo. lokantagūti bhagavā lokassa antagato antappatto koṭigato koṭippatto ... nibbānagato nibbānappatto. so vutthavāso ciṇṇacaraṇo ... jātimaraṇasaṁsāro natthi tassa punabbhavoti -- lokantagū.

sabbabhavātivattoti. bhavāti dve bhavā -- kammabhavo ca paṭisandhiko ca punabbhavo. katamo kammabhavo? puññābhisaṅkhāro apuññābhisaṅkhāro āneñjābhisaṅkhāro -- ayaṁ kammabhavo. katamo paṭisandhiko punabbhavo? paṭisandhikā rūpā vedanā saññā saṅkhārā viññāṇaṁ -- ayaṁ paṭisandhiko punabbhavo. bhagavā kammabhavañca paṭisandhikañca punabbhavaṁ ativatto {upātivatto (ka0)} atikkanto vītivattoti -- lokantagū sabbabhavātivatto.

anāsavo sabbadukkhappahīnoti. anāsavoti cattāro āsavā -- kāmāsavo, bhavāsavo, diṭṭhāsavo, avijjāsavo. te āsavā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho anāsavo. sabbadukkhappahīnoti sabbaṁ tassa paṭisandhikaṁ jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ ...pe0 ... diṭṭhibyasanadukkhaṁ pahīnaṁ samucchinnaṁ vūpasantaṁ paṭippassaddhaṁ abhabbuppattikaṁ ñāṇagginā daḍḍhaṁ. tasmā buddho sabbadukkhappahīnoti -- anāsavo sabbadukkhappahīno.

saccavhayo brahme upāsito meti. saccavhayoti saccavhayo sadisanāmo sadisavhayo saccasadisavhayo. vipassī bhagavā, sikhī bhagavā, vessabhū bhagavā, kakusandho bhagavā, koṇāgamano bhagavā, kassapo bhagavā. te buddhā bhagavanto sadisanāmā sadisavhayā. bhagavāpi sakyamuni tesaṁ buddhānaṁ bhagavantānaṁ sadisanāmo sadisavhayoti -- tasmā buddho saccavhayo.

brahme upāsito meti so mayā bhagavā āsito upāsito payirupāsito paripucchito paripañhitoti -- saccavhayo brahme upāsito me. tenāha thero piṅgiyo --

“tamonudo buddho samantacakkhu, lokantagū sabbabhavātivatto.

anāsavo sabbadukkhappahīno, saccavhayo brahme upāsito me” ti..

105.

dijo yathā kubbanakaṁ pahāya, bahupphalaṁ kānanamāvaseyya.

evamahaṁ appadasse pahāya, mahodadhiṁ haṁsoriva ajjhapatto {ajja patto (ka0)}..

dijo yathā kubbanakaṁ pahāya, bahupphalaṁ kānanamāvaseyyāti. dijo vuccati pakkhī. kiṁkāraṇā dijo vuccati pakkhī? dvikkhattuṁ jāyatīti dijo, mātukucchimhā ca aṇḍakosamhā ca. taṁkāraṇā dijo vuccati pakkhīti -- dijo. yathā kubbanakaṁ pahāyāti yathā dijo kubbanakaṁ parittavanakaṁ appaphalaṁ appabhakkhaṁ appodakaṁ pahāya jahitvā atikkamitvā samatikkamitvā vītivattetvā aññaṁ bahupphalaṁ bahubhakkhaṁ bahūdakaṁ {bahurukkhaṁ (syā0)} mahantaṁ kānanaṁ vanasaṇḍaṁ adhigaccheyya vindeyya paṭilabheyya, tasmiñca vanasaṇḍe vāsaṁ kappeyyāti -- dijo yathā kubbanakaṁ pahāya bahupphalaṁ kānanaṁ āvaseyya.

evamahaṁ appadasse pahāya, mahodadhiṁ haṁsoriva ajjhapattoti. evanti opammasampaṭipādanaṁ. appadasse pahāyāti yo ca bāvarī brāhmaṇo ye caññe tassa ācariyā buddhaṁ bhagavantaṁ upādāya appadassā parittadassā thokadassā omakadassā lāmakadassā chatukkadassā {jatukkadassā (syā0), jatukadassā (sī0 aṭṭha0)} vā. te appadasse parittadasse thokadasse omakadasse lāmakadasse chatukkadasse pahāya pajahitvā atikkamitvā samatikkamitvā vītivattetvā buddhaṁ bhagavantaṁ appamāṇadassaṁ aggadassaṁ seṭṭhadassaṁ viseṭṭhadassaṁ pāmokkhadassaṁ uttamadassaṁ pavaradassaṁ asamaṁ asamasamaṁ appaṭisamaṁ appaṭibhāgaṁ appaṭipuggalaṁ devātidevaṁ narāsabhaṁ purisasīhaṁ purisanāgaṁ purisājaññaṁ purisanisabhaṁ purisadhorayhaṁ dasabaladhāriṁ {dasabalaṁ tādiṁ (syā0)} adhigacchiṁ vindiṁ paṭilabhiṁ. yathā ca haṁso mahantaṁ mānasakaṁ {mānusakataṁ (syā0)} vā saraṁ anotattaṁ vā dahaṁ mahāsamuddaṁ vā akkhobhaṁ amitodakaṁ jalarāsiṁ adhigaccheyya vindeyya paṭilabheyya, evameva buddhaṁ bhagavantaṁ akkhobhaṁ amitatejaṁ pabhinnañāṇaṁ vivaṭacakkhuṁ paññāpabhedakusalaṁ adhigatapaṭisambhidaṁ catuvesārajjappattaṁ suddhādhimuttaṁ setapaccattaṁ advayabhāṇiṁ tādiṁ tathāpaṭiññaṁ aparittaṁ mahantaṁ gambhīraṁ appameyyaṁ duppariyogāhaṁ pahūtaratanaṁ sāgarasamaṁ chaḷaṅgupekkhāya samannāgataṁ atulaṁ vipulaṁ appameyyaṁ, taṁ tādisaṁ pavadataṁ maggavādinaṁ {pavaramaggavādinaṁ (ka0)} merumiva nagānaṁ garuḷamiva dijānaṁ sīhamiva migānaṁ udadhimiva aṇṇavānaṁ adhigacchiṁ, taṁ satthāraṁ jinapavaraṁ mahesinti -- evamahaṁ appadasse pahāya mahodadhiṁ haṁsoriva ajjhapatto. tenāha thero piṅgiyo --

“dijo yathā kubbanakaṁ pahāya, bahupphalaṁ kānanamāvaseyya.

evamahaṁ appadasse pahāya, mahodadhiṁ haṁsoriva ajjhapatto” ti..

106.

ye me pubbe viyākaṁsu,

huraṁ gotamasāsanā `iccāsi iti bhavissati'.

sabbaṁ taṁ itihītihaṁ, sabbaṁ taṁ takkavaḍḍhanaṁ..

ye me pubbe viyākaṁsūti. yeti yo ca bāvarī brāhmaṇo ye caññe tassa ācariyā, te sakaṁ diṭṭhiṁ sakaṁ khantiṁ sakaṁ ruciṁ sakaṁ laddhiṁ sakaṁ ajjhāsayaṁ sakaṁ adhippāyaṁ byākaṁsu ācikkhiṁsu desayiṁsu paññapiṁsu paṭṭhapiṁsu vivariṁsu vibhajiṁsu uttānīakaṁsu pakāsesunti -- ye me pubbe viyākaṁsu.

huraṁ gotamasāsanāti huraṁ gotamasāsanā, paraṁ gotamasāsanā, pure gotamasāsanā, paṭhamataraṁ gotamasāsanā buddhasāsanā jinasāsanā tathāgatasāsanā {tathāgatasāsanā devasāsanā (syā0 ka0)} arahantasāsanāti -- huraṁ gotamasāsanā.

iccāsi iti bhavissatīti evaṁ kira āsi, evaṁ kira bhavissatīti -- iccāsi iti bhavissati.

sabbaṁ taṁ itihītihanti sabbaṁ taṁ itihītihaṁ itikirāya paramparāya piṭakasampadāya takkahetu nayahetu ākāraparivitakkena diṭṭhinijjhānakkhantiyā na sāmaṁ sayamabhiññātaṁ na attapaccakkhaṁ dhammaṁ yaṁ kathayiṁsūti -- sabbaṁ taṁ itihītihaṁ.

sabbaṁ taṁ takkavaḍḍhananti sabbaṁ taṁ takkavaḍḍhanaṁ vitakkavaḍḍhanaṁ saṅkappavaḍḍhanaṁ kāmavitakkavaḍḍhanaṁ byāpādavitakkavaḍḍhanaṁ vihiṁsāvitakkavaḍḍhanaṁ ñātivitakkavaḍḍhanaṁ janapadavitakkavaḍḍhanaṁ amarāvitakkavaḍḍhanaṁ parānudayatāpaṭisaṁyuttavitakkavaḍḍhanaṁ lābhasakkārasilokapaṭisaṁyuttavitakkavaḍḍhanaṁ anavaññattipaṭisaṁyuttavitakkavaḍḍhananti -- sabbaṁ taṁ takkavaḍḍhanaṁ. tenāha thero piṅgiyo --

“ye me pubbe viyākaṁsu, huraṁ gotamasāsanā.

`iccāsi iti bhavissa'ti.

sabbaṁ taṁ itihītihaṁ, sabbaṁ taṁ takkavaḍḍhanan”-ti..

107.

eko tamonudāsīno, jutimā so pabhaṅkaro.

gotamo bhūripaññāṇo, gotamo bhūrimedhaso..

eko tamonudāsīnoti. ekoti bhagavā pabbajjasaṅkhātena eko, adutiyaṭṭhena eko, taṇhāya pahānaṭṭhena eko, ekantavītarāgoti eko, ekantavītadosoti eko, ekantavītamohoti eko, ekantanikkilesoti eko, ekāyanamaggaṁ gatoti eko, eko anuttaraṁ sammāsambodhiṁ abhisambuddhoti eko.

kathaṁ bhagavā pabbajjasaṅkhātena eko? bhagavā daharova samāno susu kāḷakeso bhadrena yobbanena samannāgato paṭhamena vayasā akāmakānaṁ mātāpitūnaṁ assumukhānaṁ rodantānaṁ vilapantānaṁ ñātisaṅghaṁ sabbaṁ gharāvāsapalibodhaṁ chinditvā puttadārapalibodhaṁ chinditvā ñātipalibodhaṁ chinditvā mittāmaccapalibodhaṁ chinditvā kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitvā akiñcanabhāvaṁ upagantvā eko carati viharati iriyati vatteti pāleti yapeti yāpeti. evaṁ bhagavā pabbajjasaṅkhātena eko.

kathaṁ bhagavā adutiyaṭṭhena eko? evaṁ pabbajito samāno eko araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni {manussarāhaseyyakāni (syā0 ka0)} paṭisallānasāruppāni {paṭisallāṇasāruppāni (ka0)}. so eko gacchati, eko tiṭṭhati, eko nisīdati, eko seyyaṁ kappeti, eko gāmaṁ piṇḍāya pavisati, eko abhikkamati, eko paṭikkamati, eko raho nisīdati, eko caṅkamaṁ adhiṭṭhāti, eko carati viharati iriyati vatteti pāleti yapeti yāpeti. evaṁ bhagavā adutiyaṭṭhena eko.

kathaṁ bhagavā taṇhāya pahānaṭṭhena eko? so evaṁ eko adutiyo appamatto ātāpī pahitatto viharanto najjā nerañjarāya tīre bodhirukkhamūle mahāpadhānaṁ padahanto māraṁ sasenaṁ kaṇhaṁ namuciṁ pamattabandhuṁ vidhamitvā taṇhājāliniṁ {taṇhaṁ jāliniṁ (syā0)} visaṭaṁ {saritaṁ (syā0) mahāni0 191} visattikaṁ pajahi vinodesi byantīakāsi anabhāvaṁ gamesi.

“taṇhādutiyo puriso, dīghamaddhāna saṁsaraṁ.

itthabhāvaññathābhāvaṁ, saṁsāraṁ nātivattati..

“etamādīnavaṁ {evamādīnavaṁ (ka0) passa itivu0 15} ñatvā, taṇhaṁ {taṇhā (syā0 ka0) mahāni0 191} dukkhassa sambhavaṁ.

vītataṇho anādāno, sato bhikkhu paribbaje” ti..

evaṁ bhagavā taṇhāya pahānaṭṭhena eko.

kathaṁ bhagavā ekantavītarāgoti eko? rāgassa pahīnattā ekantavītarāgoti eko, dosassa pahīnattā ekantavītadosoti eko, mohassa pahīnattā ekantavītamohoti eko, kilesānaṁ pahīnattā ekantanikkilesoti eko.

kathaṁ bhagavā ekāyanamaggaṁ gatoti eko? ekāyanamaggo vuccati cattāro satipaṭṭhānā ...pe0 ... ariyo aṭṭhaṅgiko maggo.

“ekāyanaṁ jātikhayantadassī, maggaṁ pajānāti hitānukampī.

etena maggena tariṁsu {atariṁsu (ka0) passa saṁ0 ni0 5.409; mahāni0 191} pubbe, tarissanti ye ca taranti oghan”-ti..

evaṁ bhagavā ekāyanamaggaṁ gatoti eko.

kathaṁ bhagavā eko anuttaraṁ sammāsambodhiṁ abhisambuddhoti eko. bodhi vuccati catūsu maggesu ñāṇaṁ paññā paññindriyaṁ paññābalaṁ dhammavicayasambojjhaṅgo vīmaṁsā vipassanā sammādiṭṭhi. bhagavā tena bodhiñāṇena “sabbe saṅkhārā aniccā” ti bujjhi, “sabbe saṅkhārā dukkhā” ti bujjhi, “sabbe dhammā anattā” ti bujjhi ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti bujjhi. atha vā, yaṁ bujjhitabbaṁ anubujjhitabbaṁ paṭibujjhitabbaṁ sambujjhitabbaṁ adhigantabbaṁ phassitabbaṁ sacchikātabbaṁ sabbaṁ taṁ tena bodhiñāṇena bujjhi anubujjhi paṭibujjhi sambujjhi adhigacchi phassesi sacchākāsi. evaṁ bhagavā eko anuttaraṁ sammāsambodhiṁ abhisambuddhoti eko.

tamonudoti bhagavā rāgatamaṁ dosatamaṁ mohatamaṁ diṭṭhitamaṁ kilesatamaṁ duccaritatamaṁ andhakaraṇaṁ acakkhukaraṇaṁ aññāṇakaraṇaṁ paññānirodhikaṁ vighātapakkhikaṁ anibbānasaṁvattanikaṁ nudi panudi pajahi vinodesi byantīakāsi anabhāvaṁ gamesi. āsīnoti nisinno bhagavā pāsāṇake cetiyeti -- āsīno {āsino (ka0)}.

nagassa passe āsīnaṁ, muniṁ dukkhassa pāraguṁ.

sāvakā payirupāsanti, tevijjā maccuhāyinoti..

evampi bhagavā āsīno ...pe0 ... atha vā, bhagavā sabbossukkapaṭippassaddhattā āsīno so vutthavāso ciṇṇacaraṇo ...pe0 ... jātimaraṇasaṁsāro natthi tassa punabbhavoti, evampi bhagavā āsīnoti -- eko tamonudāsīno.

jutimā so pabhaṅkaroti. jutimāti jutimā matimā paṇḍito paññavā buddhimā ñāṇī vibhāvī medhāvī. pabhaṅkaroti pabhaṅkaro ālokakaro obhāsakaro dīpaṅkaro padīpakaro ujjotakaro pajjotakaroti -- jutimā so pabhaṅkaro.

gotamo bhūripaññāṇoti gotamo bhūripaññāṇo ñāṇapaññāṇo paññādhajo paññāketu paññādhipateyyo vicayabahulo pavicayabahulo okkhāyanabahulo samokkhāyanadhammo vibhūtavihārī taccarito tabbahulo taggaruko tanninno tappoṇo tappabbhāro tadadhimutto tadadhipateyyo.

dhajo rathassa paññāṇaṁ, dhūmo {dhumo (syā0)} paññāṇamaggino.

rājā raṭṭhassa paññāṇaṁ, bhattā paññāṇamitthiyāti..

evameva gotamo bhūripaññāṇo ñāṇapaññāṇo paññādhajo paññāketu paññādhipateyyo vicayabahulo pavicayabahulo okkhāyanabahulo samokkhāyanadhammo vibhūtavihārī taccarito tabbahulo taggaruko tanninno tappoṇo tappabbhāro tadadhimutto tadadhipateyyoti -- gotamo bhūripaññāṇo.

gotamo bhūrimedhasoti bhūri vuccati pathavī. bhagavā tāya pathavisamāya paññāya vipulāya vitthatāya samannāgato. medhā vuccati paññā. yā paññā pajānanā ...pe0 ... amoho dhammavicayo sammādiṭṭhi. bhagavā imāya medhāya upeto samupeto upāgato samupāgato upapanno samupapanno samannāgato, tasmā buddho sumedhasoti {bhūrimedhasoti (syā0) evamuparipi} -- gotamo bhūrimedhaso. tenāha thero piṅgiyo --

“eko tamonudāsīno, jutimā so pabhaṅkaro.

gotamo bhūripaññāṇo, gotamo bhūrimedhaso” ti..

108.

yo me dhammamadesesi, sandiṭṭhikamakālikaṁ.

taṇhakkhayamanītikaṁ, yassa natthi upamā kvaci..

yo me dhammadesesīti. yoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto balesu ca vasībhāvaṁ. dhammamadesesīti. dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne ...pe0 ... ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ ācikkhi desesi paññapesi paṭṭhapesi vivari vibhaji uttānīakāsi pakāsesīti -- yo me dhammamadesesi.

sandiṭṭhikamakālikanti sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti -- evaṁ sandiṭṭhikaṁ. atha vā, yo diṭṭheva dhamme ariyaṁ aṭṭhaṅgikaṁ maggaṁ bhāveti, tassa maggassa anantarā samanantarā adhigacchateva phalaṁ vindati paṭilabhatīti, evampi sandiṭṭhikaṁ. akālikanti yathā manussā kālikaṁ dhanaṁ datvā anantarā na labhanti kālaṁ āgamenti, nevāyaṁ dhammo. yo diṭṭheva dhamme ariyaṁ aṭṭhaṅgikaṁ maggaṁ bhāveti, tassa maggassa anantarā samanantarā adhigacchateva phalaṁ vindati paṭilabhati, na parattha na paraloke, evaṁ akālikanti -- sandiṭṭhikamakālikaṁ.

taṇhakkhayamanītikanti. taṇhāti rūpataṇhā ...pe0 ... dhammataṇhā. taṇhakkhayanti taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ bhavakkhayaṁ saṁsārakkhayaṁ vaṭṭakkhayaṁ. anītikanti īti vuccanti kilesā ca khandhā ca abhisaṅkhārā ca. ītippahānaṁ ītivūpasamaṁ ītipaṭinissaggaṁ ītipaṭippassaddhiṁ amataṁ nibbānanti -- taṇhakkhayamanītikaṁ.

yassa natthi upamā kvacīti. yassāti nibbānassa. natthi upamāti upamā natthi, upanidhā natthi, sadisaṁ natthi, paṭibhāgo natthi na sati na saṁvijjati nupalabbhati. kvacīti kvaci kimhici katthaci ajjhattaṁ vā bahiddhā vā ajjhattabahiddhā vāti -- yassa natthi upamā kvaci. tenāha thero piṅgiyo --

“yo me dhammamadesesi, sandiṭṭhikamakālikaṁ.

taṇhakkhayamanītikaṁ, yassa natthi upamā kvacī” ti..

109.

kiṁ nu tamhā vippavasi, muhuttamapi piṅgiya.

gotamā bhūripaññāṇā, gotamā bhūrimedhasā..

kiṁ nu tamhā vippavasīti kiṁ nu buddhamhā vippavasi apesi apagacchi {apagacchasi (syā0 ka0)} vinā hosīti -- kiṁ nu tamhā vippavasi.

muhuttamapi piṅgiyāti muhuttampi khaṇampi layampi vayampi addhampīti -- muhuttamapi. piṅgiyāti bāvarī taṁ nattāraṁ nāmena ālapati.

gotamā bhūripaññāṇāti gotamā bhūripaññāṇā ñāṇapaññāṇā paññādhajā paññāketumhā paññādhipateyyamhā vicayabahulā pavicayabahulā okkhāyanabahulā samokkhāyanadhammā vibhūtavihārimhā taccaritā tabbahulā taggarukā tanninnā tappoṇā tappabbhārā tadadhimuttā tadadhipateyyamhāti -- gotamā bhūripaññāṇā.

gotamā bhūrimedhasāti bhūri vuccati pathavī. bhagavā tāya pathavisamāya paññāya vipulāya vitthatāya samannāgato. medhā vuccati paññā. yā paññā pajānanā ...pe0 ... amoho dhammavicayo sammādiṭṭhi. bhagavā imāya medhāya paññāya upeto samupeto upāgato samupāgato upapanno samupapanno samannāgato, tasmā buddho sumedhasoti -- gotamā bhūrimedhasā. tenāha so brāhmaṇo --

“kiṁnu tamhā vippavasi, muhuttamapi piṅgiya.

gotamā bhūripaññāṇā, gotamā bhūrimedhasā” ti..

110.

yo te dhammamadesesi, sandiṭṭhikamakālikaṁ.

taṇhakkhayamanītikaṁ, yassa natthi upamā kvaci..

yo te dhammamadesesīti yo so bhagavā ...pe0 ... tattha ca sabbaññutaṁ patto balesu ca vasībhāvaṁ. dhammamadesesīti dhammanti ādikalyāṇaṁ majjhekalyāṇaṁ ...pe0 ... nibbānañca nibbānagāminiñca paṭipadaṁ ācikkhi desesi paññapesi paṭṭhapesi vivari vibhaji uttānīakāsi pakāsesīti -- yo te dhammamadesesi.

sandiṭṭhikamakālikanti sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti -- evaṁ sandiṭṭhikaṁ. atha vā, yo diṭṭheva dhamme ariyaṁ aṭṭhaṅgikaṁ maggaṁ bhāveti, tassa maggassa anantarā samanantarā adhigacchateva phalaṁ vindati paṭilabhatīti -- evampi sandiṭṭhikaṁ. akālikanti yathā manussā kālikaṁ dhanaṁ datvā anantarā na labhanti, kālaṁ āgamenti, nevāyaṁ dhammo. yo diṭṭheva dhamme ariyaṁ aṭṭhaṅgikaṁ maggaṁ bhāveti; tassa maggassa anantarā samanantarā adhigacchateva phalaṁ vindati paṭilabhati, na parattha na paraloke, evaṁ akālikanti -- sandiṭṭhikamakālikaṁ.

taṇhakkhayamanītikanti. taṇhāti rūpataṇhā ...pe0 ... dhammataṇhā. taṇhakkhayanti taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ bhavakkhayaṁ saṁsārakkhayaṁ vaṭṭakkhayaṁ. anītikanti īti vuccanti kilesā ca khandhā ca abhisaṅkhārā ca. ītippahānaṁ ītivūpasamaṁ ītipaṭinissaggaṁ ītipaṭippassaddhiṁ amataṁ nibbānanti -- taṇhakkhayamanītikaṁ.

yassa natthi upamā kvacīti. yassāti nibbānassa. natthi upamāti upamā natthi, upanidhā natthi, sadisaṁ natthi, paṭibhāgo natthi na sati na saṁvijjati nupalabbhati. kvacīti kvaci kimhici katthaci ajjhattaṁ vā bahiddhā vā ajjhattabahiddhā vāti -- yassa natthi upamā kvaci. tenāha so brāhmaṇo --

“yo te dhammamadesesi, sandiṭṭhikamakālikaṁ.

taṇhakkhayamanītikaṁ, yassa natthi upamā kvacī” ti..

111.

nāhaṁ tamhā vippavasāmi, muhuttamapi brāhmaṇa.

gotamā bhūripaññāṇā, gotamā bhūrimedhasā..

nāhaṁ tamhā vippavasāmīti nāhaṁ buddhamhā vippavasāmi apemi apagacchāmi vinā homīti -- nāhaṁ tamhā vippavasāmi.

muhuttamapi brāhmaṇāti muhuttampi khaṇampi layampi vayampi addhampīti muhuttamapi. brāhmaṇāti gāravena mātulaṁ ālapati.

gotamā bhūripaññāṇāti gotamā bhūripaññāṇā ñāṇapaññāṇā paññādhajā paññāketumhā paññādhipateyyamhā vicayabahulā pavicayabahulā okkhāyanabahulā samokkhāyanadhammā vibhūtavihārimhā taccaritā tabbahulā taggarukā tanninnā tappoṇā tappabbhārā tadadhimuttā tadadhipateyyamhāti -- gotamā bhūripaññāṇā.

gotamā bhūrimedhasāti bhūri vuccati pathavī. bhagavā tāya pathavisamāya paññāya vipulāya vitthatāya samannāgato. medhā vuccati paññā. yā paññā pajānanā ...pe0 ... amoho dhammavicayo sammādiṭṭhi. bhagavā imāya medhāya paññāya upeto samupeto upāgato samupāgato upapanno samupapanno samannāgato. tasmā buddho sumedhasoti -- gotamā bhūrimedhasā. tenāha thero piṅgiyo --

“nāhaṁ tamhā vippavasāmi, muhuttamapi brāhmaṇa.

gotamā bhūripaññāṇā, gotamā bhūrimedhasā” ti..

112.

yo me dhammamadesesi, sandiṭṭhikamakālikaṁ.

taṇhakkhayamanītikaṁ, yassa natthi upamā kvaci..

yo me dhammamadesesīti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto balesu ca vasībhāvaṁ. dhammamadesesīti. dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ ācikkhi desesi paññapesi paṭṭhapesi vivari vibhaji uttānīakāsi pakāsesīti -- yo me dhammamadesesi.

sandiṭṭhikamakālikanti sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti, evaṁ sandiṭṭhikaṁ. atha vā, yo diṭṭheva dhamme ariyaṁ aṭṭhaṅgikaṁ maggaṁ bhāveti, tassa maggassa anantarā samanantarā adhigacchateva phalaṁ vindati paṭilabhatīti, evampi sandiṭṭhikaṁ. akālikanti yathā manussā kālikaṁ dhanaṁ datvā anantarā na labhanti, kālaṁ āgamenti, nevāyaṁ dhammo. yo diṭṭheva dhamme ariyaṁ aṭṭhaṅgikaṁ maggaṁ bhāveti, tassa maggassa anantarā samanantarā adhigacchateva phalaṁ vindati paṭilabhati, na parattha na paraloke, evaṁ akālikanti -- sandiṭṭhikamakālikaṁ.

taṇhakkhayamanītikanti. taṇhāti rūpataṇhā ...pe0 ... dhammataṇhā. taṇhakkhayanti taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ bhavakkhayaṁ saṁsārakkhayaṁ vaṭṭakkhayaṁ. anītikanti īti vuccanti kilesā ca khandhā ca abhisaṅkhārā ca. ītippahānaṁ ītivūpasamaṁ ītipaṭippassaddhiṁ amataṁ nibbānanti -- taṇhakkhayamanītikaṁ.

yassa natthi upamā kvacīti. yassāti nibbānassa. natthi upamāti upamā natthi, upanidhā natthi, sadisaṁ natthi, paṭibhāgo natthi na atthi na saṁvijjati nupalabbhati. kvacīti kvaci kimhici katthaci ajjhattaṁ vā bahiddhā vā ajjhattabahiddhā vāti -- yassa natthi upamā kvaci. tenāha thero piṅgiyo --

“yo me dhammamadesesi, sandiṭṭhikamakālikaṁ.

taṇhakkhayamanītikaṁ, yassa natthi upamā kvacī” ti..

113.

passāmi naṁ manasā cakkhunāva, rattindivaṁ brāhmaṇa appamatto.

namassamāno vivasemi {namassamānova vasemi (sī0 aṭṭha0) ... vivasāmi (syā0)} rattiṁ, teneva maññāmi avippavāsaṁ..

passāmi naṁ manasā cakkhunāvāti yathā cakkhumā puriso āloke rūpagatāni passeyya dakkheyya olokeyya nijjhāyeyya upaparikkheyya, evamevāhaṁ buddhaṁ bhagavantaṁ manasā passāmi dakkhāmi olokemi nijjhāyāmi upaparikkhāmīti -- passāmi naṁ manasā cakkhunāva.

rattindivaṁ brāhmaṇa appamattoti rattiñca divā ca buddhānussatiṁ manasā bhāvento appamattoti -- rattindivaṁ brāhmaṇa appamatto.

namassamāno vivasemi rattinti. namassamānoti kāyena vā namassamāno, vācāya vā namassamāno, cittena vā namassamāno, anvatthapaṭipattiyā vā namassamāno, dhammānudhammapaṭipattiyā vā namassamāno sakkāramāno garukāramāno mānayamāno pūjayamāno rattindivaṁ vivasemi atināmemi atikkamemīti -- namassamāno vivasemi rattiṁ.

teneva maññāmi avippavāsanti tāya buddhānussatiyā bhāvento avippavāsoti taṁ maññāmi, avippavuṭṭhoti taṁ maññāmi jānāmi. evaṁ jānāmi evaṁ ājānāmi evaṁ vijānāmi evaṁ paṭivijānāmi evaṁ paṭivijjhāmīti -- teneva maññāmi avippavāsaṁ. tenāha thero piṅgiyo --

“passāmi naṁ manasā cakkhunāva, rattindivaṁ brāhmaṇa appamatto.

namassamāno vivasemi rattiṁ, teneva maññāmi avippavāsan”-ti..

114.

saddhā ca pīti ca mano sati ca, nāpentime gotamasāsanamhā.

yaṁ yaṁ disaṁ vajati bhūripañño, sa tena teneva natohamasmi..

saddhā ca pīti ca mano sati cāti. saddhāti yā ca bhagavantaṁ ārabbha saddhā saddahanā {saddhahanā (ka0)} okappanā abhippasādo saddhā saddhindriyaṁ saddhābalaṁ. pītīti yā bhagavantaṁ ārabbha pīti pāmojjaṁ {pāmujjaṁ (syā0)} modanā āmodanā pamodanā hāso pahāso vitti tuṭṭhi odagyaṁ attamanatā cittassa. manoti yañca bhagavantaṁ ārabbha cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu. satīti yā bhagavantaṁ ārabbha sati anussati sammāsatīti -- saddhā ca pīti ca mano sati ca.

nāpentime gotamasāsanamhāti ime cattāro dhammā gotamasāsanā buddhasāsanā jinasāsanā tathāgatasāsanā arahantasāsanā nāpenti na gacchanti na vijahanti na vināsentīti -- nāpentime gotamasāsanamhā.

yaṁ yaṁ disaṁ vajati bhūripaññoti. yaṁ yaṁ disanti puratthimaṁ vā disaṁ pacchimaṁ vā disaṁ dakkhiṇaṁ vā disaṁ uttaraṁ vā disaṁ vajati gacchati kamati abhikkamati. bhūripaññoti bhūripañño mahāpañño tikkhapañño puthupañño hāsapañño javanapañño nibbedhikapañño. bhūri vuccati pathavī. bhagavā tāya pathavisamāya paññāya vipulāya vitthatāya samannāgatoti -- yaṁ yaṁ disaṁ vajati bhūripañño.

sa tena teneva natohamasmīti so yena buddho tena teneva nato tanninno tappoṇo tappabbhāro tadadhimutto tadadhipateyyoti -- sa tena teneva natohamasmi. tenāha thero piṅgiyo --

“saddhā ca pīti ca mano sati ca, nāpentime gotamasāsanamhā.

yaṁ yaṁ disaṁ vajati bhūripañño, sa tena teneva natohamasmī” ti..

115.

jiṇṇassa me dubbalathāmakassa, teneva kāyo na paleti tattha.

saṅkappayantāya vajāmi niccaṁ, mano hi me brāhmaṇa tena yutto..

jiṇṇassa me dubbalathāmakassāti jiṇṇassa vuḍḍhassa mahallakassa addhagatassa vayoanuppattassa. dubbalathāmakassāti dubbalathāmakassa appathāmakassa parittathāmakassāti -- jiṇṇassa me dubbalathāmakassa.

teneva kāyo na paleti tatthāti kāyo yena buddho tena na paleti na vajati na gacchati nātikkamatīti -- teneva kāyo na paleti tattha.

saṅkappayantāya vajāmi niccanti saṅkappagamanena vitakkagamanena ñāṇagamanena paññāgamanena buddhigamanena vajāmi gacchāmi atikkamāmīti -- saṅkappayantāya vajāmi niccaṁ.

mano hi me brāhmaṇa tena yuttoti. manoti yaṁ cittaṁ mano mānasaṁ ...pe0 ... tajjā manoviññāṇadhātu. mano hi me brāhmaṇa tena yuttoti mano yena buddho tena yutto payutto saṁyuttoti -- mano hi me brāhmaṇa tena yutto. tenāha thero piṅgiyo --

“jiṇṇassa me dubbalathāmakassa, teneva kāyo na paleti tattha.

saṅkappayantāya vajāmi niccaṁ, mano hi me brāhmaṇa tena yutto” ti..

116.

paṅke sayāno pariphandamāno, dīpā dīpaṁ upallaviṁ.

athaddasāsiṁ sambuddhaṁ, oghatiṇṇamanāsavaṁ..

paṅke sayāno pariphandamānoti. paṅke sayānoti kāmapaṅke kāmakaddame kāmakilese kāmabaḷise kāmapariḷāhe kāmapalibodhe semāno sayamāno vasamāno āvasamāno parivasamāno {avasemāno parisemāno (syā0)} ti -- paṅke sayāno. pariphandamānoti taṇhāphandanāya phandamāno, diṭṭhiphandanāya phandamāno, kilesaphandanāya phandamāno, payogaphandanāya phandamāno, vipākaphandanāya phandamāno, manoduccaritaphandanāya phandamāno, ratto rāgena phandamāno, duṭṭho dosena phandamāno, mūḷho mohena phandamāno, vinibandho mānena phandamāno, parāmaṭṭho diṭṭhiyā phandamāno, vikkhepagato uddhaccena phandamāno, aniṭṭhaṅgato vicikicchāya phandamāno, thāmagato anusayehi phandamāno, lābhena phandamāno, alābhena phandamāno, yasena phandamāno, ayasena phandamāno, pasaṁsāya phandamāno, nindāya phandamāno, sukhena phandamāno, dukkhena phandamāno, jātiyā phandamāno, jarāya phandamāno, byādhinā phandamāno, maraṇena phandamāno, sokaparidevadukkhadomanassupāyāsehi phandamāno, nerayikena dukkhena phandamāno, tiracchānayonikena dukkhena phandamāno, pettivisayikena dukkhena phandamāno, mānusikena dukkhena ...pe0 ... gabbhokkantimūlakena dukkhena ... gabbhaṭṭhitimūlakena dukkhena ... gabbhavuṭṭhānamūlakena dukkhena ... jātassūpanibandhakena dukkhena ... jātassa parādheyyakena dukkhena ... attūpakkamena dukkhena ... parūpakkamena dukkhena ... saṅkhāradukkhena ... vipariṇāmadukkhena ... cakkhurogena dukkhena ... sotarogena dukkhena ... ghānarogena dukkhena ... jivhārogena dukkhena ... kāyarogena dukkhena ... sīsarogena dukkhena ... kaṇṇarogena dukkhena ... mukharogena dukkhena ... dantarogena dukkhena ... oṭṭharogena dukkhena ... kāsena ... sāsena ... pināsena ... ḍāhena {dāhena (ka0) mahāni0 11} ... jarena ... kucchirogena ... mucchāya ... pakkhandikāya ... sūlāya ... visūcikāya ... kuṭṭhena ... gaṇḍena ... kilāsena ... sosena ... apamārena ... dadduyā ... kaṇḍuyā ... kacchuyā ... rakhasāya ... vitacchikāya ... lohitapittena {lohitena. pittena (syā0 ka0)} ... madhumehena ... aṁsāya ... piḷakāya ... bhagandalena {bhagandalāya (syā0)} ... pittasamuṭṭhānena ābādhena ... semhasamuṭṭhānena ābādhena ... vātasamuṭṭhānena ābādhena ... sannipātikena ābādhena ... utupariṇāmajena ābādhena ... visamaparihārajena ābādhena ... opakkamikena ābādhena ... kammavipākajena ābādhena ... sītena ... uṇhena ... jighacchāya ... pipāsāya ... uccārena ... passāvena ... ḍaṁsamakasavātātapasarīsapasamphassena dukkhena ... mātumaraṇena dukkhena ... pitumaraṇena dukkhena ... puttamaraṇena dukkhena ... dhītumaraṇena dukkhena ... ñātibyasanena dukkhena ... bhogabyasanena dukkhena ... rogabyasanena dukkhena ... sīlabyasanena dukkhena ... diṭṭhibyasanena dukkhena phandamāno pariphandamāno pavedhamāno sampavedhamānoti -- paṅke sayāno pariphandamāno.

dīpā dīpaṁ upallavinti satthārato satthāraṁ dhammakkhānato dhammakkhānaṁ gaṇato gaṇaṁ diṭṭhiyā diṭṭhiṁ paṭipadāya paṭipadaṁ maggato maggaṁ pallaviṁ upallaviṁ sampallavinti -- dīpā dīpaṁ upallaviṁ.

athaddasāsiṁ sambuddhanti. athāti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ -- athāti. addasāsinti addasaṁ addakkhiṁ apassiṁ paṭivijjhiṁ. buddhoti yo so bhagavā sayambhū anācariyako ...pe0 ... sacchikā paññatti, yadidaṁ buddhoti -- athaddasāsiṁ sambuddhaṁ.

oghatiṇṇamanāsavanti. oghatiṇṇanti bhagavā kāmoghaṁ tiṇṇo, bhavoghaṁ tiṇṇo, diṭṭhoghaṁ tiṇṇo, avijjoghaṁ tiṇṇo, sabbasaṁsārapathaṁ tiṇṇo uttiṇṇo nitthiṇṇo atikkanto samatikkanto vītivatto, so vutthavāso ciṇṇacaraṇo ...pe0 ... jātimaraṇasaṁsāro, natthi tassa punabbhavoti -- oghatiṇṇaṁ. anāsavanti cattāro āsavā -- kāmāsavo, bhavāsavo, diṭṭhāsavo, avijjāsavo. te āsavā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho anāsavāti -- oghatiṇṇamanāsavaṁ. tenāha thero piṅgiyo --

“paṅke sayāno pariphandamāno, dīpā dīpaṁ upallaviṁ.

athaddasāsiṁ sambuddhaṁ, oghatiṇṇamanāsavan”-ti..

117.

yathā ahū vakkali muttasaddho, bhadrāvudho āḷavigotamo ca.

evameva tvampi pamuñcassu saddhaṁ, gamissasi tvaṁ piṅgiya maccudheyyassa pāraṁ..

yathā ahū vakkali muttasaddho, bhadrāvudho āḷavigotamo cāti yathā vakkalitthero {vakkali (syā0)} saddho saddhāgaruko saddhāpubbaṅgamo saddhādhimutto saddhādhipateyyo arahattappatto, yathā bhadrāvudho thero saddho saddhāgaruko saddhāpubbaṅgamo saddhādhimutto saddhādhipateyyo arahattappatto, yathā āḷavigotamo thero saddho saddhāgaruko saddhāpubbaṅgamo saddhādhimutto saddhādhipateyyo arahattappattoti -- yathā ahū vakkali muttasaddho bhadrāvudho āḷavigotamo ca.

evameva tvampi pamuñcassu saddhanti evameva tvaṁ saddhaṁ muñcassu pamuñcassu sampamuñcassu adhimuñcassu okappehi. “sabbe saṅkhārā aniccā” ti saddhaṁ muñcassu pamuñcassu sampamuñcassu adhimuñcassu okappehi. “sabbe saṅkhārā dukkhā” ti ...pe0 ... “sabbe dhammā anattā” ti saddhaṁ muñcassu pamuñcassu sampamuñcassu adhimuñcassu okappehi ... “yaṁ kiñci samudayadhammaṁ sabbaṁ taṁ nirodhadhamman”-ti saddhaṁ muñcassu pamuñcassu, sampamuñcassu adhimuñcassu okappehīti -- evameva tvampi pamuñcassu saddhaṁ.

gamissasi tvaṁ piṅgiya maccudheyyassa pāranti maccudheyyaṁ vuccanti kilesā ca khandhā ca abhisaṅkhārā ca. maccudheyyassa pāraṁ vuccati amataṁ nibbānaṁ, yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. gamissasi tvaṁ piṅgiya maccudheyyassa pāranti tvaṁ pāraṁ gamissasi, pāraṁ adhigamissasi, pāraṁ phassissasi, pāraṁ sacchikarissasīti -- gamissasi tvaṁ piṅgiya maccudheyyassa pāraṁ. tenāha bhagavā --

“yathā ahū vakkali muttasaddho, bhadrāvudho āḷavigotamo ca.

evameva tvampi pamuñcassu saddhaṁ,

gamissasi tvaṁ piṅgiya maccudheyyassa pāran”-ti..

118.

esa bhiyyo pasīdāmi, sutvāna munino vaco.

vivaṭacchado {vivaṭacchadano (ka0) saddanītipadamālā oloketabbā} sambuddho, akhilo paṭibhānavā {paṭibhāṇavā (syā0)}..

esa bhiyyo pasīdāmīti esa bhiyyo pasīdāmi, bhiyyo bhiyyo saddahāmi, bhiyyo bhiyyo okappemi, bhiyyo bhiyyo adhimuccāmi; “sabbe saṅkhārā aniccā” ti bhiyyo bhiyyo pasīdāmi, bhiyyo bhiyyo saddahāmi, bhiyyo bhiyyo okappemi, bhiyyo bhiyyo adhimuccāmi; “sabbe saṅkhārā dukkhā” ti bhiyyo bhiyyo pasīdāmi ...pe0 ... “sabbe dhammā anattā” ti bhiyyo bhiyyo pasīdāmi ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti bhiyyo bhiyyo pasīdāmi, bhiyyo bhiyyo saddahāmi, bhiyyo bhiyyo okappemi, bhiyyo bhiyyo adhimuccāmīti -- esa bhiyyo pasīdāmi.

sutvāna munino vacoti. munīti monaṁ vuccati ñāṇaṁ ...pe0 ... saṅgajālamaticca so muni. sutvāna munino vacoti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ sutvāna uggahetvāna upadhārayitvāna upalakkhayitvānāti -- sutvāna munino vaco.

vivaṭacchado sambuddhoti. chadananti pañca chadanāni -- taṇhāchadanaṁ, diṭṭhichadanaṁ, kilesachadanaṁ, duccaritachadanaṁ, avijjāchadanaṁ. tāni chadanāni buddhassa bhagavato vivaṭāni viddhaṁsitāni samugghāṭitāni pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni. tasmā buddho vivaṭacchado. buddhoti yo so bhagavā ...pe0 ... sacchikā paññatti, yadidaṁ buddhoti -- vivaṭacchado sambuddho.

akhilo paṭibhānavāti. akhiloti rāgo khilo, doso khilo, moho khilo, kodho khilo, upanāho ...pe0 ... sabbākusalābhisaṅkhārā khilā. te khilā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā buddho akhilo.

paṭibhānavāti tayo paṭibhānavanto -- pariyatti paṭibhānavā, paripucchāpaṭibhānavā, adhigamapaṭibhānavā. katamo pariyattipaṭibhānavā? idhekaccassa buddhavacanaṁ {pakatiyā (ka0)} pariyāputaṁ {pariyāpuṭaṁ (syā0 ka0)} hoti suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallaṁ. tassa pariyattiṁ nissāya paṭibhāti {paṭibhāyati (ka0)} -- ayaṁ pariyattipaṭibhānavā.

katamo paripucchāpaṭibhānavā? idhekacco paripucchitā hoti atthe ca ñāye ca lakkhaṇe ca kāraṇe ca ṭhānāṭhāne ca. tassa paripucchaṁ nissāya paṭibhāti -- ayaṁ paripucchāpaṭibhānavā.

katamo adhigamapaṭibhānavā? idhekaccassa adhigatā honti cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo, cattāro ariyamaggā, cattāri sāmaññaphalāni, catasso paṭisambhidāyo, cha abhiññāyo. tassa attho ñāto, dhammo ñāto, nirutti ñātā. atthe ñāte attho paṭibhāti, dhamme ñāte dhammo paṭibhāti, niruttiyā ñātāya nirutti paṭibhāti. imesu tīsu ñāṇesu ñāṇaṁ paṭibhānapaṭisambhidā. bhagavā imāya paṭibhānapaṭisambhidāya upeto samupeto upāgato samupāgato upapanno samupapanno samannāgato. tasmā buddho paṭibhānavā. yassa pariyatti natthi, paripucchā natthi, adhigamo natthi, kiṁ tassa paṭibhāyissatīti -- akhilo paṭibhānavā. tenāha thero piṅgiyo --

“esa bhiyyo pasīdāmi, sutvāna munino vaco.

vivaṭacchado sambuddho, akhilo paṭibhānavā” ti..

119.

adhideve {atideve (ka0)} abhiññāya, sabbaṁ vedi paroparaṁ {parovaraṁ (sī0 aṭṭha0)}.

pañhānantakaro satthā, kaṅkhīnaṁ paṭijānataṁ..

adhideve abhiññāyāti. devāti tayo devā -- sammutidevā {sammabhidevā (syā0)}, upapattidevā, visuddhidevā. katame sammutidevā? sammutidevā vuccanti rājāno {katame sammatidevā rājāno (syā0) evamuparipi} ca rājakumāro ca deviyo ca. ime vuccanti sammutidevā. katame upapattidevā? upapattidevā vuccanti cātumahārājikā devā tāvatiṁsā devā ...pe0 ... brahmakāyikā devā, ye ca devā taduttari. ime vuccanti upapattidevā. katame visuddhidevā? visuddhidevā vuccanti tathāgatā tathāgatasāvakā arahanto khīṇāsavā, ye ca paccekasambuddhā. ime vuccanti visuddhidevā. bhagavā sammutideve adhidevāti abhiññāya upapattideve adhidevāti abhiññāya, visuddhideve adhidevāti abhiññāya jānitvā tulayitvā tīrayitvā vibhāvayitvā vibhūtaṁ katvāti -- adhideve abhiññāya.

sabbaṁ vedi paroparanti bhagavā attano ca paresañca adhidevakare dhamme vedi aññāsi aphassi paṭivijjhi. katame attano adhidevakarā dhammā? sammāpaṭipadā anulomapaṭipadā apaccanīkapaṭipadā anvatthapaṭipadā dhammānudhammapaṭipadā sīlesu paripūrakāritā indriyesu guttadvāratā bhojane mattaññutā jāgariyānuyogo satisampajaññaṁ cattāro satipaṭṭhānā ...pe0 ... ariyo aṭṭhaṅgiko maggo. ime vuccanti attano adhidevakarā dhammā.

katame paresaṁ adhidevakarā dhammā? sammāpaṭipadā ...pe0 ... ariyo aṭṭhaṅgiko maggo. ime vuccanti paresaṁ adhidevakarā dhammā. evaṁ bhagavā attano ca paresañca adhidevakare dhamme vedi aññāsi aphassi paṭivijjhīti -- sabbaṁ vedi paroparaṁ.

pañhānantakaro satthāti bhagavā pārāyanikapañhānaṁ antakaro pariyantakaro paricchedakaro parivaṭumakaro; sabhiyapañhānaṁ {parisapañhānaṁ (syā0), piṅgiyapañhānaṁ (ka0)} antakaro pariyantakaro paricchedakaro parivaṭumakaro; sakkapañhānaṁ ...pe0 ... suyāmapañhānaṁ ... bhikkhupañhānaṁ ... bhikkhunīpañhānaṁ ... upāsakapañhānaṁ ... upāsikāpañhānaṁ ... rājapañhānaṁ ... khattiyapañhānaṁ ... brāhmaṇapañhānaṁ ... vessapañhānaṁ ... suddapañhānaṁ ... devapañhānaṁ ... brahmapañhānaṁ antakaro pariyantakaro paricchedakaro parivaṭumakaroti -- pañhānantakaro. satthāti bhagavā satthavāho. yathā satthavāho satthe kantāraṁ tāreti, corakantāraṁ tāreti, vāḷakantāraṁ tāreti, dubbhikkhakantāraṁ tāreti, nirudakakantāraṁ tāreti uttāreti nitthāreti {nittāreti (syā0 ka0)} patāreti, khemantabhūmiṁ sampāpeti; evameva bhagavā satthavāho satte kantāraṁ tāreti, jātikantāraṁ tāreti, jarākantāraṁ ...pe0 ... byādhikantāraṁ ... maraṇakantāraṁ ... sokaparidevadukkhadomanassupāyāsakantāraṁ tāreti, rāgakantāraṁ tāreti, dosakantāraṁ ... mohakantāraṁ ... mānakantāraṁ ... diṭṭhikantāraṁ ... kilesakantāraṁ ... duccaritakantāraṁ tāreti, rāgagahanaṁ tāreti, dosagahanaṁ tāreti, mohagahanaṁ ... diṭṭhigahanaṁ ... kilesagahanaṁ ... duccaritagahanaṁ tāreti uttāreti nitthāreti patāreti; khemantaṁ amataṁ nibbānaṁ sampāpetīti -- evampi bhagavā satthavāho.

atha vā, bhagavā netā vinetā anunetā paññapetā nijjhāpetā pekkhatā pasādetāti, evaṁ bhagavā satthavāho. atha vā, bhagavā anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido maggānugā ca pana etarahi sāvakā viharanti pacchā samannāgatāti, evampi bhagavā satthavāhoti -- pañhānantakaro satthā.

kaṅkhīnaṁ paṭijānatanti sakaṅkhā āgantvā nikkaṅkhā sampajjanti, sallekhā āgantvā nillekhā sampajjanti, sadveḷhakā āgantvā nidveḷahakā sampajjanti, savicikicchā āgantvā nibbicikicchā sampajjanti, sarāgā āgantvā vītarāgā sampajjanti, sadosā āgantvā vītadosā sampajjanti, samohā āgantvā vītamohā sampajjanti, sakilesā āgantvā nikkilesā sampajjantīti -- kaṅkhīnaṁ paṭijānataṁ. tenāha thero piṅgiyo --

“adhideve abhiññāya, sabbaṁ vedi paroparaṁ.

pañhānantakaro satthā, kaṅkhīnaṁ paṭijānatan”-ti..

120.

asaṁhīraṁ asaṁkuppaṁ, yassa natthi upamā kvaci.

addhā gamissāmi na mettha kaṅkhā, evaṁ maṁ dhārehi adhimuttacittaṁ..

asaṁhīraṁ asaṁkuppanti asaṁhīraṁ vuccati amataṁ nibbānaṁ. yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. asaṁhīranti rāgena dosena mohena kodhena upanāhena makkhena paḷāsena issāya macchariyena māyāya sāṭheyyena thambhena sārambhena mānena atimānena madena pamādena sabbakilesehi sabbaduccaritehi sabbapariḷāhehi sabbāsavehi sabbadarathehi sabbasantāpehi sabbākusalābhisaṅkhārehi asaṁhāriyaṁ nibbānaṁ niccaṁ dhuvaṁ sassataṁ avipariṇāmadhammanti -- asaṁhīraṁ.

asaṁkuppanti asaṁkuppaṁ vuccati amataṁ nibbānaṁ. yo so sabbasaṅkhārasamatho ...pe0 ... nirodho nibbānaṁ. nibbānassa {yassa (syā0)} na uppādo paññāyati, vayo natthi, na tassa aññathattaṁ {tassa aññadatthu (syā0)} paññāyati. nibbānaṁ niccaṁ dhuvaṁ sassataṁ avipariṇāmadhammanti -- asaṁhīraṁ asaṁkuppaṁ.

yassa natthi upamā kvacīti. yassāti nibbānassa. natthi upamāti upamā natthi, upanidhā natthi, sadisaṁ natthi, paṭibhāgo natthi, na sati na saṁvijjati nupalabbhati. kvacīti kvaci kimhici katthaci ajjhattaṁ vā bahiddhā vā ajjhattabahiddhā vāti -- yassa natthi upamā kvaci.

addhā gamissāmi na mettha kaṅkhāti. addhāti ekaṁsavacanaṁ nissaṁsayavacanaṁ nikkaṅkhavacanaṁ advejjhavacanaṁ adveḷhakavacanaṁ niyogavacanaṁ apaṇṇakavacanaṁ aviraddhavacanaṁ avatthāpanavacanametaṁ -- addhāti. gamissāmīti gamissāmi adhigamissāmi phassissāmi sacchikarissāmīti -- addhā gamissāmi. na mettha kaṅkhāti. etthāti nibbāne kaṅkhā natthi, vicikicchā natthi, dveḷhakaṁ natthi, saṁsayo natthi, na sati na saṁvijjati nupalabbhati, pahīno samucchinno vūpasanto paṭippassaddho abhabbuppattiko ñāṇagginā daḍḍhoti -- addhā gamissāmi na mettha kaṅkhā.

evaṁ maṁ dhārehi adhimuttacittanti. evaṁ maṁ dhārehīti evaṁ maṁ upalakkhehi. adhimuttacittanti nibbānaninnaṁ nibbānapoṇaṁ nibbānapabbhāraṁ nibbānādhimuttanti -- evaṁ maṁ dhārehi adhimuttacittanti. tenāha thero piṅgiyo --

“asaṁhīraṁ asaṁkuppaṁ, yassa natthi upamā kvaci.

addhā gamissāmi na mettha kaṅkhā, evaṁ maṁ dhārehi adhimuttacittan”-ti..

pārāyanānugītigāthāniddeso aṭṭhārasamo.

pārāyanavaggo samatto.

khaggavisāṇasutto

khaggavisāṇasuttaniddeso

paṭhamavaggo

121.

sabbesu bhūtesu nidhāya daṇḍaṁ, aviheṭhayaṁ aññatarampi tesaṁ.

na puttamiccheyya kuto sahāyaṁ, eko care khaggavisāṇakappo..

sabbesu bhūtesu nidhāya daṇḍanti. sabbesūti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ -- sabbesūti. bhūtesūti bhūtā vuccanti tasā ca thāvarā ca. tasāti yesaṁ tasitataṇhā appahīnā, yesañca bhayabheravā appahīnā. kiṁkāraṇā vuccanti tasā? te tasanti uttasanti paritasanti bhāsanti santāsaṁ āpajjanti, taṁkāraṇā vuccanti tasā. thāvarāti yesaṁ tasitataṇhā pahīnā, yesañca bhayabheravā pahīnā. kiṁkāraṇā vuccanti thāvarā? te na tasanti na uttasanti na paritasanti na bhāyanti na santāsaṁ āpajjanti, taṁkāraṇā vuccanti thāvarā. daṇḍanti tayo daṇḍā -- kāyadaṇḍo vacīdaṇḍo manodaṇḍo. tividhaṁ kāyaduccaritaṁ kāyadaṇḍo, catubbidhaṁ vacīduccaritaṁ vacīdaṇḍo, tividhaṁ manoduccaritaṁ manodaṇḍo. sabbesu bhūtesu nidhāya daṇḍanti sabbesu bhūtesu daṇḍaṁ nidhāya nidahitvā.

aviheṭhayaṁ aññatarampi tesanti ekamekampi sattaṁ pāṇinā vā leḍḍunā vā daṇḍena vā satthena vā anduyā {aruyā (syā0), adduyā (ka0)} vā rajjuyā vā aviheṭhayanto, sabbepi satte pāṇinā vā leḍḍunā vā daṇḍena vā satthena vā anduyā vā rajjuyā vā aviheṭhayantoti -- aviheṭhayaṁ aññatarampi tesaṁ.

na puttamiccheyya kuto sahāyanti. nāti paṭikkhepo; puttāti cattāro puttā -- atrajo putto, khettajo putto, dinnako putto, antevāsiko putto. sahāyanti sahāyā vuccanti yehi saha āgamanaṁ phāsu, gamanaṁ phāsu, gamanāgamanaṁ phāsu, ṭhānaṁ phāsu, nisajjanaṁ phāsu, sayanaṁ {nipajjanaṁ (syā0)} phāsu, ālapanaṁ phāsu, sallapanaṁ phāsu, ullapanaṁ phāsu, samullapanaṁ phāsu. na puttamiccheyya kuto sahāyanti puttampi na iccheyya na sādiyeyya na patthayeyya na pihayeyya nābhijappeyya, kuto mittaṁ vā sandiṭṭhaṁ vā sambhattaṁ vā sahāyaṁ vā iccheyya {icchissati (syā0) evamīdisesu padesu anāgatavibhattiyā} sādiyeyya patthayeyya pihayeyya abhijappeyyāti -- na puttamiccheyya kuto sahāyaṁ.

eko care khaggavisāṇakappoti. ekoti so paccekasambuddho pabbajjāsaṅkhātena eko, adutiyaṭṭhena eko, taṇhāya pahānaṭṭhena {taṇhāpahānaṭṭhena (syā0) mahāni0 191} eko, ekantavītarāgoti eko, ekantavītadosoti eko, ekantavītamohoti eko, ekantanikkilesoti eko, ekāyanamaggaṁ gatoti eko, eko anuttaraṁ paccekasambodhiṁ abhisambuddhoti eko.

kathaṁ so paccekasambuddho pabbajjāsaṅkhātena eko? so paccekasambuddho sabbaṁ gharāvāsapalibodhaṁ chinditvā puttadārapalibodhaṁ chinditvā ñātipalibodhaṁ chinditvā sannidhipalibodhaṁ chinditvā kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitvā akiñcanabhāvaṁ upagantvā eko carati viharati iriyati vatteti pāleti yapeti yāpetīti -- evaṁ so paccekasambuddho pabbajjāsaṅkhātena eko.

kathaṁ so paccekasambuddho adutiyaṭṭhena eko? so evaṁ pabbajito samāno eko araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. so eko gacchati, eko tiṭṭhati, eko nisīdati, eko seyyaṁ kappeti, eko gāmaṁ piṇḍāya pavisati, eko abhikkamati, eko paṭikkamati, eko raho nisīdati, eko caṅkamaṁ adhiṭṭhāti, eko carati viharati iriyati vatteti pāleti yapeti yāpetīti -- evaṁ so paccekasambuddho adutiyaṭṭhena eko.

kathaṁ so paccekasambuddho taṇhāya pahānaṭṭhena eko? so evaṁ eko adutiyo appamatto ātāpī pahitatto viharanto mahāpadhānaṁ padahanto māraṁ sasenakaṁ namuciṁ kaṇhaṁ pamattabandhuṁ vidhametvā ca taṇhājāliniṁ visaritaṁ visattikaṁ pajahi vinodesi byantīakāsi anabhāvaṁgamesi.

“taṇhādutiyo puriso, dīghamaddhāna saṁsaraṁ.

itthabhāvaññathābhāvaṁ, saṁsāraṁ nātivattati..

“etamādīnavaṁ ñatvā, taṇhaṁ dukkhassa sambhavaṁ.

vītataṇho anādāno, sato bhikkhu paribbaje” ti..

evaṁ so paccekasambuddho taṇhāya pahānaṭṭhena eko.

kathaṁ so paccekasambuddho ekantavītarāgoti eko? rāgassa pahīnattā ekantavītarāgoti eko, dosassa pahīnattā ekantavītadosoti eko, mohassa pahīnattā ekantavītamohoti eko, kilesānaṁ pahīnattā ekantanikkilesoti eko. evaṁ so paccekasambuddho ekantavītarāgoti eko.

kathaṁ so paccekasambuddho ekāyanamaggaṁ gatoti eko? ekāyanamaggo vuccati cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā ariyo aṭṭhaṅgiko maggo.

“ekāyanaṁ jātikhayantadassī, maggaṁ pajānāti hitānukampī.

etena maggena tariṁsu pubbe, tarissanti ye ca taranti oghan”-ti..

evaṁ so paccekasambuddho ekāyanamaggaṁ gatoti eko.

kathaṁ so paccekasambuddho eko anuttaraṁ paccekasambodhiṁ abhisambuddhoti eko? bodhi vuccati catūsu maggesu ñāṇaṁ. paññā paññindriyaṁ paññābalaṁ dhammavicayasambojjhaṅgo vīmaṁsā vipassanā sammādiṭṭhi. so paccekasambuddho maggapaccekasambuddho ñāṇapaccekasambuddho “sabbe saṅkhārā aniccā” ti bujjhi, “sabbe saṅkhārā dukkhā” ti bujjhi, “sabbe dhammā anattā” ti bujjhi, “avijjāpaccayā saṅkhārā” ti bujjhi, “saṅkhārapaccayā viññāṇan”-ti bujjhi, “viññāṇapaccayā nāmarūpan”-ti bujjhi, “nāmarūpapaccayā saḷāyatanan”-ti bujjhi, “saḷāyatanapaccayā phasso” ti bujjhi, “phassapaccayā vedanā” ti bujjhi, “vedanāpaccayā taṇhā” ti bujjhi, “taṇhāpaccayā upādānan”-ti bujjhi, “upādānapaccayā bhavo” ti bujjhi, “bhavapaccayā jātī” ti bujjhi, “jātipaccayā jarāmaraṇan”-ti bujjhi; “avijjānirodhā saṅkhāranirodho” ti bujjhi, “saṅkhāranirodhā viññāṇanirodho” ti bujjhi, “viññāṇanirodhā nāmarūpanirodho” ti bujjhi, “nāmarūpanirodhā saḷāyatananirodho” ti bujjhi, “saḷāyatananirodhā phassanirodho” ti bujjhi, “phassanirodhā vedanānirodho” ti bujjhi, “vedanānirodhā taṇhānirodho” ti bujjhi, “taṇhānirodhā upādānanirodho” ti bujjhi, “upādānanirodhā bhavanirodho” ti bujjhi, “bhavanirodhā jātinirodho” ti bujjhi, “jātinirodhā jarāmaraṇanirodho” ti bujjhi; “idaṁ dukkhan”-ti bujjhi, “ayaṁ dukkhasamudayo” ti bujjhi, “ayaṁ dukkhanirodho” ti bujjhi, “ayaṁ dukkhanirodhagāminī paṭipadā” ti bujjhi; “ime āsavā” ti bujjhi, “ayaṁ āsavasamudayo” ti bujjhi ...pe0 ... “ayaṁ āsavanirodhagāminī paṭipadā” ti bujjhi; “ime dhammā abhiññeyyā” ti bujjhi, “ime dhammā pahātabbā” ti bujjhi, “ime dhammā sacchikātabbā” ti bujjhi, “ime dhammā bhāvetabbā” ti bujjhi; channaṁ phassāyatanānaṁ samudayañca atthaṅgamañca assādañca ādīnavañca nissaraṇañca bujjhi, pañcannaṁ upādānakkhandhānaṁ samudayañca ...pe0 ... nissaraṇañca bujjhi, catunnaṁ mahābhūtānaṁ samudayañca atthaṅgamañca assādañca ādīnavañca nissaraṇañca bujjhi, “yaṁ kiñci samudayadhammaṁ sabbaṁ taṁ nirodhadhamman”-ti bujjhi.

atha vā, yaṁ bujjhitabbaṁ anubujjhitabbaṁ paṭibujjhitabbaṁ sambujjhitabbaṁ adhigantabbaṁ phassitabbaṁ sacchikātabbaṁ, sabbaṁ taṁ tena paccekabodhiñāṇena bujjhi anubujjhi paṭibujjhi sambujjhi adhigacchi phassesi sacchākāsīti evaṁ so paccekasambuddho eko anuttaraṁ paccekasambodhiṁ abhisambuddhoti -- eko.

careti aṭṭha cariyāyo -- iriyāpathacariyā, āyatanacariyā, saticariyā, samādhicariyā, ñāṇacariyā, maggacariyā, patticariyā, lokatthacariyā. iriyāpathacariyāti catūsu iriyāpathesu. āyatanacariyāti chasu ajjhattikabāhiresu āyatanesu. saticariyāti catūsu satipaṭṭhānesu. samādhicariyāti catūsu jhānesu. ñāṇacariyāti catūsu ariyasaccesu. maggacariyāti catūsu ariyamaggesu. patticariyāti catūsu sāmaññaphalesu. lokatthacariyāti tathāgatesu arahantesu sammāsambuddhesu padesato paccekasambuddhesu padesato sāvakesu. iriyāpathacariyā ca paṇidhisampannānaṁ, āyatanacariyā ca indriyesu guttadvārānaṁ, saticariyā ca appamādavihārīnaṁ, samādhicariyā ca adhicittamanuyuttānaṁ, ñāṇacariyā ca buddhisampannānaṁ, maggacariyā ca sammāpaṭipannānaṁ, patticariyā ca adhigataphalānaṁ, lokatthacariyā ca tathāgatānaṁ arahantānaṁ sammāsambuddhānaṁ padesato paccekabuddhānaṁ padesato sāvakānaṁ. imā aṭṭha cariyāyo. aparāpi aṭṭha cariyāyo -- adhimuccanto saddhāya carati, paggaṇhanto vīriyena carati, upaṭṭhapento satiyā carati, avikkhepaṁ karonto samādhinā carati, pajānanto paññāya carati, vijānanto viññāṇacariyāya carati. evaṁ paṭipannassa kusalā dhammā āyāpentīti -- āyatanacariyāya carati. evaṁ paṭipanno visesamadhigacchatīti -- visesacariyāya carati. imā aṭṭha cariyāyo.

aparāpi aṭṭha cariyāyo -- dassanacariyā ca sammādiṭṭhiyā, abhiropanacariyā ca sammāsaṅkappassa, pariggahacariyā ca sammāvācāya, samuṭṭhānacariyā ca sammākammantassa, vodānacariyā ca sammāājīvassa, paggahacariyā ca sammāvāyāmassa, upaṭṭhānacariyā ca sammāsatiyā, avikkhepacariyā ca sammāsamādhissa. imā aṭṭha cariyāyo.

khaggavisāṇakappoti yathā khaggassa nāma visāṇaṁ ekaṁ hoti adutiyaṁ, evameva so paccekasambuddho takkappo tassadiso tappaṭibhāgo. yathā atiloṇaṁ vuccati loṇakappo, atitittakaṁ vuccati tittakappo, atimadhuraṁ vuccati madhurakappo, atiuṇhaṁ vuccati aggikappo, atisītalaṁ vuccati himakappo, mahāudakakkhandho vuccati samuddakappo, mahābhiññābalappatto sāvako vuccati satthukappoti; evameva so paccekasambuddho tattha takkappo tassadiso tappaṭibhāgo eko adutiyo muttabandhano sammā loke carati viharati iriyati vatteti pāleti yapeti yāpetīti -- eko care khaggavisāṇakappo. tenāha so paccekasambuddho --

“sabbesu bhūtesu nidhāya daṇḍaṁ, aviheṭhayaṁ aññatarampi tesaṁ.

na puttamiccheyya kuto sahāyaṁ, eko care khaggavisāṇakappo” ti..

122.

saṁsaggajātassa bhavanti snehā, snehanvayaṁ dukkhamidaṁ pahoti.

ādīnavaṁ snehajaṁ pekkhamāno, eko care khaggavisāṇakappo..

saṁsaggajātassa bhavanti snehāti. saṁsaggāti dve saṁsaggā -- dassanasaṁsaggo ca savanasaṁsaggo ca. katamo dassanasaṁsaggo? idhekacco passati itthiṁ vā kumāriṁ vā abhirūpaṁ dassanīyaṁ pāsādikaṁ paramāya vaṇṇapokkharatāya samannāgataṁ. disvā passitvā anubyañjanaso nimittaṁ gaṇhāti -- kesā vā sobhanā {sobhaṇā (syā0)} mukhaṁ vā sobhanaṁ akkhī vā sobhanā kaṇṇā vā sobhanā nāsā vā sobhanā oṭṭhā vā sobhanā dantā vā sobhanā mukhaṁ vā sobhanaṁ gīvā vā sobhanā thanā vā sobhanā uraṁ vā sobhanaṁ udaraṁ vā sobhanaṁ kaṭi vā sobhanā ūrū vā sobhanā jaṅghā vā sobhanā hatthā vā sobhanā pādā vā sobhanā aṅguliyo vā sobhanā nakhā vā sobhanāti. disvā passitvā abhinandati abhivadati abhipattheti anuppādeti {anussarati (ka0)} anubandhati rāgabandhanaṁ -- ayaṁ dassanasaṁsaggo.

katamo savanasaṁsaggo? idhekacco suṇāti -- “asukasmiṁ nāma gāme vā nigame vā itthī vā kumārī vā abhirūpā dassanīyā pāsādikā paramāya vaṇṇapokkharatāya samannāgatā” ti. sutvā suṇitvā abhinandati abhivadati abhipattheti anuppādeti anubandhati rāgabandhanaṁ -- ayaṁ savanasaṁsaggo.

snehāti dve snehā -- taṇhāsneho ca diṭṭhisneho ca. katamo taṇhāsneho? yāvatā taṇhāsaṅkhātena sīmakataṁ {sīmakataṁ mariyādikataṁ (syā0)} odhikataṁ pariyantikataṁ pariggahitaṁ mamāyitaṁ -- “idaṁ mama, etaṁ mama, ettakaṁ mama, ettāvatā mama”. rūpā saddā gandhā rasā phoṭṭhabbā attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca, kevalampi mahāpathaviṁ taṇhāvasena mamāyati, yāvatā aṭṭhasatataṇhāvicaritaṁ -- ayaṁ taṇhāsneho.

katamo diṭṭhisneho? vīsativatthukā sakkāyadiṭṭhi, dasavatthukā micchādiṭṭhi, dasavatthukā antaggāhikādiṭṭhi. yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho {patiṭṭhāho (ka0)} abhiniveso parāmāso kummaggo micchāpatho micchattaṁ titthāyatanaṁ vipariyāsaggāho viparītaggāho vipallāsaggāho micchāgāho ayāthāvakasmiṁ yāthāvakanti gāho, yāvatā dvāsaṭṭhi diṭṭhigatāni -- ayaṁ diṭṭhisneho.

saṁsaggajātassa bhavanti snehāti dassanasaṁsaggapaccayā ca savanasaṁsaggapaccayā ca taṇhāsneho ca diṭṭhisneho ca bhavanti sambhavanti jāyanti sañjāyanti nibbattanti abhinibbattanti pātubhavantīti -- saṁsaggajātassa bhavanti snehā.

snehanvayaṁ dukkhamidaṁ pahotīti. snehoti dve snehā -- taṇhāsneho ca diṭṭhisneho ca ...pe0 ... ayaṁ taṇhāsneho ...pe0 ... ayaṁ diṭṭhisneho. dukkhamidaṁ pahotīti idhekacco kāyena duccaritaṁ carati, vācāya duccaritaṁ carati, manasā duccaritaṁ carati, pāṇampi hanati, adinnampi ādiyati, sandhimpi chindati, nillopampi {vilopampi (syā0) passa mahāni0 170} harati, ekāgārikampi karoti, paripanthepi tiṭṭhati, paradārampi gacchati, musāpi bhaṇati. tamenaṁ gahetvā rañño dassenti -- “ayaṁ, deva, coro āgucārī. imassa yaṁ icchasi taṁ daṇḍaṁ paṇehī” ti. tamenaṁ rājā taṁ paribhāsati. so paribhāsapaccayāpi dukkhaṁ domanassaṁ {dukkhadomanassaṁ (syā0)} paṭisaṁvedeti. etaṁ bhayaṁ dukkhaṁ domanassaṁ kuto jātaṁ? tassa snehapaccayā ca nandipaccayā ca rāgapaccayā ca nandirāgapaccayā ca jātaṁ.

ettakenapi rājā na tussati. tamenaṁ rājā bandhāpeti -- andubandhanena vā rajjubandhanena vā saṅkhalikabandhanena vā vettabandhanena vā latābandhanena vā pakkhepabandhanena vā parikkhepabandhanena vā gāmabandhanena vā nigamabandhanena vā raṭṭhabandhanena vā janapadabandhanena vā, antamaso savacanīyampi karoti -- “na te labbhā ito pakkamitu” nti. so bandhanapaccayāpi dukkhaṁ domanassaṁ paṭisaṁvedeti. etaṁ bhayaṁ dukkhaṁ domanassaṁ kuto jātaṁ? tassa snehapaccayā ca nandipaccayā ca rāgapaccayā ca nandirāgapaccayā ca jātaṁ.

ettakenapi rājā na tussati. tamenaṁ rājā tasseva {tassa (syā0)} dhanaṁ āharāpeti -- sataṁ vā sahassaṁ vā satasahassaṁ vā. so dhanajānipaccayāpi dukkhaṁ domanassaṁ paṭisaṁvedeti. etaṁ bhayaṁ dukkhaṁ domanassaṁ kuto jātaṁ? tassa snehapaccayā ca nandipaccayā ca rāgapaccayā ca nandirāgapaccayā ca jātaṁ.

ettakenapi rājā na tussati. tamenaṁ rājā vividhā kammakāraṇā {vividhāni kammakaraṇāni (ka0)} kārāpeti -- kasāhipi tāḷeti, vettehipi tāḷeti, aḍḍhadaṇḍehipi tāḷeti, hatthampi chindati, pādampi chindati, hatthapādampi chindati, kaṇṇampi chindati, nāsampi chindati, kaṇṇanāsampi chindati, bilaṅgathālikampi karoti, saṅkhamuṇḍikampi karoti, rāhumukhampi karoti, jotimālikampi karoti, hatthapajjotikampi karoti, erakavattikampi {erakavaṭṭikampi (syā0 ka0) passa ma0 ni0 1.169} karoti, cīrakavāsikampi karoti, eṇeyyakampi karoti, baḷisamaṁsikampi karoti, kahāpaṇikampi karoti, khārāpatacchikampi {khārāpaṭicchikampi (ka0)} karoti, palighaparivattikampi karoti, palālapīṭhakampi karoti, tattenapi telena osiñcati, sunakhehipi khādāpeti, jīvantampi sūle uttāseti, asināpi sīsaṁ chindati. so kammakāraṇapaccayāpi dukkhaṁ domanassaṁ paṭisaṁvedeti. etaṁ bhayaṁ dukkhaṁ domanassaṁ kuto jātaṁ? tassa snehapaccayā ca nandipaccayā ca rāgapaccayā ca nandirāgapaccayā ca jātaṁ. rājā imesaṁ catunnaṁ daṇḍānaṁ issaro.

so sakena kammena kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. tamenaṁ nirayapālā pañcavidhabandhanaṁ nāma kammakāraṇaṁ karonti {kārenti (syā0 ka0) passa ma0 ni0 3.267} -- tattaṁ ayokhilaṁ hatthe gamenti, tattaṁ ayokhilaṁ dutiye hatthe gamenti, tattaṁ ayokhilaṁ pāde gamenti, tattaṁ ayokhilaṁ dutiye pāde gamenti, tattaṁ ayokhilaṁ majjhe urasmiṁ gamenti. so tattha dukkhā tibbā {tippā (syā0)} kharā kaṭukā vedanā vedeti; na ca tāva kālaṁ karoti yāva na taṁ pāpakammaṁ byantīhoti. etaṁ bhayaṁ dukkhaṁ domanassaṁ kuto jātaṁ? tassa snehapaccayā ca nandipaccayā ca rāgapaccayā ca nandirāgapaccayā ca jātaṁ.

tamenaṁ nirayapālā saṁvesetvā {saṁvesitvā (syā0 ka0) passa ma0 ni0 3.267} kuṭhārīhi {kudhārīhi (syā0 ka0)} tacchanti ...pe0 ... tamenaṁ nirayapālā uddhaṁpādaṁ adhosiraṁ gahetvā vāsīhi tacchanti. tamenaṁ nirayapālā rathe yojetvā ādittāya pathaviyā sampajjalitāya sajotibhūtāya {sañjotibhūtāya (syā0)} sārentipi paccāsārentipi. tamenaṁ nirayapālā mahantaṁ aṅgārapabbataṁ ādittaṁ sampajjalitaṁ sajotibhūtaṁ āropentipi oropentipi. tamenaṁ nirayapālā uddhaṁpādaṁ adhosiraṁ gahetvā tattāya lohakumbhiyā pakkhipanti ādittāya sampajjalitāya sajotibhūtāya. so tattha pheṇuddehakaṁ paccati. so tattha pheṇuddehakaṁ paccamāno sakimpi uddhaṁ gacchati, sakimpi adho gacchati, sakimpi tiriyaṁ gacchati. so tattha dukkhā tibbā kharā kaṭukā vedanā vedeti; na ca tāva kālaṅkaroti yāva na taṁ pāpakammaṁ byantīhoti. etaṁ bhayaṁ dukkhaṁ domanassaṁ kuto jātaṁ? tassa snehapaccayā ca nandipaccayā ca rāgapaccayā ca nandirāgapaccayā ca jātaṁ.

tamenaṁ nirayapālā mahāniraye pakkhipanti. so kho pana mahānirayo --

catukkaṇṇo catudvāro, vibhatto bhāgaso mito.

ayopākārapariyanto, ayasā paṭikujjito..

tassa ayomayā bhūmi, jalitā tejasā yutā.

samantā yojanasataṁ, pharitvā tiṭṭhati sabbadā..

kadariyātapanā {kadariyā tāpanā (ka0) mahāni0 170} ghorā, accimanto durāsadā.

lomahaṁsanarūpā ca, bhesmā paṭibhayā dukhā..

puratthimāya ca bhittiyā, accikkhandho samuṭṭhito.

ḍahanto pāpakammante, pacchimāya paṭihaññati..

pacchimāya ca bhittiyā, accikkhandho samuṭṭhito.

ḍahanto pāpakammante, purimāya paṭihaññati..

dakkhiṇāya ca bhittiyā, accikkhandho samuṭṭhito.

ḍahanto pāpakammante, uttarāya paṭihaññati..

uttarāya ca bhittiyā, accikkhandho samuṭṭhito.

ḍahanto pāpakammante, dakkhiṇāya paṭihaññati..

heṭṭhato ca samuṭṭhāya, accikkhandho bhayānako.

ḍahanto pāpakammante, chadanasmiṁ paṭihaññati..

chadanamhā samuṭṭhāya, accikkhandho bhayānako.

ḍahanto pāpakammante, bhūmiyaṁ paṭihaññati..

ayokapālamādittaṁ, santattaṁ jalitaṁ yathā.

evaṁ avīcinirayo, heṭṭhā upari passato..

tattha sattā mahāluddā, mahākibbisakārino.

accantapāpakammantā, paccanti na ca miyyare {mīyare (ka0)}..

jātavedasamo kāyo, tesaṁ nirayavāsinaṁ.

passa kammānaṁ daḷhattaṁ, na bhasmā hoti napi masi..

puratthimenapi dhāvanti, tato dhāvanti pacchimaṁ.

uttarenapi dhāvanti, tato dhāvanti dakkhiṇaṁ..

yaṁ yaṁ disaṁ padhāvanti, taṁ taṁ dvāraṁ pidhīyati.

abhinikkhamitāsā te, sattā mokkhagavesino..

na te tato nikkhamituṁ, labhanti kammapaccayā.

tesañca pāpakammantaṁ, avipakkaṁ kataṁ bahunti..

etaṁ bhayaṁ dukkhaṁ domanassaṁ kuto jātaṁ? tassa snehapaccayā ca nandipaccayā ca rāgapaccayā ca nandirāgapaccayā ca jātaṁ.

yāni ca nerayikāni dukkhāni yāni ca tiracchānayonikāni dukkhāni yāni ca pettivisayikāni dukkhāni yāni ca mānusikāni dukkhāni, tāni kuto jātāni kuto sañjātāni kuto nibbattāni kuto abhinibbattāni kuto pātubhūtāni? tassa snehapaccayā ca nandipaccayā ca rāgapaccayā ca nandirāgapaccayā ca bhavanti sambhavanti jāyanti sañjāyanti nibbattanti abhinibbattanti pātubhavantīti -- snehanvayaṁ dukkhamidaṁ pahoti.

ādīnavaṁ snehajaṁ pekkhamānoti. snehoti dve snehā -- taṇhāsneho ca diṭṭhisneho ca ...pe0 ... ayaṁ taṇhāsneho ...pe0 ... ayaṁ diṭṭhisneho. ādīnavaṁ snehajaṁ pekkhamānoti taṇhāsneho ca diṭṭhisneho ca ādīnavaṁ snehajaṁ pekkhamāno dakkhamāno olokayamāno nijjhāyamāno upaparikkhamānoti -- ādīnavaṁ snehajaṁ pekkhamāno, eko care khaggavisāṇakappo. tenāha so paccekasambuddho --

“saṁsaggajātassa bhavanti snehā, snehanvayaṁ dukkhamidaṁ pahoti.

ādīnavaṁ snehajaṁ pekkhamāno, eko care khaggavisāṇakappo” ti..

123.

mitte suhajje anukampamāno, hāpeti atthaṁ paṭibaddhacitto {paṭibandhacitto (ka0)}.

etaṁ bhayaṁ santhave {sandhave (ka0)} pekkhamāno, eko care khaggavisāṇakappo..

mitte suhajje anukampamāno, hāpeti atthaṁ paṭibaddhacittoti. mittāti dve mittā -- agārikamitto ca anāgārikamitto {pabbajitamitto (ka0) evamuparipi} ca. katamo agārikamitto? idhekacco duddadaṁ dadāti, duccajaṁ cajati, dukkaraṁ karoti, dukkhamaṁ khamati, guyhamassa ācikkhati, guyhamassa parigūhati {pariguyhati (syā0 ka0)}, āpadāsu na vijahati, jīvitampissa atthāya pariccattaṁ hoti, khīṇe nātimaññati -- ayaṁ agārikamitto.

katamo anāgārikamitto? idha bhikkhu piyo ca hoti manāpo ca garu ca bhāvanīyo ca vattā ca vacanakkhamo ca gambhīrañca kathaṁ kattā, no ca aṭṭhāne niyojeti adhisīle samādapeti, catunnaṁ satipaṭṭhānānaṁ bhāvanānuyoge samādapeti, catunnaṁ sammappadhānānaṁ ...pe0 ... catunnaṁ iddhipādānaṁ ... pañcannaṁ indriyānaṁ ... pañcannaṁ balānaṁ ... sattannaṁ bojjhaṅgānaṁ ... ariyassa aṭṭhaṅgikassa maggassa bhāvanānuyoge samādapeti -- ayaṁ anāgārikamitto.

suhajjā vuccanti yehi saha āgamanaṁ phāsu gamanaṁ phāsu ṭhānaṁ phāsu nisajjanaṁ {nisajjā (ka0)} phāsu sayanaṁ phāsu ālapanaṁ phāsu sallapanaṁ phāsu ullapanaṁ phāsu samullapanaṁ phāsu. mitte suhajje anukampamāno hāpeti atthanti mitte ca suhajje ca sandiṭṭhe ca sambhatte ca sahāye ca anukampamāno anupekkhamāno anugaṇhamāno attatthampi paratthampi ubhayatthampi hāpeti, diṭṭhadhammikampi atthaṁ hāpeti, samparāyikampi atthaṁ hāpeti, paramatthampi hāpeti pahāpeti parihāpeti paridhaṁseti parivajjeti {parisajjeti (syā0)} antaradhāpetīti -- mitte suhajje anukampamāno hāpeti atthaṁ.

paṭibaddhacittoti dvīhi kāraṇehi paṭibaddhacitto hoti -- attānaṁ vā nīcaṁ ṭhapento paraṁ uccaṁ ṭhapento paṭibaddhacitto hoti, attānaṁ vā uccaṁ ṭhapento paraṁ nīcaṁ ṭhapento paṭibaddhacitto hoti. kathaṁ attānaṁ nīcaṁ ṭhapento paraṁ uccaṁ ṭhapento paṭibaddhacitto hoti? tumhe me bahūpakārā, ahaṁ tumhe nissāya labhāmi cīvarapiṇḍapātasenāsanagilānapaccayabhesajjaparikkhāraṁ. yampi {yepi (ka0) evaṁ cūḷani0 khaggavisāṇasuttaniddesa 151} me aññe dātuṁ vā kātuṁ vā maññanti tumhe nissāya tumhe sampassantā. yampi me porāṇaṁ mātāpettikaṁ nāmagottaṁ, tampi me antarahitaṁ. tumhehi ahaṁ ñāyāmi -- asukassa kulupako, asukāya kulupakoti. evaṁ attānaṁ nīcaṁ ṭhapento paraṁ uccaṁ ṭhapento paṭibaddhacitto hoti.

kathaṁ attānaṁ uccaṁ ṭhapento paraṁ nīcaṁ ṭhapento paṭibaddhacitto hoti? ahaṁ tumhākaṁ bahūpakāro, tumhe maṁ āgamma buddhaṁ saraṇaṁ gatā, dhammaṁ saraṇaṁ gatā, saṅghaṁ saraṇaṁ gatā, pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā; ahaṁ tumhākaṁ uddesaṁ demi, paripucchaṁ demi, uposathaṁ ācikkhāmi, navakammaṁ adhiṭṭhāmi. atha pana tumhe maṁ ujjhitvā {pariccajitvā (syā0)} aññe sakkarotha garuṁ karotha mānetha pūjethāti. evaṁ attānaṁ uccaṁ ṭhapento paraṁ nīcaṁ ṭhapento paṭibaddhacitto hotīti -- mitte suhajje anukampamāno, hāpeti atthaṁ paṭibaddhacitto.

etaṁ bhayaṁ santhave pekkhamānoti. bhayanti jātibhayaṁ jarābhayaṁ byādhibhayaṁ maraṇabhayaṁ rājabhayaṁ corabhayaṁ aggibhayaṁ udakabhayaṁ attānuvādabhayaṁ parānuvādabhayaṁ daṇḍabhayaṁ duggatibhayaṁ ūmibhayaṁ kumbhilabhayaṁ āvaṭṭabhayaṁ susumārabhayaṁ {suṁsumārabhayaṁ (syā0)} ājīvikabhayaṁ asilokabhayaṁ parisasārajjabhayaṁ madanabhayaṁ bhayānakaṁ chambhitattaṁ lomahaṁso cetaso ubbego utrāso. santhaveti dve santhavā -- taṇhāsanthavo ca diṭṭhisanthavo ca ...pe0 ... ayaṁ taṇhāsanthavo ...pe0 ... ayaṁ diṭṭhisanthavo. etaṁ bhayaṁ santhave pekkhamānoti etaṁ bhayaṁ santhave pekkhamāno dakkhamāno olokayamāno nijjhāyamāno upaparikkhamānoti -- etaṁ bhayaṁ santhave pekkhamāno, eko care khaggavisāṇakappo. tenāha so paccekasambuddho --

“mitte suhajje anukampamāno, hāpeti atthaṁ paṭibaddhacitto.

etaṁ bhayaṁ santhave pekkhamāno, eko care khaggavisāṇakappo” ti..

124.

vaṁso visālova yathā visatto, puttesu dāresu ca yā apekkhā.

vaṁsakkaḷīrova {vaṁse kaḷīrova (ka0)} asajjamāno, eko care khaggavisāṇakappo..

vaṁso visālova yathā visattoti vaṁso vuccati veḷugumbo. yathā veḷugumbasmiṁ porāṇakā vaṁsā sattā {veḷugumbasmiṁ kaṇṭakā jaṭitā saṁsibbitā (syā0)} visattā āsattā laggā laggitā palibuddhā, evameva visattikā vuccati taṇhā. yo rāgo sārāgo anunayo anurodho nandī nandirāgo cittassa sārāgo icchā mucchā ajjhosānaṁ gedho paligedho saṅgo paṅko ejā māyā janikā sañjananī sibbinī jālinī saritā visattikā suttaṁ visaṭā āyūhanī dutiyā paṇidhi bhavanetti vanaṁ vanatho santhavo sineho apekkhā paṭibandhu āsā āsīsanā āsīsitattaṁ rūpāsā saddāsā gandhāsā rasāsā phoṭṭhabbāsā lābhāsā dhanāsā puttāsā jīvitāsā jappā pajappā abhijappā jappanā jappitattaṁ loluppaṁ loluppāyanā loluppāyitattaṁ pucchañjikatā sādhukamyatā adhammarāgo visamalobho nikanti nikāmanā patthanā pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā nirodhataṇhā rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā ogho yogo gantho upādānaṁ āvaraṇaṁ nīvaraṇaṁ chadanaṁ bandhanaṁ upakkileso anusayo pariyuṭṭhānaṁ latā vevicchaṁ dukkhamūlaṁ dukkhanidānaṁ dukkhappabhavo mārapāso mārabaḷisaṁ māravisayo māranivāso mārabandhanaṁ taṇhānadī taṇhājālaṁ taṇhāgaddulaṁ taṇhāsamuddo abhijjhā lobho akusalamūlaṁ.

visattikāti kenaṭṭhena visattikā? visālāti visattikā visatāti visattikā, visaṭāti visattikā, visamāti visattikā, visakkatīti visattikā, visaṁharatīti visattikā, visaṁvādikāti visattikā, visamūlāti visattikā, visaphalāti visattikā, visaparibhogāti visattikā. visālā vā pana taṇhā rūpe sadde gandhe rase phoṭṭhabbe kule gaṇe āvāse lābhe yase pasaṁsāya sukhe cīvare piṇḍapāte senāsane gilānapaccayabhesajjaparikkhāre kāmadhātuyā rūpadhātuyā arūpadhātuyā kāmabhave rūpabhave arūpabhave saññābhave asaññābhave nevasaññānāsaññābhave ekavokārabhave catuvokārabhave pañcavokārabhave atīte anāgate paccuppanne diṭṭhasutamutaviññātabbesu dhammesu visatā vitthatāti -- visattikāti -- vaṁso visālova yathā visatto.

puttesu dāresu ca yā apekkhāti. puttāti cattāro puttā -- atrajo putto, khettajo putto, dinnako putto, antevāsiko putto. dārā vuccanti bhariyāyo. apekkhā vuccanti taṇhā. yo rāgo sārāgo ...pe0 ... abhijjhā lobho akusalamūlanti -- puttesu dāresu ca yā apekkhā.

vaṁsakkaḷīrova asajjamānoti vaṁso vuccati veḷugumbo. yathā veḷugumbasmiṁ taruṇakā kaḷīrakā {taruṇakaḷīrā (syā0)} asattā alaggā agadhitā {apaliveṭṭhitā (syā0)} apalibuddhā nikkhantā nissaṭā vippamuttā evameva. sajjāti dve sajjanā -- taṇhāsajjanā ca diṭṭhisajjanā ca ...pe0 ... ayaṁ taṇhāsajjanā ...pe0 ... ayaṁ diṭṭhisajjanā. tassa paccekasambuddhassa taṇhāsajjanā pahīnā, diṭṭhisajjanā paṭinissaṭṭhā. taṇhāsajjanāya pahīnattā diṭṭhisajjanāya paṭinissaṭṭhattā so paccekasambuddho rūpe na sajjati sadde na sajjati gandhe na sajjati rase na sajjati phoṭṭhabbe na sajjati kule ...pe0 ... gaṇe ... āvāse ... lābhe ... yase ... pasaṁsāya ... sukhe ... cīvare ... piṇḍapāte ... senāsane ... gilānapaccayabhesajjaparikkhāre ... kāmadhātuyā ... rūpadhātuyā ... arūpadhātuyā ... kāmabhave ... rūpabhave ... arūpabhave ... saññābhave ... asaññābhave ... nevasaññānāsaññābhave ... ekavokārabhave ... catuvokārabhave ... pañcavokārabhave ... atīte ... anāgate ... paccuppanne ... diṭṭhasutamutaviññātabbesu dhammesu na sajjati na gaṇhāti na bajjhati na palibajjhati na mucchati; nikkhanto nissaṭo vippamutto visaññutto vimariyādikatena cetasā viharatīti -- vaṁsakkaḷīrova asajjamāno, eko care khaggavisāṇakappo. tenāha so paccekasambuddho --

“vaṁso visālova yathā visatto, puttesu dāresu ca yā apekkhā.

vaṁsakkaḷīrova asajjamāno, eko care khaggavisāṇakappo” ti..

125.

migo araññamhi yathā abaddho {abandho (syā0 ka0)}, yenicchakaṁ gacchati gocarāya.

viññū naro seritaṁ pekkhamāno, eko care khaggavisāṇakappo..

migo araññamhi yathā abaddho, yenicchakaṁ gacchati gocarāyāti. migoti dve migā -- eṇimigo ca pasadamigo ca. yathā āraññiko {āraññako (syā0 ka0)} migo araññe pavane caramāno {araññe vasamāno (syā0)} vissattho gacchati vissattho tiṭṭhati vissattho nisīdati vissattho seyyaṁ kappeti.

vuttañhetaṁ bhagavatā -- “seyyathāpi, bhikkhave, āraññiko migo araññe pavane caramāno vissattho gacchati vissattho tiṭṭhati vissattho nisīdati vissattho seyyaṁ kappeti. taṁ kissa hetu? anāpāthagato, bhikkhave, luddassa. evameva kho, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ayaṁ vuccati, bhikkhave, `bhikkhu andhamakāsi māraṁ, apadaṁ {paraṁ (ka0) ma0 ni0 1.271} vadhitvā māracakkhuṁ adassanaṁ gato pāpimato'.

“puna caparaṁ, bhikkhave, bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. ayaṁ vuccati, bhikkhave, `bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato'.

“puna caparaṁ, bhikkhave, bhikkhu pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti, yaṁ taṁ ariyā ācikkhanti `upekkhako satimā sukhavihārī'ti tatiyaṁ jhānaṁ upasampajja viharati. ayaṁ vuccati, bhikkhave, `bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato'.

“puna caparaṁ, bhikkhave, bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. ayaṁ vuccati, bhikkhave, `bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato'.

“puna caparaṁ, bhikkhave, bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā `ananto ākāso'ti ākāsānañcāyatanaṁ upasampajja viharati. ayaṁ vuccati, bhikkhave, `bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato'.

“puna caparaṁ, bhikkhave, bhikkhu sabbaso ākāsānañcāyatanaṁ samatikkamma `anantaṁ viññāṇa'nti viññāṇañcāyatanaṁ upasampajja viharati ...pe0 ....

“puna caparaṁ, bhikkhave, sabbaso viññāṇañcāyatanaṁ samatikkamma `natthi kiñcī'ti ākiñcaññāyatanaṁ upasampajja viharati ...pe0 ....

“puna caparaṁ, bhikkhave, sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati ...pe0 ....

“puna caparaṁ, bhikkhave, sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati, paññāya cassa disvā āsavā parikkhīṇā honti. ayaṁ vuccati, bhikkhave, `bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato', tiṇṇo loke visattikaṁ. so vissattho gacchati vissattho tiṭṭhati vissattho nisīdati vissattho seyyaṁ kappeti. taṁ kissa hetu? anāpāthagato, bhikkhave, pāpimato” ti -- migo araññamhi yathā abaddho, yenicchakaṁ gacchati gocarāya.

viññū naro seritaṁ pekkhamānoti. viññūti paṇḍito paññavā buddhimā ñāṇī vibhāvī medhāvī. naroti satto māṇavo poso puggalo jīvo jāgu jantu indagu manujo. serīti dve serī -- dhammopi serī puggalopi serī. katamo dhammo serī? cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo -- ayaṁ dhammo serī. katamo puggalo serī? yo iminā serinā dhammena samannāgato, so vuccati puggalo serī. viññū naro seritaṁ pekkhamānoti viññū naro seritaṁ dhammaṁ pekkhamāno, dakkhamāno olokayamāno nijjhāyamāno upaparikkhamānoti -- viññū naro seritaṁ pekkhamāno, eko care khaggavisāṇakappo. tenāha so paccekasambuddho --

“migo araññamhi yathā abaddho, yenicchakaṁ gacchati gocarāya.

viññū naro seritaṁ pekkhamāno, eko care khaggavisāṇakappo” ti..

126.

āmantanā hoti sahāyamajjhe, vāse ṭhāne gamane cārikāya.

anabhijjhitaṁ seritaṁ pekkhamāno, eko care khaggavisāṇakappo..

āmantanā hoti sahāyamajjhe, vāse ṭhāne gamane cārikāyāti sahāyā vuccanti yehi saha āgamanaṁ phāsu gamanaṁ phāsu gamanāgamanaṁ phāsu ṭhānaṁ phāsu nisajjanaṁ phāsu sayanaṁ phāsu ālapanaṁ phāsu sallapanaṁ phāsu ullapanaṁ phāsu samullapanaṁ phāsu. āmantanā hoti sahāyamajjhe, vāse ṭhāne gamane cārikāyāti sahāyamajjhe vāsepi ṭhānepi gamanepi cārikāyapi attatthamantanā paratthamantanā ubhayatthamantanā diṭṭhadhammikatthamantanā samparāyikatthamantanā paramatthamantanā {ubhayatthamantanā (ka0)} ti -- āmantanā hoti sahāyamajjhe, vāse ṭhāne gamane cārikāya.

anabhijjhitaṁ seritaṁ pekkhamānoti anabhijjhitaṁ etaṁ vatthu bālānaṁ asappurisānaṁ titthiyānaṁ titthayasāvakānaṁ, yadidaṁ -- bhaṇḍukāsāyavatthavasanatā. abhijjhitaṁ etaṁ vatthu paṇḍitānaṁ sappurisānaṁ buddhasāvakānaṁ paccekabuddhānaṁ, yadidaṁ -- bhaṇḍukāsāyavatthavasanatā. serīti dve serī -- dhammopi serī puggalopi serī. katamo dhammo serī? cattāro satipaṭṭhānā ...pe0 ... ariyo aṭṭhaṅgiko maggo -- ayaṁ dhammo serī. katamo puggalo serī? yo iminā serinā dhammena samannāgato, so vuccati puggalo serī. anabhijjhitaṁ seritaṁ pekkhamānoti seritaṁ dhammaṁ pekkhamāno dakkhamāno olokayamāno nijjhāyamāno upaparikkhamānoti -- anabhijjhitaṁ seritaṁ pekkhamāno, eko care khaggavisāṇakappo. tenāha so paccekasambuddho --

“āmantanā hoti sahāyamajjhe, vāse ṭhāne gamane cārikāya.

anabhijjhitaṁ seritaṁ pekkhamāno, eko care khaggavisāṇakappo” ti..

127.

khiḍḍā {khiṭṭā (ka0)} ratī hoti sahāyamajjhe, puttesu ca vipulaṁ hoti pemaṁ.

piyavippayogaṁ {vippayogampi (ka0)} vijigucchamāno, eko care khaggavisāṇakappo..

khiḍḍā ratī hoti sahāyamajjheti. khiḍḍāti dve khiḍḍā -- kāyikā ca khiḍḍā vācasikā ca khiḍḍā. katamā kāyikā khiḍḍā? hatthīhipi kīḷanti, assehipi kīḷanti, rathehipi kīḷanti, dhanūhipi kīḷanti, tharūhipi kīḷanti, aṭṭhapadehipi kīḷanti, dasapadehipi kīḷanti, ākāsepi kīḷanti, parihārapathepi kīḷanti, santikāyapi kīḷanti, khalikāyapi kīḷanti, ghaṭikāyapi kīḷanti, salākahatthenapi kīḷanti, akkhenapi kīḷanti, paṅgacīrenapi kīḷanti, vaṅkakenapi kīḷanti, mokkhacikāyapi kīḷanti, ciṅgulakenapi kīḷanti, pattāḷhakenapi kīḷanti, rathakenapi kīḷanti, dhanukenapi kīḷanti, akkharikāyapi kīḷanti, manesikāyapi kīḷanti, yathāvajjenapi kīḷanti. ayaṁ kāyikā khiḍḍā.

katamā vācasikā khiḍḍā? mukhabherikaṁ mukhālambaraṁ mukhaḍiṇḍimakaṁ {mukhadeṇḍimakaṁ (syā0), mukhadindimakaṁ (ka0)} mukhacalimakaṁ mukhakerakaṁ {mukhabherukaṁ (syā0)} mukhadaddarikaṁ nāṭakaṁ lāsaṁ gītaṁ davakammaṁ. ayaṁ vācasikā khiḍḍā.

ratīti anukkaṇṭhitādhivacanametaṁ ratīti. sahāyā vuccanti yehi saha āgamanaṁ phāsu gamanaṁ phāsu gamanāgamanaṁ phāsu ṭhānaṁ phāsu nisajjanaṁ phāsu sayanaṁ phāsu ālapanaṁ phāsu sallapanaṁ phāsu ullapanaṁ phāsu samullapanaṁ phāsu. khiḍḍā ratī hoti sahāyamajjheti khiḍḍā ca rati ca sahāyamajjhe hotīti -- khiḍḍā ratī hoti sahāyamajjhe.

puttesu ca vipulaṁ hoti pemanti. puttāti cattāro puttā -- atrajo putto, khettajo putto, dinnako putto, antevāsiko putto. puttesu ca vipulaṁ hotiṁ pemanti puttesu ca adhimattaṁ hoti pemanti -- puttesu ca vipulaṁ hoti pemaṁ.

piyavippayogaṁ vijigucchamānoti dve piyā -- sattā vā saṅkhārā vā. katame sattā piyā? idha yassa te honti atthakāmā hitakāmā phāsukāmā yogakkhemakāmā mātā vā pitā vā bhātā vā bhaginī vā putto vā dhītā vā mittā vā amaccā vā ñātī vā sālohitā vā, ime sattā piyā.

katame saṅkhārā piyā? manāpikā rūpā manāpikā saddā manāpikā gandhā manāpikā rasā manāpikā phoṭṭhabbā, ime saṅkhārā piyā. piyavippayogaṁ vijigucchamānoti piyānaṁ vippayogaṁ vijigucchamāno aṭṭiyamāno harāyamānoti -- piyavippayogaṁ vijigucchamāno, eko care khaggavisāṇakappo. tenāha so paccekasambuddho --

“khiḍḍā ratī hoti sahāyamajjhe, puttesu ca vipulaṁ hoti pemaṁ.

piyavippayogaṁ vijigucchamāno, eko care khaggavisāṇakappo” ti..

128.

cātuddiso appaṭigho ca hoti, santussamāno itarītarena.

parissayānaṁ sahitā achambhī, eko care khaggavisāṇakappo..

cātuddiso appaṭigho ca hotīti. cātuddisoti so paccekasambuddho mettāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ. iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena {abyāpajjhena (syā0) passa dī0 ni0 3.308} pharitvā viharati. karuṇāsahagatena ...pe0 ... muditāsahagatena ...pe0 ... upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ ...pe0 ... abyāpajjena pharitvā viharati. cātuddiso appaṭigho ca hotīti mettāya bhāvitattā ye puratthimāya disāya sattā te appaṭikūlā {appaṭikulā (bahūsu)} honti, ye dakkhiṇāya disāya sattā te appaṭikūlā honti, ye pacchimāya disāya sattā te appaṭikūlā honti, ye uttarāya disāya sattā te appaṭikūlā honti, ye puratthimāya anudisāya sattā te appaṭikūlā honti, ye dakkhiṇāya anudisāya sattā te appaṭikūlā honti, ye pacchimāya anudisāya sattā te appaṭikūlā honti, ye uttarāya anudisāya sattā te appaṭikūlā honti, ye heṭṭhimāya disāya sattā te appaṭikūlā honti, ye uparimāya disāya sattā te appaṭikūlā honti, ye disāsu vidisāsu sattā te appaṭikūlā honti; karuṇāya bhāvitattā muditāya bhāvitattā upekkhāya bhāvitattā ye puratthimāya disāya sattā te appaṭikūlā honti ...pe0 ... ye disāsu vidisāsu sattā te appaṭikūlā hontīti -- cātuddiso appaṭigho ca hoti.

santussamāno itarītarenāti so paccekasambuddho santuṭṭho hoti itarītarena cīvarena, itarītaracīvarasantuṭṭhiyā ca vaṇṇavādī, na ca cīvarahetu anesanaṁ appatirūpaṁ {appaṭirūpaṁ (syā0)} āpajjati. aladdhā ca cīvaraṁ na paritassati, laddhā ca cīvaraṁ agadhito amucchito anajjhāpasanno {anajjhopanno (syā0)} ādīnavadassāvī nissaraṇapañño paribhuñjati. tāya ca pana itarītaracīvarasantuṭṭhiyā nevattānukkaṁseti na paraṁ vambheti. yo hi tattha dakkho analaso sampajāno patissato, ayaṁ vuccati paccekasambuddho porāṇe aggaññe ariyavaṁse ṭhito. santuṭṭho hoti itarītarena piṇḍapātena ...pe0 ...

santuṭṭho hoti itarītarena senāsanena ...pe0 ... santuṭṭho hoti itarītarena gilānapaccayabhesajjaparikkhārena, itarītaragilānapaccayabhesajjaparikkhārasantuṭṭhiyā ca vaṇṇavādī, na ca gilānapaccayabhesajjaparikkhārahetu anesanaṁ appatirūpaṁ āpajjati. aladdhā ca gilānapaccayabhesajjaparikkhārānaṁ na paritassati. laddhā ca gilānapaccayabhesajjaparikkhāraṁ agadhito amucchito anajjhāpanno ādīnavadassāvī nissaraṇapañño paribhuñjati. tāya ca itarītaragilānapaccayabhesajjaparikkhārasantuṭṭhiyā nevattānukkaṁseti na paraṁ vambheti. yo hi tattha dakkho analaso sampajāno patissato, ayaṁ vuccati paccekasambuddho porāṇe aggaññe ariyavaṁse ṭhitoti -- santussamāno itarītarena.

parissayānaṁ sahitā achambhīti. parissayāti dve parissayā -- pākaṭaparissayā ca paṭicchannaparissayā ca. katame pākaṭaparissayā? sīhā byagghā dīpī acchā taracchā kokā mahiṁsā {gomahisā (syā0) mahāni0 5} hatthī ahī vicchikā satapadī, corā vā assu mānavā vā katakammā vā akatakammā vā, cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo kāso sāso pināso ḍāho jaro kucchirogo mucchā pakkhandikā sūlā visūcikā kuṭṭhaṁ gaṇḍo kilāso soso apamāro daddu kaṇḍu kacchu rakhasā vitacchikā lohitapittaṁ madhumeho aṁsā piḷakā bhagandalā, pittasamuṭṭhānā ābādhā semhasamuṭṭhānā ābādhā vātasamuṭṭhānā ābādhā sannipātikā ābādhā utupariṇāmajā ābādhā visamaparihārajā ābādhā opakkamikā ābādhā kammavipākajā ābādhā, sītaṁ uṇhaṁ jighacchā pipāsā uccāro passāvo ḍaṁsamakasavātātapasarīsapasamphassā iti vā. ime vuccanti pākaṭaparissayā.

katame paṭicchannaparissayā? kāyaduccaritaṁ vacīduccaritaṁ manoduccaritaṁ kāmacchandanīvaraṇaṁ byāpādanīvaraṇaṁ thinamiddhanīvaraṇaṁ uddhaccakukkuccanīvaraṇaṁ vicikicchānīvaraṇaṁ rāgo doso moho kodho upanāho makkho paḷāso issā macchariyaṁ māyā sāṭheyyaṁ thambho sārambho māno atimāno mado pamādo, sabbe kilesā sabbe duccaritā sabbe darathā sabbe pariḷāhā sabbe santāpā sabbākusalābhisaṅkhārā. ime vuccanti paṭicchannaparissayā.

parissayāti kenaṭṭhena parissayā? parisahantīti parissayā, parihānāya saṁvattantīti parissayā, tatrāsayāti parissayā. kathaṁ parisahantīti parissayā? te parissayā taṁ puggalaṁ sahanti parisahanti abhibhavanti ajjhottharanti pariyādiyanti maddanti. evaṁ parisahantīti -- parissayā.

kathaṁ parihānāya saṁvattantīti parissayā? te parissayā kusalānaṁ dhammānaṁ antarāyāya parihānāya saṁvattanti. katamesaṁ kusalānaṁ dhammānaṁ? sammāpaṭipadāya anulomapaṭipadāya apaccanīkapaṭipadāya anvatthapaṭipadāya dhammānudhammapaṭipadāya sīlesu paripūrakāritāya indriyesu guttadvāratāya bhojane mattaññutāya jāgariyānuyogassa satisampajaññassa catunnaṁ satipaṭṭhānānaṁ bhāvanānuyogassa, catunnaṁ sammappadhānānaṁ ... catunnaṁ iddhipādānaṁ ... pañcannaṁ indriyānaṁ ... pañcannaṁ balānaṁ ... sattannaṁ bojjhaṅgānaṁ ... ariyassa aṭṭhaṅgikassa maggassa bhāvanānuyogassa -- imesaṁ kusalānaṁ dhammānaṁ antarāyāya parihānāya saṁvattanti. evaṁ parihānāya saṁvattantīti -- parissayā.

kathaṁ tatrāsayāti parissayā? tatthete {tatra te (ka0)} pāpakā akusalā dhammā uppajjanti attabhāvasannissayā. yathā bile bilāsayā pāṇā sayanti, dake dakāsayā {udake udakāsayā (syā0)} pāṇā sayanti, vane vanāsayā pāṇā sayanti, rukkhe rukkhāsayā pāṇā sayanti; evameva tatthete pāpakā akusalā dhammā uppajjanti attabhāvasannissayāti. evampi tatrāsayāti -- parissayā.

vuttañhetaṁ bhagavatā -- “sāntevāsiko, bhikkhave, bhikkhu sācariyako dukkhaṁ na phāsu viharati. kathañca, bhikkhave, bhikkhu sāntevāsiko sācariyako dukkhaṁ na phāsu viharati? idha, bhikkhave, bhikkhu cakkhunā rūpaṁ disvā uppajjanti ye pāpakā akusalā dhammā, sarasaṅkappā saṁññojanīyā {saññojanikā (ka0)}, tyassa anto vasanti anvāssavanti pāpakā akusalā dhammāti. tasmā sāntevāsiko vuccati. tena samudācarena samudācaranti naṁ pāpakā akusalā dhammāti. tasmā sācariyakoti vuccati.

“puna caparaṁ, bhikkhave, bhikkhuno sotena saddaṁ sutvā ...pe0 ... ghānena gandhaṁ ghāyitvā ...pe0 ... jivhāya rasaṁ sāyitvā ...pe0 ... kāyena phoṭṭhabbaṁ phusitvā ...pe0 ... manasā dhammaṁ viññāya uppajjanti ye pāpakā akusalā dhammā sarasaṅkappā saṁyojanīyā, tyassa anto vasanti anvāssavanti pāpakā akusalā dhammāti. tasmā sāntevāsikoti vuccati. tena samudācarena samudācaranti naṁ pāpakā akusalā dhammāti. tasmā sācariyakoti vuccati. evaṁ kho, bhikkhave, bhikkhu sāntevāsiko sācariyako dukkhaṁ na phāsu viharatī” ti. evampi, tatrāsayāti -- parissayā.

vuttañhetaṁ bhagavatā -- “tayome, bhikkhave, antarāmalā antarāamittā antarāsapattā antarāvadhakā antarāpaccatthikā. katame tayo ? lobho, bhikkhave, antarāmalo {antarāmalaṁ (syā0 ka0) passa itivu0 88} antarāamitto antarāsapatto antarāvadhako antarāpaccatthiko, doso, bhikkhave ...pe0 ... moho, bhikkhave, antarāmalo antarāamitto antarāsapatto antarāvadhako antarāpaccatthiko. ime kho, bhikkhave, tayo antarāmalā antarāamittā antarāsapattā antarāvadhakā antarāpaccatthikā” ti.

anatthajanano lobho, lobho cittappakopano.

bhayamantarato jātaṁ, taṁ jano nāvabujjhati..

luddho atthaṁ na jānāti, luddho dhammaṁ na passati.

andhatamaṁ tadā hoti, yaṁ lobho sahate naraṁ..

anatthajanano doso, doso cittappakopano.

bhayamantarato jātaṁ, taṁ jano nāvabujjhati..

duṭṭho atthaṁ na jānāti, duṭṭho dhammaṁ na passati.

andhatamaṁ tadā hoti, yaṁ doso sahate naraṁ..

anatthajanano moho, moho cittappakopano.

bhayamantarato jātaṁ, taṁ jano nāvabujjhati..

mūḷho atthaṁ na jānāti, mūḷho dhammaṁ na passati.

andhatamaṁ tadā hoti, yaṁ moho sahate naranti..

evampi, tatrāsayāti -- parissayā.

vuttañhetaṁ bhagavatā -- “tayo kho, mahārāja, purisassa dhammā ajjhattaṁ uppajjamānā uppajjanti ahitāya dukkhāya aphāsuvihārāya. katame tayo? lobho kho, mahārāja, purisassa dhammo ajjhattaṁ uppajjamāno uppajjati ahitāya dukkhāya aphāsuvihārāya; doso kho, mahārāja ...pe0 ... moho kho, mahārāja, purisassa dhammo ajjhattaṁ uppajjamāno uppajjati ahitāya dukkhāya aphāsuvihārāya. ime kho, mahārāja, tayo purisassa dhammā ajjhattaṁ uppajjamānā uppajjanti ahitāya dukkhāya aphāsuvihārāya.

“lobho doso ca moho ca, purisaṁ pāpacetasaṁ.

hiṁsanti attasambhūtā, tacasāraṁva samphalan”-ti {saphalanti (ka0) passa itivu0 50}..

evampi, tatrāsayāti -- parissayā.

vuttañhetaṁ bhagavatā --

“rāgo ca doso ca itonidānā, aratī ratī lomahaṁso itojā.

ito samuṭṭhāya manovitakkā, kumārakā dhaṅkamivossajantī” ti {caṅkamivossajjantīti (syā0 ka0) passa su0 ni0 273-274}..

evampi, tatrāsayāti -- parissayā.

parissayānaṁ sahitāti parissaye sahitā ārādhitā ajjhottharitā pariyāditā paṭinissatāti -- parissayānaṁ sahitā. achambhīti so paccekasambuddho abhīrū acchambhī anutrāsī apalāyī pahīnabhayabheravo vigatalomahaṁso viharatīti -- parissayānaṁ sahitā acchambhī, eko care khaggavisāṇakappo. tenāha so paccekasambuddho --

“cātuddiso appaṭigho ca hoti, santussamāno itarītarena.

parissayānaṁ sahitā achambhī, eko care khaggavisāṇakappo” ti..

129.

dussaṅgahā pabbajitāpi eke, atho gahaṭṭhā gharamāvasantā.

appossukko paraputtesu hutvā, eko care khaggavisāṇakappo..

dussaṅgahā pabbajitāpi eketi pabbajitāpi idhekacce nissayepi diyyamāne uddesepi diyyamāne paripucchāyapi {paripucchepi (ka0)} diyyamāne cīvarepi diyyamāne pattepi diyyamāne lohathālakepi diyyamāne dhammakaraṇepi {dhammakarakepi (syā0)} diyyamāne parissāvanepi diyyamāne thavikepi diyyamāne upāhanepi diyyamāne kāyabandhanepi diyyamāne na suṇanti na sotaṁ odahanti na aññācittaṁ upaṭṭhapenti, anassavā avacanakarā paṭilomavuttino aññeneva mukhaṁ karontīti -- dussaṅgahā pabbajitāpi eke.

atho gahaṭṭhā gharamāvasantāti gahaṭṭhāpi idhekacce hatthimhipi diyyamāne ...pe0 ... rathepi khettepi vatthumhipi hiraññepi suvaṇṇepi diyyamāne gāmepi ...pe0 ... nigamepi nagarepi ... raṭṭhepi ... janapadepi diyyamāne na suṇanti na sotaṁ odahanti na aññācittaṁ upaṭṭhapenti, anassavā avacanakarā paṭilomavuttino aññeneva mukhaṁ karontīti -- atho gahaṭṭhā gharamāvasantā.

appossukko paraputtesu hutvāti attānaṁ ṭhapetvā sabbe imasmiṁ atthe paraputtā. tesu paraputtesu appossukko hutvā abyāvaṭo hutvā anapekkho hutvāti -- appossukko paraputtesu hutvā, eko care khaggavisāṇakappo. tenāha so paccekasambuddho --

“dussaṅgahā pabbajitāpi eke, atho gahaṭṭhā gharamāvasantā.

appossukko paraputtesu hutvā, eko care khaggavisāṇakappo” ti..

130.

oropayitvā {voropayitvā (syā0)} gihibyañjanāni, sañchinnapatto {saṁsīnapatto (sī0 aṭṭha0)} yathā koviḷāro.

chetvāna vīro gihibandhanāni, eko care khaggavisāṇakappo..

oropayitvā gihibyañjanānīti gihibyañjanāni vuccanti kesā ca massū ca mālā ca gandhañca vilepanañca ābharaṇañca pilandhanañca vatthañca pārupanañca veṭhanañca ucchādanaṁ parimaddanaṁ nhāpanaṁ {nahāpanaṁ (syā0)} sambāhanaṁ ādāsaṁ añjanaṁ mālāgandhavilepanaṁ mukhacuṇṇaṁ mukhalepanaṁ hatthabandhaṁ sikhābandhaṁ daṇḍaṁ nāḷikaṁ {nālikaṁ (ka0) passa dī0 ni0 1.16} khaggaṁ chattaṁ citrupāhanaṁ uṇhīsaṁ maṇiṁ vāḷabījaniṁ odātāni vatthāni dīghadasāni {dīgharassāni (syā0)} iti vā. oropayitvā gihibyañjanānīti gihibyañjanāni oropayitvā samoropayitvā nikkhipitvā paṭipassambhayitvāti -- oropayitvā gihibyañjanāni.

sañchinnapatto yathā koviḷāroti yathā koviḷārassa pattāni chinnāni sañchinnāni patitāni paripatitāni, evameva tassa paccekasambuddhassa gihibyañjanāni chinnāni sañchinnāni patitānīti -- sañchinnapatto yathā koviḷāro.

chetvāna vīro gihibandhanānīti. vīroti vīriyavāti vīro, pahūti vīro, visavīti vīro, alamattoti vīro, sūroti vīro, vikkanto abhīrū acchambhī anutrāsī apalāyī pahīnabhayabheravoti vīro, vigatalomahaṁsoti vīro.

virato idha {ārato idheva (syā0) passa su0 ni0 536} sabbapākehi, nirayadukkhaṁ aticca vīriyavā so.

so vīriyavā padhānavā, dhīro {vīro (syā0 ka0) passa su0 ni0 536} tādi pavuccate tathattā..

gihibandhanāni vuccanti puttā ca bhariyā ca dāsā ca dāsī ca ajeḷakā ca kukkuṭasūkarā ca hatthigavāssavaḷavā ca khettañca vatthu ca hiraññañca suvaṇṇañca gāmanigamarājadhāniyo ca raṭṭhañca janapado ca koso ca koṭṭhāgārañca, yaṁ kiñci rajanīyavatthu.

chetvāna vīro gihibandhanānīti so paccekasambuddho vīro gihibandhanāni chinditvā samucchinditvā jahitvā vinodetvā byantīkaritvā anabhāvaṁ gametvāti -- chetvāna vīro gihibandhanāni, eko care khaggavisāṇakappo. tenāha so paccekasambuddho --

“oropayitvā gihibyañjanāni, sañchinnapatto yathā koviḷāro,

chetvāna vīro gihibandhanāni.

eko care khaggavisāṇakappo” ti..

paṭhamo vaggo.

dutiyavaggo

131.

sace labhetha nipakaṁ sahāyaṁ, saddhiṁ caraṁ sādhuvihāri dhīraṁ.

abhibhuyya sabbāni parissayāni, careyya tenattamano satīmā..

sace labhetha nipakaṁ sahāyanti sace nipakaṁ paṇḍitaṁ paññavantaṁ buddhimantaṁ ñāṇiṁ vibhāviṁ medhāviṁ sahāyaṁ labheyya paṭilabheyya adhigaccheyya vindeyyāti -- sace labhetha nipakaṁ saṁhāyaṁ.

saddhiṁ caraṁ sādhuvihāri dhīranti. saddhiṁ caranti ekato caraṁ. sādhuvihārinti paṭhamenapi jhānena sādhuvihāriṁ, dutiyenapi jhānena ... tatiyenapi jhānena ... catutthenapi jhānena sādhuvihāriṁ, mettāyapi cetovimuttiyā sādhuvihāriṁ, karuṇāyapi ...pe0 ... muditāyapi ... upekkhāyapi cetovimuttiyā sādhuvihāriṁ, ākāsānañcāyatanasamāpattiyāpi sādhuvihāriṁ, viññāṇañca āyatanasamāpattiyāpi ...pe0 ... ākiñcaññāyatanasamāpattiyāpi ...pe0 ... nevasaññānāsaññāyatanasamāpattiyāpi sādhuvihāriṁ, nirodhasamāpattiyāpi sādhuvihāriṁ, phalasamāpattiyāpi sādhuvihāriṁ. dhīranti dhīraṁ paṇḍitaṁ paññavantaṁ buddhimantaṁ ñāṇiṁ vibhāviṁ medhāvinti -- saddhiṁ caraṁ sādhuvihāri dhīraṁ.

abhibhuyya sabbāni parissayānīti. parissayāti dve parissayā -- pākaṭaparissayā ca paṭicchannaparissayā ca ...pe0 ... ime vuccanti pākaṭaparissayā ...pe0 ... ime vuccanti paṭicchannaparissayā ...pe0 ... evampi, tatrāsayāti -- parissayā. abhibhuyya sabbāni parissayānīti sabbe parissaye abhibhuyya abhibhavitvā ajjhottharitvā pariyādiyitvā madditvāti -- abhibhuyya sabbāni parissayāni.

careyya tenattamano satīmāti so paccekasambuddho tena nipakena paṇḍitena paññavantena buddhimantena ñāṇinā vibhāvinā medhāvinā sahāyena saddhiṁ attamano tuṭṭhamano haṭṭhamano pahaṭṭhamano udaggamano muditamano careyya vihareyya iriyeyya vatteyya pāleyya yapeyya yāpeyyāti -- careyya tenattamano. satīmāti so paccekasambuddho satimā hoti paramena satinepakkena samannāgato, cirakatampi cirabhāsitampi saritā anussaritāti -- careyya tenattamano satīmā. tenāha so paccekasambuddho --

“sace labhetha nipakaṁ sahāyaṁ, saddhiṁ caraṁ sādhuvihāri dhīraṁ.

abhibhuyya sabbāni parissayāni, careyya tenattamano satīmā” ti..

132.

no ce labhetha nipakaṁ sahāyaṁ, saddhiṁ caraṁ sādhuvihāri dhīraṁ.

rājāva raṭṭhaṁ vijitaṁ pahāya, eko care khaggavisāṇakappo..

no ce labhetha nipakaṁ sahāyanti no ce nipakaṁ paṇḍitaṁ paññavantaṁ buddhimantaṁ ñāṇiṁ vibhāviṁ medhāviṁ sahāyaṁ labheyya paṭilabheyya adhigaccheyya vindeyyāti -- no ce labhetha nipakaṁ sahāyaṁ.

saddhiṁ caraṁ sādhuvihāri dhīranti. saddhiṁ caranti ekato caraṁ. sādhuvihārinti paṭhamenapi jhānena sādhuvihāriṁ ...pe0 ... nirodhasamāpattiyāpi sādhuvihāriṁ, phalasamāpattiyāpi sādhuvihāriṁ. dhīranti dhīraṁ paṇḍitaṁ paññavantaṁ buddhimantaṁ ñāṇiṁ vibhāviṁ medhāvinti -- saddhiṁ caraṁ sādhuvihāri dhīraṁ.

rājāva raṭṭhaṁ vijitaṁ pahāyāti rājā khattiyo muddhābhisitto vijitasaṅgāmo nihatapaccāmitto laddhādhippāyo paripuṇṇakosakoṭṭhāgāro raṭṭhañca janapadañca kosañca koṭṭhāgārañca pahūtahiraññasuvaṇṇaṁ nagarañca pariccajitvā kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitvā akiñcanabhāvaṁ upagantvā eko carati viharati iriyati vatteti pāleti yapeti yāpeti. evaṁ paccekasambuddhopi sabbaṁ gharāvāsapalibodhaṁ chinditvā puttadārapalibodhaṁ chinditvā ñātipalibodhaṁ chinditvā mittāmaccapalibodhaṁ chinditvā kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitvā akiñcanabhāvaṁ upagantvā eko carati viharati iriyati vatteti pāleti yapeti yāpetīti -- rājāva raṭṭhaṁ vijitaṁ pahāya, eko care khaggavisāṇakappo. tenāha so paccekasambuddho --

“no ce labhetha nipakaṁ sahāyaṁ, saddhiṁ caraṁ sādhuvihāri dhīraṁ.

rājāva raṭṭhaṁ vijitaṁ pahāya, eko care khaggavisāṇakappo” ti..

133.

addhā pasaṁsāma sahāyasampadaṁ, seṭṭhā samā sevitabbā sahāyā.

ete aladdhā anavajjabhojī, eko care khaggavisāṇakappo..

addhā pasaṁsāma sahāyasampadanti. addhāti ekaṁsavacanaṁ nissaṁsayavacanaṁ nikkaṅkhavacanaṁ advejjhavacanaṁ adveḷhakavacanaṁ niyogavacanaṁ apaṇṇakavacanaṁ aviraddhavacanaṁ avatthāpanavacanametaṁ -- addhāti. sahāyasampadanti sahāyasampadā vuccati yo so sahāyo asekkhena sīlakkhandhena samannāgato hoti, asekkhena samādhikkhandhena ... asekkhena paññākkhandhena ... asekkhena vimuttikkhandhena ... asekkhena vimuttiñāṇadassanakkhandhena samannāgato hoti. addhā pasaṁsāma sahāyasampadanti sahāyasampadaṁ pasaṁsāma thomema kittema vaṇṇemāti -- addhā pasaṁsāma sahāyasampadaṁ.

seṭṭhā samā sevitabbā sahāyāti seṭṭhā honti sahāyā sīlena samādhinā paññāya vimuttiyā vimuttiñāṇadassanena; samā sadisā honti sahāyā sīlena samādhinā paññāya vimuttiyā vimuttiñāṇadassanena. seṭṭhā vā sahāyā sadisā vā sahāyā sevitabbā bhajitabbā payirupāsitabbā paripucchitabbā paripañhitabbāti -- seṭṭhā samā sevitabbā sahāyā.

ete aladdhā anavajjabhojīti atthi puggalo sāvajjabhojī atthi puggalo anavajjabhojīti. katamo ca puggalo sāvajjabhojī? idhekacco puggalo kuhanāya lapanāya nemittikatāya nippesikatāya lābhena lābhaṁ nijigīsanatāya {nijigiṁsanatāya (syā0)} dārudānena veḷudānena pattadānena pupphadānena phaladānena sinānadānena cuṇṇadānena mattikādānena dantakaṭṭhadānena mukhodakadānena cāṭukamyatāya {pātukamyatāya (syā0) mahāni0 159} muggasūpyatāya {muggasūpatāya (syā0)} pāribhaṭyatāya pīṭhamaddikatāya vatthuvijjāya tiracchānavijjāya aṅgavijjāya nakkhattavijjāya dūtagamanena pahiṇagamanena jaṅghapesaniyena vejjakammena navakammena {dūtakammena (syā0 ka0) mahāni0 159} piṇḍapaṭipiṇḍakena dānānuppadānena, adhammena visamena laddhā labhitvā adhigantvā vinditvā paṭilabhitvā jīvikaṁ {jīvitaṁ (ka0)} kappeti. ayaṁ vuccati puggalo sāvajjabhojī.

katamo ca puggalo anavajjabhojī? idhekacco puggalo na kuhanāya na lapanāya na nemittikatāya na nippesikatāya na lābhena lābhaṁ nijigīsanatāya na dārudānena na veḷudānena na pattadānena na pupphadānena na phaladānena na sinānadānena na cuṇṇadānena na mattikādānena na dantakaṭṭhadānena na mukhodakadānena na cāṭukamyatāya na muggasūpyatāya na pāribhaṭyatāya na pīṭhamaddikatāya na vatthuvijjāya na tiracchānavijjāya na aṅgavijjāya na nakkhattavijjāya na dūtagamanena na pahiṇagamanena na jaṅghapesaniyena na vejjakammena na navakammena na piṇḍapaṭipiṇḍakena na dānānuppadānena, dhammena samena laddhā labhitvā adhigantvā vinditvā paṭilabhitvā jīvikaṁ kappeti. ayaṁ vuccati puggalo anavajjabhojī.

ete aladdhā anavajjabhojīti ete anavajjabhojī aladdhā alabhitvā anadhigantvā avinditvā appaṭilabhitvāti -- ete aladdhā anavajjabhojī, eko care khaggavisāṇakappo. tenāha so paccekasambuddho --

“addhā pasaṁsāma sahāyasampadaṁ, seṭṭhā samā sevitabbā sahāyā.

ete aladdhā anavajjabhojī, eko care khaggavisāṇakappo” ti..

134.

disvā suvaṇṇassa pabhassarāni, kammāraputtena suniṭṭhitāni.

saṅghaṭṭayantāni {saṁghaṭṭamānāni (su0 ni0 48)} duve bhujasmiṁ, eko care khaggavisāṇakappo..

disvā suvaṇṇassa pabhassarānīti disvā passitvā tulayitvā tīrayitvā vibhāvayitvā vibhūtaṁ katvā. suvaṇṇassāti jātarūpassa. pabhassarānīti parisuddhāni pariyodātānīti -- disvā suvaṇṇassa pabhassarāni.

kammāraputtena suniṭṭhitānīti kammāraputto vuccati suvaṇṇakāro. kammāraputtena suniṭṭhitānīti kammāraputtena suniṭṭhitāni sukatāni suparikammakatānīti -- kammāraputtena suniṭṭhitāni.

saṅghaṭṭayantāni duve bhujasminti bhujo vuccati hattho. yathā ekasmiṁ hatthe dve nūpurāni {dhuvarāni (syā0)} ghaṭṭenti {ghaṭenti (syā0)}; evameva sattā taṇhāvasena diṭṭhivasena niraye ghaṭṭenti, tiracchānayoniyaṁ ghaṭṭenti, pettivisaye ghaṭṭenti, manussaloke ghaṭṭenti, devaloke ghaṭṭenti, gatiyā gatiṁ upapattiyā upapattiṁ paṭisandhiyā paṭisandhiṁ bhavena bhavaṁ saṁsārena saṁsāraṁ vaṭṭena vaṭṭaṁ ghaṭṭenti saṅghaṭṭenti saṅghaṭṭentā caranti viharanti iriyanti vattenti pālenti yapenti yāpentīti -- saṅghaṭṭayantāni duve bhujasmiṁ, eko care khaggavisāṇakappo. tenāha so paccekasambuddho --

“disvā suvaṇṇassa pabhassarāni, kammāraputtena suniṭṭhitāni.

saṅghaṭṭayantāni duve bhujasmiṁ, eko care khaggavisāṇakappo”..

135.

evaṁ dutīyena sahā mamassa, vācābhilāpo abhisajjanā vā.

etaṁ bhayaṁ āyatiṁ pekkhamāno, eko care khaggavisāṇakappo..

evaṁ dutīyena sahā mamassāti taṇhādutiyo vā hoti puggaladutiyo vā. kathaṁ taṇhādutiyo hoti? taṇhāti rūpataṇhā ...pe0 ... dhammataṇhā. yassesā taṇhā appahīnā, so vuccati taṇhādutiyo.

taṇhādutiyo puriso, dīghamaddhāna saṁsaraṁ.

itthabhāvaññathābhāvaṁ, saṁsāraṁ nātivattatīti..

evaṁ taṇhādutiyo vā hoti.

kathaṁ puggaladutiyo hoti? idhekacco na atthahetu {attahetu (syā0)} na kāraṇahetu uddhato avūpasantacitto ekassa vā dutiyo hoti, dvinnaṁ vā tatiyo hoti, tiṇṇaṁ vā catuttho hoti. tattha bahuṁ samphappalāpaṁ palapati; seyyathidaṁ -- rājakathaṁ corakathaṁ mahāmattakathaṁ senākathaṁ bhayakathaṁ yuddhakathaṁ annakathaṁ pānakathaṁ vatthakathaṁ sayanakathaṁ mālākathaṁ gandhakathaṁ ñātikathaṁ yānakathaṁ gāmakathaṁ nigamakathaṁ nagarakathaṁ janapadakathaṁ itthikathaṁ {itthikathaṁ purisakathaṁ (syā0 ka0) dī0 ni0 1.17, 201; saṁ0 ni0 5.1080 passitabbaṁ} sūrakathaṁ visikhākathaṁ kumbhaṭṭhānakathaṁ pubbapetakathaṁ nānattakathaṁ lokakkhāyikaṁ samuddakkhāyikaṁ itibhavābhavakathaṁ katheti. evaṁ puggaladutiyo hotīti -- evaṁ dutīyena sahā mamassa.

vācābhilāpo abhisajjanā vāti vācābhilāpo vuccati bāttiṁsa tiracchānakathā, seyyathidaṁ -- rājakathaṁ ...pe0 ... itibhavābhavakathaṁ. abhisajjanā vāti dve sajjanā -- taṇhāsajjanā ca diṭṭhisajjanā ca ...pe0 ... ayaṁ taṇhāsajjanā ...pe0 ... ayaṁ diṭṭhisajjanāti -- vācābhilāpo abhisajjanā vā.

etaṁ bhayaṁ āyatiṁ pekkhamānoti. bhayanti jātibhayaṁ jarābhayaṁ byādhibhayaṁ maraṇabhayaṁ rājabhayaṁ corabhayaṁ aggibhayaṁ udakabhayaṁ attānuvādabhayaṁ parānuvādabhayaṁ daṇḍabhayaṁ duggatibhayaṁ ūmibhayaṁ kumbhilabhayaṁ āvaṭṭabhayaṁ susumārabhayaṁ ājīvakabhayaṁ asilokabhayaṁ parisasārajjabhayaṁ madanabhayaṁ bhayānakaṁ chambhitattaṁ lomahaṁso cetaso ubbego utrāso. etaṁ bhayaṁ āyatiṁ pekkhamānoti etaṁ bhayaṁ āyatiṁ pekkhamāno dakkhamāno olokayamāno nijjhāyamāno upaparikkhamānoti -- etaṁ bhayaṁ āyatiṁ pekkhamāno, eko care khaggavisāṇakappo. tenāha so paccekasambuddho --

“evaṁ dutīyena sahā mamassa, vācābhilāpo abhisajjanā vā.

etaṁ bhayaṁ āyatiṁ pekkhamāno, eko care khaggavisāṇakappo”..

136.

kāmā hi citrā madhurā manoramā, virūparūpena mathenti cittaṁ.

ādīnavaṁ kāmaguṇesu disvā, eko care khaggavisāṇakappo..

kāmā hi citrā madhurā manoramāti. kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. citrāti nānāvaṇṇā rūpā nānāvaṇṇā saddā nānāvaṇṇā gandhā nānāvaṇṇā rasā nānāvaṇṇā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. madhurāti vuttañhetaṁ bhagavatā {ma0 ni0 1.167 passitabbaṁ} -- “pañcime, bhikkhave, kāmaguṇā. katame pañca? cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, sotaviññeyyā saddā ...pe0 ... ghānaviññeyyā gandhā ... jivhāviññeyyā rasā ... kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. ime kho, bhikkhave, pañca kāmaguṇā. yaṁ kho, bhikkhave, ime pañca kāmaguṇe paṭicca uppajjati sukhaṁ somanassaṁ, idaṁ vuccati kāmasukhaṁ miḷhasukhaṁ {mīḷhasukhaṁ (passa ma0 ni0 3.328)} puthujjanasukhaṁ anariyasukhaṁ, na sevitabbaṁ na bhāvetabbaṁ na bahulīkātabbaṁ, `bhāyitabbaṁ etassa sukhassā'ti vadāmī” ti -- kāmā hi citrā madhurā manoramāti. manoti yaṁ cittaṁ ...pe0 ... tajjā manoviññāṇadhātu. mano ramenti thomenti tosenti pahāsentīti -- kāmā hi citrā madhurā manoramā.

virūparūpena mathenti cittanti nānāvaṇṇehi rūpehi ...pe0 ... nānāvaṇṇehi phoṭṭhabbehi cittaṁ mathenti tosenti pahāsentīti -- virūparūpena mathenti cittaṁ.

ādīnavaṁ kāmaguṇesu disvāti. vuttañhetaṁ bhagavatā -- “ko ca, bhikkhave, kāmānaṁ ādīnavo? idha, bhikkhave, kulaputto yena sippaṭṭhānena jīvikaṁ kappeti, yadi muddāya yadi gaṇanāya yadi saṅkhānena yadi kasiyā yadi vaṇijjāya yadi gorakkhena yadi issatthena {issaṭṭhena (syā0), issattena (ka0) passa ma0 ni0 1.167} yadi rājaporisena yadi sippaññatarena, sītassa purakkhato uṇhassa purakkhato ḍaṁsamakasavātātapasarīsapasamphassehi samphassamāno {rissamāno (ma0 ni0 1.167)} khuppipāsāya mīyamāno; ayaṁ, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.

“tassa ce, bhikkhave, kulaputtassa evaṁ uṭṭhahato ghaṭato vāyamato te bhogā nābhinipphajjanti, so socati kilamati paridevati urattāḷiṁ kandati, sammohaṁ āpajjati -- `moghaṁ vata me uṭṭhānaṁ, aphalo vata me vāyāmo'ti. ayampi, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.

“tassa ce, bhikkhave, kulaputtassa evaṁ uṭṭhahato ghaṭato vāyamato te bhogā abhinipphajjanti, so tesaṁ bhogānaṁ ārakkhādhikaraṇaṁ dukkhaṁ domanassaṁ {dukkhadomanassaṁ (syā0 ka0)} paṭisaṁvedeti -- `kinti me bhoge neva rājāno hareyyuṁ, na corā hareyyuṁ, na aggi ḍaheyya, na udakaṁ vaheyya, na appiyā dāyādā hareyyu'nti. tassa evaṁ ārakkhato gopayato te bhoge rājāno vā haranti corā vā haranti aggi vā ḍahati udakaṁ vā vahati appiyā vā dāyādā haranti. so socati ...pe0 ... sammohaṁ āpajjati -- `yampi me ahosi tampi no natthī'ti. ayampi, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.

“puna caparaṁ, bhikkhave, kāmahetu kāmanidānaṁ kāmādhikaraṇaṁ kāmānameva hetu rājānopi rājūhi vivadanti, khattiyāpi khattiyehi vivadanti, brāhmaṇāpi brāhmaṇehi vivadanti, gahapatīpi gahapatīhi vivadanti, mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati. te tattha kalahaviggahavivādāpannā aññamaññaṁ pāṇīhipi upakkamanti leḍḍūhipi upakkamanti daṇḍehipi upakkamanti satthehipi upakkamanti. te tattha maraṇampi nigacchanti maraṇamattampi dukkhaṁ. ayampi, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.

“puna caparaṁ, bhikkhave, kāmahetu kāmanidānaṁ kāmādhikaraṇaṁ kāmānameva hetu asicammaṁ gahetvā dhanukalāpaṁ sannayhitvā ubhatobyūḷhaṁ {ubhatoviyūḷhaṁ (syā0) passa ma0 ni0 1.168} saṅgāmaṁ pakkhandanti, usūsupi khippamānesu sattīsupi khippamānāsu asīsupi vijjotalantesu. te tattha usūhipi vijjhanti sattīhipi {sattiyāpi (ma0 ni0 1.167, 178)} vijjhanti asināpi sīsaṁ chindanti. te tattha maraṇampi nigacchanti maraṇamattampi dukkhaṁ. ayampi, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.

“puna caparaṁ, bhikkhave, kāmahetu kāmanidānaṁ kāmādhikaraṇaṁ kāmānameva hetu asicammaṁ gahetvā dhanukalāpaṁ sannayhitvā addāvalepanā {addhāvalepanā (syā0)} upakāriyo pakkhandanti, usūsupi khippamānesu sattīsupi khippamānāsu, asīsupi vijjotalantesu. te tattha usūhipi vijjhanti sattīhipi vijjhanti chakaṇakāyapi {chakaṇaṭiyāpi (syā0), pakkaṭṭhiyā (sī0 aṭṭha0) passa ma0 ni0 1.168} osiñcanti abhivaggenapi omaddanti asināpi sīsaṁ chindanti. te tattha maraṇampi nigacchanti maraṇamattampi dukkhaṁ. ayampi, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.

“puna caparaṁ, bhikkhave, kāmahetu kāmanidānaṁ kāmādhikaraṇaṁ kāmānameva hetu sandhimpi chindanti nillopampi haranti ekāgārikampi karonti paripanthepi tiṭṭhanti paradārampi gacchanti. tamenaṁ rājāno gahetvā vividhā kammakāraṇā kārenti -- kasāhipi tāḷenti, vettehipi tāḷenti, aḍḍhadaṇḍakehipi tāḷenti, hatthampi chindanti ...pe0 ... asināpi sīsaṁ chindanti. te tattha maraṇampi nigacchanti maraṇamattampi dukkhaṁ. ayampi, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.

“puna caparaṁ, bhikkhave, kāmahetu kāmanidānaṁ kāmādhikaraṇaṁ kāmānameva hetu kāyena duccaritaṁ caranti vācāya duccaritaṁ caranti manasā duccaritaṁ caranti. te kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti. ayampi, bhikkhave, kāmānaṁ ādīnavo samparāyiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu”.

ādīnavaṁ kāmaguṇesu disvāti kāmaguṇesu ādīnavaṁ disvā passitvā tulayitvā tīrayitvā vibhāvayitvā vibhūtaṁ katvāti -- ādīnavaṁ kāmaguṇesu disvā, eko care khaggavisāṇakappo. tenāha so paccekasambuddho --

“kāmā hi citrā madhurā manoramā, virūparūpena mathenti cittaṁ.

ādīnavaṁ kāmaguṇesu disvā, eko care khaggavisāṇakappo” ti..

137.

ītī ca gaṇḍo ca upaddavo ca, rogo ca sallañca bhayañca metaṁ.

etaṁ bhayaṁ kāmaguṇesu disvā, eko care khaggavisāṇakappo..

ītī ca gaṇḍo ca upaddavo ca, rogo ca sallañca bhayañca metanti vuttañhetaṁ bhagavatā -- “bhayanti, bhikkhave, kāmānametaṁ adhivacanaṁ. dukkhanti, bhikkhave, kāmānametaṁ adhivacanaṁ. rogoti, bhikkhave, kāmānametaṁ adhivacanaṁ. gaṇḍoti, bhikkhave, kāmānametaṁ adhivacanaṁ. sallanti, bhikkhave, kāmānametaṁ adhivacanaṁ. saṅgoti, bhikkhave, kāmānametaṁ adhivacanaṁ. paṅkoti, bhikkhave, kāmānametaṁ adhivacanaṁ. gabbhoti, bhikkhave, kāmānametaṁ adhivacanaṁ. kasmā ca, bhikkhave, bhayanti kāmānametaṁ adhivacanaṁ? yasmā ca kāmarāgarattāyaṁ, bhikkhave, chandarāgavinibaddho {chandarāgavinibandho (syā0 ka0) passa a0 ni0 8.56} diṭṭhadhammikāpi bhayā na parimuccati, samparāyikāpi bhayā na parimuccati, tasmā bhayanti kāmānametaṁ adhivacanaṁ. kasmā ca, bhikkhave, dukkhanti ...pe0 ... rogoti ... gaṇḍoti ... sallanti ... saṅgoti ... paṅkoti ... gabbhoti kāmānametaṁ adhivacanaṁ? yasmā ca kāmarāgarattāyaṁ, bhikkhave, chandarāgavinibaddho diṭṭhadhammikāpi gabbhā na parimuccati, samparāyikāpi gabbhā na parimuccati, tasmā gabbhoti kāmānametaṁ adhivacanan”-ti.

bhayaṁ dukkhañca rogo ca, gaṇḍo sallañca saṅgo ca.

paṅko gabbho ca ubhayaṁ, ete kāmā pavuccanti.

yattha satto puthujjano..

otiṇṇo sātarūpena, puna gabbhāya gacchati.

yato ca bhikkhu ātāpī, sampajaññaṁ na riccati {na riñcati (syā0 ka0) saṁ0 ni0 4.251}..

so imaṁ palipathaṁ duggaṁ, atikkamma tathāvidho.

pajaṁ jātijarūpetaṁ, phandamānaṁ avekkhatīti..

ītī ca gaṇḍo ca upaddavo ca, rogo ca sallañca bhayañca metaṁ..

etaṁ bhayaṁ kāmaguṇesu disvāti etaṁ bhayaṁ kāmaguṇesu disvā passitvā tulayitvā tīrayitvā vibhāvayitvā vibhūtaṁ katvāti -- etaṁ bhayaṁ kāmaguṇesu disvā, eko care khaggavisāṇakappo. tenāha so paccekasambuddho --

“ītī ca gaṇḍo ca upaddavo ca, rogo ca sallañca bhayañca metaṁ.

etaṁ bhayaṁ kāmaguṇesu disvā, eko care khaggavisāṇakappo” ti..

138.

sītañca uṇhañca khudaṁ pipāsaṁ, vātātape ḍaṁsasarīsape {ḍaṁsasiriṁsape (syā0), ḍaṁsamakasasarīsape (ka0)} ca.

sabbānipetāni abhisambhavitvā, eko care khaggavisāṇakappo..

sītañca uṇhañca khudaṁ pipāsanti. sītanti dvīhi kāraṇehi sītaṁ hoti -- abbhantaradhātuppakopavasena vā sītaṁ hoti bahiddhā utuvasena vā sītaṁ hoti. uṇhanti dvīhi kāraṇehi uṇhaṁ hoti -- abbhantaradhātuppakopavasena vā uṇhaṁ hoti bahiddhā utuvasena vā uṇhaṁ hoti. khudā {khuddā (syā0 ka0)} vuccati chātako. pipāsā vuccati udakapipāsāti -- sītañca uṇhañca khudaṁ pipāsaṁ.

vātātape ḍaṁsasarīsape cāti. vātāti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā verambhavātā pakkhavātā supaṇṇavātā tālapaṇṇavātā {tālavaṇḍavātā (ka0) cūḷani0 upasīvamāṇavapucchāniddesa 43} vidhūpanavātā. ātapo vuccati sūriyasantāpo. ḍaṁsā vuccanti piṅgalamakkhikā. sarīsapā vuccanti ahīti -- vātātape ḍaṁsasarīsape ca.

sabbānipetāni abhisambhavitvāti abhibhavitvā ajjhottharitvā pariyādiyitvā madditvāti -- sabbānipetāni abhisambhavitvā, eko care khaggavisāṇakappo. tenāha so paccekasambuddho --

“sītañca uṇhañca khudaṁ pipāsaṁ, vātātape ḍaṁsasarīsape ca.

sabbānipetāni abhisambhavitvā, eko care khaggavisāṇakappo” ti..

139.

nāgova yūthāni vivajjayitvā, sañjātakhandho padumī uḷāro.

yathābhirantaṁ vihare {vīharaṁ (su0 ni0 53)} araññe, eko care khaggavisāṇakappo..

nāgova yūthāni vivajjayitvāti nāgo vuccati hatthināgo. paccekasambuddhopi nāgo. kiṁkāraṇā paccekasambuddho nāgo? āguṁ na karotīti nāgo; na gacchatīti nāgo; na āgacchatīti nāgo. kathaṁ so paccekasambuddho āguṁ na karotīti nāgo? āgu vuccati pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā.

āguṁ na karoti kiñci loke, sabbasaṁyoge visajja bandhanāni.

sabbattha na sajjati vimutto, nāgo tādi pavuccate tathattā..

evaṁ so paccekasambuddho āguṁ na karotīti nāgo.

kathaṁ so paccekasambuddho na gacchatīti nāgo? so paccekasambuddho na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vicikicchāvasena gacchati, na anusayavasena gacchati, na vaggehi kappehi yāyati nīyati {niyyati (syā0 ka0)} vuyhati saṁharīyati. evaṁ so paccekasambuddho na gacchatīti nāgo.

kathaṁ so paccekasambuddho na āgacchatīti nāgo? sotāpattimaggena ye kilesā pahīnā te kilese na puneti na pacceti na paccāgacchati, sakadāgāmimaggena ...pe0 ... anāgāmimaggena ...pe0 ... arahattamaggena ye kilesā pahīnā te kilese na puneti na pacceti na paccāgacchati. evaṁ so paccekasambuddho na āgacchatīti nāgo.

nāgova yūthāni vivajjayitvāti yathā so hatthināgo yūthāni vivajjetvā parivajjetvā abhinivajjetvā ekova araññavanamajjhogāhetvā {araññe vanamajjhassa ajjhogāhetvā (syā0)} carati viharati iriyati vatteti pāleti yapeti yāpeti, paccekasambuddhopi gaṇaṁ vivajjetvā parivajjetvā abhivajjetvā eko {eko care khaggavisāṇakappo (syā0)} araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. so eko gacchati eko tiṭṭhati eko nisīdati eko seyyaṁ kappeti eko gāmaṁ piṇḍāya pavisati eko paṭikkamati eko raho nisīdati eko caṅkamaṁ adhiṭṭhāti eko carati viharati iriyati vatteti pāleti yapeti yāpetīti -- nāgova yūthāni vivajjayitvā.

sañjātakhandho padumī uḷāroti yathā so hatthināgo sañjātakkhandho sattaratano vā hoti aṭṭharatano vā, paccekasambuddhopi sañjātakkhandho asekkhena sīlakkhandhena asekkhena samādhikkhandhena asekkhena paññākkhandhena asekkhena vimuttikkhandhena asekkhena vimuttiñāṇadassanakkhandhena. yathā so hatthināgo padumī, paccekasambuddhopi sattahi bojjhaṅgapupphehi padumī, satisambojjhaṅgapupphena dhammavicayasambojjhaṅgapupphena vīriyasambojjhaṅgapupphena pītisambojjhaṅgapupphena, pītisambojjhaṅgapupphena passaddhisambojjhaṅgapupphena samādhisambojjhaṅgapupphena upekkhāsambojjhaṅgapupphena. yathā so hatthināgo uḷāro thāmena balena javena sūrena, paccekasambuddhopi uḷāro sīlena samādhinā paññāya vimuttiyā vimuttiñāṇadassanenāti -- sañjātakhandho padumī uḷāro.

yathābhirantaṁ vihare araññeti yathā so hatthināgo yathābhirantaṁ araññe viharati, paccekasambuddhopi yathābhirantaṁ araññe viharati. paṭhamenapi jhānena yathābhirantaṁ araññe viharati, dutiyenapi jhānena ...pe0 ... tatiyenapi jhānena ... catutthenapi jhānena yathābhirantaṁ araññe viharati; mettāyapi cetovimuttiyā yathābhirantaṁ araññe viharati, karuṇāyapi cetovimuttiyā ... muditāyapi cetovimuttiyā ... upekkhāyapi cetovimuttiyā yathābhirantaṁ araññe viharati; ākāsānañcāyatanasamāpattiyāpi yathābhirantaṁ araññe viharati, viññāṇañcāyatanasamāpattiyāpi ... ākiñcaññāyatanasamāpattiyāpi ... nevasaññānāsaññāyatanasamāpattiyāpi ... nirodhasamāpattiyāpi ... phalasamāpattiyāpi yathābhirantaṁ araññe viharatīti -- yathābhirantaṁ vihare araññe, eko care khaggavisāṇakappo. tenāha so paccekasambuddho --

“nāgova yūthāni vivajjayitvā, sañjātakhandho padumī uḷāro.

yathābhirantaṁ vihare araññe, eko care khaggavisāṇakappo” ti..

140.

aṭṭhānataṁ saṅgaṇikāratassa, yaṁ phassaye {phussaye (syā0 ka0)} sāmayikaṁ {āsāmāyikaṁ (ka0)} vimuttiṁ.

ādiccabandhussa vaco nisamma, eko care khaggavisāṇakappo..

aṭṭhānataṁ saṅgaṇikāratassa, yaṁ phassaye sāmayikaṁ vimuttinti vuttañhetaṁ bhagavatā -- “yāvatānanda {so vatānanda (ma0 ni0 3.186)}, bhikkhu saṅgaṇikārāmo saṅgaṇikarato saṅgaṇikārāmataṁ anuyutto, gaṇārāmo gaṇarato gaṇasammudito (gaṇārāmataṁ anuyutto) {( ) natthi ma0 ni0 3.186}, yaṁ taṁ nekkhammasukhaṁ pavivekasukhaṁ upasamasukhaṁ sambodhisukhaṁ, tassa sukhassa nikāmalābhī bhavissati akicchalābhī akasiralābhīti -- netaṁ ṭhānaṁ vijjati. yo ca kho so, ānanda, bhikkhu eko gaṇasmā vūpakaṭṭho viharati, tassetaṁ bhikkhuno pāṭikaṅkhaṁ. yaṁ taṁ nekkhammasukhaṁ pavivekasukhaṁ upasamasukhaṁ sambodhisukhaṁ, tassa sukhassa nikāmalābhī bhavissati akicchalābhī akasiralābhīti -- ṭhānametaṁ vijjati. yāvatānanda, bhikkhu saṅgaṇikārāmo saṅgaṇikarato saṅgaṇikārāmataṁ anuyutto, gaṇārāmo gaṇarato gaṇasammudito (gaṇārāmataṁ anuyutto,) sāmāyikaṁ {sāmayikaṁ (syā0 ka0)} vā kantaṁ cetovimuttiṁ upasampajja viharissati, asāmāyikaṁ vā akuppanti -- netaṁ ṭhānaṁ vijjati. yo ca kho so, ānanda, bhikkhu eko gaṇasmā vūpakaṭṭho viharati, tassetaṁ bhikkhuno pāṭikaṅkhaṁ sāmāyikaṁ vā kantaṁ cetovimuttiṁ upasampajja viharissati, asāmāyikaṁ vā akuppanti, ṭhānametaṁ vijjatī” ti -- aṭṭhānataṁ saṅgaṇikāratassa, yaṁ phassaye sāmayikaṁ vimuttiṁ.

ādiccabandhussa vaco nisammāti ādicco vuccati sūriyo. so gotamo gottena. paccekasambuddhopi gotamo gottena. so paccekasambuddho sūriyassa gottañātako gottabandhu, tasmā paccekasambuddho ādiccabandhu. ādiccabandhussa vaco nisammāti ādiccabandhussa vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggahetvā upadhārayitvā upalakkhayitvāti -- ādiccabandhussa vaco nisamma, eko care khaggavisāṇakappo. tenāha so paccekasambuddho --

“aṭṭhānataṁ saṅgaṇikāratassa, yaṁ phassaye sāmayikaṁ vimuttiṁ.

ādiccabandhussa vaco nisamma, eko care khaggavisāṇakappo” ti..

dutiyo vaggo.

tatiyavaggo

141.

diṭṭhīvisūkāni upātivatto, patto niyāmaṁ paṭiladdhamaggo.

uppannañāṇomhi anaññaneyyo, eko care khaggavisāṇakappo..

diṭṭhivisūkāni upātivattoti diṭṭhivisūkāni vuccanti vīsativatthukā sakkāyadiṭṭhī. idha assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī sappurisadhammassa akovido sappurisadhamme avinīto rūpaṁ attato samanupassati rūpavantaṁ vā attānaṁ attani vā rūpaṁ rūpasmiṁ vā attānaṁ, vedanaṁ ...pe0 ... saññaṁ ... saṅkhāre ... viññāṇaṁ attato samanupassati viññāṇavantaṁ vā attānaṁ attani vā viññāṇaṁ viññāṇasmiṁ vā attānaṁ. yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho viparītaggāho vipallāsaggāho micchāgāho, ayāthāvakasmiṁ yāthāvakanti gāho, yāvatā dvāsaṭṭhi diṭṭhigatāni -- imāni diṭṭhivisūkāni. diṭṭhivisūkāni upātivattoti diṭṭhivisūkāni upātivatto atikkanto samatikkanto vītivattoti -- diṭṭhīvisūkāni upātivatto.

patto niyāmaṁ paṭiladdhamaggoti niyāmā vuccanti cattāro maggā; ariyo aṭṭhaṅgiko maggo, seyyathidaṁ -- sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. catūhi ariyamaggehi samannāgato niyāmaṁ patto sampatto adhigato phassito sacchikatoti -- patto niyāmaṁ. paṭiladdhamaggoti laddhamaggo paṭiladdhamaggo adhigatamaggo phassitamaggo sacchikatamaggoti -- patto niyāmaṁ paṭiladdhamaggo.

uppannañāṇomhi anaññaneyyoti tassa paccekasambuddhassa ñāṇaṁ uppannaṁ samuppannaṁ nibbattaṁ abhinibbattaṁ pātubhūtaṁ. “sabbe saṅkhārā aniccā” ti ñāṇaṁ uppannaṁ samuppannaṁ nibbattaṁ abhinibbattaṁ pātubhūtaṁ, “sabbe saṅkhārā dukkhā” ti ...pe0 ... “sabbe dhammā anattā” ti ... “yaṁ kiñci samudayadhammaṁ sabbaṁ taṁ nirodhadhamman”-ti ñāṇaṁ uppannaṁ samuppannaṁ nibbattaṁ abhinibbattaṁ pātubhūtanti -- uppannañāṇomhi. anaññaneyyoti so paccekasambuddho na paraneyyo

na parappattiyo na parappaccayo na parapaṭibaddhagū, yathābhūtaṁ {taṁ (ka0)} jānāti passati asammūḷho sampajāno paṭissato. “sabbe saṅkhārā aniccā” ti na paraneyyo na parappattiyo na parappaccayo na parapaṭibaddhagū, yathābhūtaṁ jānāti passati asammūḷho sampajāno paṭissato. “sabbe saṅkhārā dukkhā” ti ...pe0 ... “sabbe dhammā anattā” ti ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti na paraneyyo na parappattiyo na parappaccayo na parapaṭibaddhagū, yathābhūtaṁ jānāti passati asammūḷho sampajāno paṭissatoti -- uppannañāṇomhi anaññaneyyo, eko care khaggavisāṇakappo. tenāha so paccekasambuddho --

“diṭṭhīvisūkāni upātivatto, patto niyāmaṁ paṭiladdhamaggo.

uppannañāṇomhi anaññaneyyo, eko care khaggavisāṇakappo” ti..

142.

nillolupo nikkuho nippipāso, nimmakkho niddhantakasāvamoho.

nirāsaso {nirāsayo (sī0 aṭṭha0) su0 ni0 56} sabbaloke bhavitvā, eko care khaggavisāṇakappo..

nillolupo nikkuho nippipāsoti loluppaṁ vuccati taṇhā. yo rāgo sārāgo ...pe0 ... abhijjhā lobho akusalamūlaṁ. sā loluppā taṇhā tassa paccekasambuddhassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā paccekasambuddho nillolupo.

nikkuhoti tīṇi kuhanavatthūni -- paccayapaṭisevanasaṅkhātaṁ kuhanavatthu, iriyāpathasaṅkhātaṁ kuhanavatthu, sāmantajappanasaṅkhātaṁ kuhanavatthu.

katamaṁ paccayapaṭisevanasaṅkhātaṁ kuhanavatthu? idha gahapatikā bhikkhuṁ {bhikkhū (ka0) mahāni0 87} nimantenti cīvarapiṇḍapātasenāsanagilānapaccayabhesajjaparikkhārehi, so pāpiccho icchāpakato atthiko cīvarapiṇḍapātasenāsanagilānapaccayabhesajjaparikkhārānaṁ bhiyyokamyataṁ upādāya cīvaraṁ paccakkhāti, piṇḍapātaṁ paccakkhāti, senāsanaṁ paccakkhāti, gilānapaccayabhesajjaparikkhāraṁ paccakkhāti. so evamāha -- “kiṁ samaṇassa mahagghena cīvarena! etaṁ sāruppaṁ yaṁ samaṇo susānā vā saṅkārakūṭā vā pāpaṇikā vā nantakāni uccinitvā saṅghāṭikaṁ karitvā dhāreyya. kiṁ samaṇassa mahagghena piṇḍapātena! etaṁ sāruppaṁ yaṁ samaṇo uñchācariyāya piṇḍiyālopena jīvikaṁ kappeyya. kiṁ samaṇassa mahagghena senāsanena! etaṁ sāruppaṁ yaṁ samaṇo rukkhamūliko vā assa sosāniko vā abbhokāsiko vā. kiṁ samaṇassa mahagghena gilānapaccayabhesajjaparikkhārena! etaṁ sāruppaṁ yaṁ samaṇo pūtimuttena vā haritakīkhaṇḍena vā osadhaṁ kareyyā” ti. tadupādāya lūkhaṁ cīvaraṁ dhāreti lūkhaṁ piṇḍapātaṁ paribhuñjati lūkhaṁ senāsanaṁ paṭisevati lūkhaṁ gilānapaccayabhesajjaparikkhāraṁ paṭisevati. tamenaṁ gahapatikā evaṁ jānanti -- “ayaṁ samaṇo appiccho santuṭṭho pavivitto asaṁsaṭṭho āraddhavīriyo dhutavādo” ti. bhiyyo bhiyyo nimantenti cīvarapiṇḍapātasenāsanagilānapaccayabhesajjaparikkhārehi. so evamāha -- “tiṇṇaṁ sammukhībhāvā saddho kulaputto bahuṁ puññaṁ pasavati, saddhāya sammukhībhāvā saddho kulaputto bahuṁ puññaṁ pasavati, deyyadhammassa sammukhībhāvā saddho kulaputto bahuṁ puññaṁ pasavati, dakkhiṇeyyānaṁ sammukhībhāvā saddho kulaputto bahuṁ puññaṁ pasavati. tumhākañcevāyaṁ saddhā atthi, deyyadhammo ca saṁvijjati, ahañca paṭiggāhako. sacehaṁ na paṭiggahessāmi, evaṁ tumhe puññena paribāhirā bhavissatha {bhavissanti (mahāni0 87)}. na mayhaṁ iminā attho. api ca, tumhākaṁyeva anukampāya paṭiggaṇhāmī” ti. tadupādāya bahumpi cīvaraṁ paṭiggaṇhāti, bahumpi piṇḍapātaṁ paṭiggaṇhāti, bahumpi senāsanaṁ paṭiggaṇhāti, bahumpi gilānapaccayabhesajjaparikkhāraṁ paṭiggaṇhāti. yā evarūpā bhākuṭikā bhākuṭiyaṁ kuhanā kuhāyanā kuhitattaṁ -- idaṁ paccayapaṭisevanasaṅkhātaṁ kuhanavatthu.

katamaṁ iriyāpathasaṅkhātaṁ kuhanavatthu? idhekacco pāpiccho icchāpakato sambhāvanādhippāyo “evaṁ maṁ jano sambhāvessatī” ti gamanaṁ saṇṭhapeti ṭhānaṁ saṇṭhapeti nisajjaṁ {nisajjanaṁ (ka0)} saṇṭhapeti sayanaṁ saṇṭhapeti, paṇidhāya gacchati paṇidhāya tiṭṭhati paṇidhāya nisīdati paṇidhāya seyyaṁ kappeti samāhito viya gacchati samāhito viya tiṭṭhati samāhito viya nisīdati samāhito viya seyyaṁ kappeti, āpāthakajjhāyīva {āpātakajjhāyī ca (ka0)} hoti. yā evarūpā iriyāpathassa āṭhapanā ṭhapanā saṇṭhapanā bhākuṭikā bhākuṭiyaṁ kuhanā kuhāyanā kuhitattaṁ {kuhāyitattaṁ (syā0 ka0), visuddhimaggaṭṭhakathā oloketabbā} -- idaṁ iriyāpathasaṅkhātaṁ kuhanavatthu.

katamaṁ sāmantajappanasaṅkhātaṁ kuhanavatthu? idhekacco pāpiccho icchāpakato sambhāvanādhippāyo “evaṁ maṁ jano sambhāvessatī” ti ariyadhamme sannissitavācaṁ bhāsati. “yo evarūpaṁ cīvaraṁ dhāreti so samaṇo mahesakkho” ti bhaṇati; yo evarūpaṁ pattaṁ dhāreti ...pe0 ... lohathālakaṁ dhāreti ... dhammakaraṇaṁ dhāreti ... parissāvanaṁ dhāreti ... kuñcikaṁ dhāreti ... upāhanaṁ dhāreti ... kāyabandhanaṁ dhāreti ... āyogaṁ {āyogabandhanaṁ (syā0 ka0) mahāni0 87} dhāreti so samaṇo mahesakkho” ti bhaṇati; “yassa evarūpā upajjhāyo so samaṇo mahesakkho” ti bhaṇati; yassa evarūpo ācariyo ...pe0 ... evarūpā samānupajjhāyakā ... samānācariyakā ... mittā ... sandiṭṭhā ... sambhattā ... sahāyā so samaṇo mahesakkhoti bhaṇati; yo evarūpe vihāre vasati ... aḍḍhayoge vasati ... pāsāde vasati ... hammiye vasati ... guhāyaṁ vasati ... leṇe vasati ... kuṭiyaṁ vasati ... kūṭāgāre vasati ... aṭṭe vasati ... māḷe vasati ... uddaṇḍe {uṭṭaṇḍe (ka0)} vasati ... upaṭṭhānasālāyaṁ vasati ... maṇḍape vasati ... rukkhamūle vasati so samaṇo mahesakkho” ti bhaṇati.

atha vā, korajikakorajiko bhākuṭikabhākuṭiko kuhakakuhako lapakalapako mukhasambhāviko “ayaṁ samaṇo imāsaṁ evarūpānaṁ santānaṁ vihārasamāpattīnaṁ lābhī” ti tādisaṁ gambhīraṁ gūḷhaṁ nipuṇaṁ paṭicchannaṁ lokuttaraṁ suññatāpaṭisaññuttaṁ kathaṁ katheti. yā evarūpā bhākuṭikā bhākuṭiyaṁ kuhanā kuhāyanā kuhitattaṁ, idaṁ sāmantajappanasaṅkhātaṁ kuhanavatthu. tassa paccekasambuddhassa imāni tīṇi kuhanavatthūni pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni. tasmā so paccekasambuddho nikkuho.

nippipāsoti pipāsā vuccati taṇhā. yo rāgo sārāgo ...pe0 ... abhijjhā lobho akusalamūlaṁ. sā pipāsā taṇhā tassa paccekasambuddhassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā paccekasambuddho nippipāsoti -- nillolupo nikkuho nippipāso.

nimmakkho niddhantakasāvamohoti. makkhoti yo makkho makkhāyanā {makkhiyanā (ka0) passa vibha0 892} makkhāyitattaṁ niṭṭhuriyaṁ niṭṭhuriyakammaṁ. kasāvoti rāgo kasāvo, doso kasāvo, moho kasāvo, kodho ...pe0 ... upanāho ... makkho ... paḷāso ... sabbākusalābhisaṅkhārā kasāvā. mohoti dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ, pubbante aññāṇaṁ, aparante aññāṇaṁ, pubbantāparante aññāṇaṁ, idappaccayatāpaṭiccasamuppannesu dhammesu aññāṇaṁ. yaṁ evarūpaṁ aññāṇaṁ adassanaṁ anabhisamayo ananubodho appaṭivedho asaṁgāhanā apariyogāhanā asamapekkhanā apaccavekkhaṇā apaccakkhakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ. tassa paccekasambuddhassa makkho ca kasāvo ca moho ca vantā saṁvantā niddhantā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti. so paccekasambuddho nimmakkho niddhantakasāvamoho.

nirāsaso sabbaloke bhavitvāti āsā vuccati taṇhā. yo rāgo sārāgo ...pe0 ... abhijjhā lobho akusalamūlaṁ. sabbaloketi sabbaapāyaloke sabbamanussaloke sabbadevaloke sabbakhandhaloke sabbadhātuloke sabbaāyatanaloke. nirāsaso sabbaloke bhavitvāti sabbaloke nirāsaso bhavitvā nittaṇho bhavitvā nippipāso bhavitvāti -- nirāsaso sabbaloke bhavitvā, eko care khaggavisāṇakappo. tenāha so paccekasambuddho --

“nillolupo nikkuho nippipāso, nimmakkho niddhantakasāvamoho.

nirāsaso sabbaloke bhavitvā, eko care khaggavisāṇakappo” ti..

143.

pāpaṁ sahāyaṁ parivajjayetha, anatthadassiṁ visame niviṭṭhaṁ.

sayaṁ na seve pasutaṁ pamattaṁ, eko care khaggavisāṇakappo..

pāpaṁ sahāyaṁ parivajjayethāti. pāpasahāyo vuccati yo so sahāyo dasavatthukāya micchādiṭṭhiyā samannāgato -- natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentīti. ayaṁ pāpasahāyo. pāpaṁ sahāyaṁ parivajjayethāti. pāpaṁ sahāyaṁ vajjeyya parivajjeyyāti -- pāpaṁ sahāyaṁ parivajjayetha.

anatthadassiṁ visame niviṭṭhanti anatthadassī vuccati yo so sahāyo dasavatthukāya micchādiṭṭhiyā samannāgato -- natthi dinnaṁ, natthi yiṭṭhaṁ ...pe0 ... ye imañca lokaṁ parañca lokaṁ sayaṁ abhiññā sacchikatvā pavedentīti. visame niviṭṭhanti visame kāyakamme niviṭṭhaṁ, visame vacīkamme niviṭṭhaṁ, visame manokamme niviṭṭhaṁ, visame pāṇātipāte niviṭṭhaṁ, visame adinnādāne niviṭṭhaṁ, visame kāmesumicchācāre niviṭṭhaṁ, visame musāvāde niviṭṭhaṁ, visamāya pisuṇāya vācāya {pisuṇavācāya (ka0)} niviṭṭhaṁ, visamāya pharusāya vācāya {pharusavācāya (ka0)} niviṭṭhaṁ, visame samphappalāpe niviṭṭhaṁ, visamāya abhijjhāya niviṭṭhaṁ, visame byāpāde niviṭṭhaṁ, visamāya micchādiṭṭhiyā niviṭṭhaṁ, visamesu saṅkhāresu niviṭṭhaṁ visamesu pañcasu kāmaguṇesu niviṭṭhaṁ, visamesu pañcasu nīvaraṇesu niviṭṭhaṁ viniviṭṭhaṁ sattaṁ allīnaṁ upagataṁ ajjhositaṁ adhimuttanti -- anatthadassiṁ visame niviṭṭhaṁ.

sayaṁ na seve pasutaṁ pamattanti. pasutanti yopi kāme esati gavesati pariyesati taccarito tabbahulo taggaruko tannino tappoṇo tappabbhāro tadadhimutto tadadhipateyyo, sopi kāmappasuto. yopi taṇhāvasena rūpe pariyesati, sadde ...pe0 ... gandhe ... rase ... phoṭṭhabbe pariyesati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. yopi taṇhāvasena rūpe paṭilabhati, sadde ...pe0 ... gandhe ... rase ... phoṭṭhabbe paṭilabhati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. yopi taṇhāvasena rūpe paribhuñjati, sadde ...pe0 ... gandhe ... rase ... phoṭṭhabbe paribhuñjati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. yathā kalahakārako kalahappasuto, kammakārako kammappasuto, gocare caranto gocarappasuto, jhāyī jhānappasuto; evameva yo kāme esati gavesati pariyesati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. yopi taṇhāvasena rūpe pariyesati ...pe0 ... yopi taṇhāvasena rūpe paṭilabhati ...pe0 ... yopi taṇhāvasena rūpe paribhuñjati, sadde ...pe0 ... gandhe ... rase ... phoṭṭhabbe paribhuñjati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. pamattanti. pamādo vattabbo kāyaduccarite vā vacīduccarite vā manoduccarite vā pañcasu kāmaguṇesu vā cittassa vosaggo vosaggānuppadānaṁ kusalānaṁ dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo, yo evarūpo pamādo pamajjanā pamajjitattaṁ -- ayaṁ vuccati pamādo.

sayaṁ na seve pasutaṁ pamattanti pasutaṁ na seveyya pamattañca sayaṁ na seveyya sāmaṁ na seveyya na niseveyya na saṁseveyya na parisaṁseveyya na ācareyya na samācareyya na samādāya vatteyyāti -- sayaṁ na seve pasutaṁ pamattaṁ, eko care khaggavisāṇakappo. tenāha so paccekasambuddho --

“pāpaṁ sahāyaṁ parivajjayetha, anatthadassiṁ visame niviṭṭhaṁ.

sayaṁ na seve pasutaṁ pamattaṁ, eko care khaggavisāṇakappo..

144.

bahussutaṁ dhammadharaṁ bhajetha, mittaṁ uḷāraṁ paṭibhānavantaṁ.

aññāya atthāni vineyya kaṅkhaṁ, eko care khaggavisāṇakappo..

bahussutaṁ dhammadharaṁ bhajethāti bahussuto hoti mitto sutadharo sutasannicayo. ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ {satthā sabyañjanā (syā0) passa ma0 ni0 3.82} kevalaparipuṇṇaṁ parisuddhaṁ brahmacariyaṁ abhivadanti, tathārūpāssa dhammā bahussutā honti dhātā {dhatā (syā0)} vacasā paricitā manasānupekkhitā diṭṭhiyā suppaṭividdhā. dhammadharanti dhammaṁ dhārentaṁ {dhāreti (ka0)} -- suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ. bahussutaṁ dhammadharaṁ bhajethāti bahussutañca dhammadharañca mittaṁ bhajeyya saṁbhajeyya seveyya niseveyya saṁseveyya paṭiseveyyāti -- bahussutaṁ dhammadharaṁ bhajetha.

mittaṁ uḷāraṁ paṭibhānavantanti uḷāro hoti mitto sīlena samādhinā paññāya vimuttiyā vimuttiñāṇadassena. paṭibhānavantanti tayo paṭibhānavanto -- pariyattipaṭibhānavā, paripucchāpaṭibhānavā, adhigamapaṭibhānavā. katamo pariyattipaṭibhānavā? idhekaccassa buddhavacanaṁ pariyāputaṁ {pariyāpuṭaṁ (syā0 ka0) passa dī0 ni0 3.282} hoti suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallaṁ. tassa pariyattiṁ nissāya paṭibhāti -- ayaṁ pariyattipaṭibhānavā.

katamo paripucchāpaṭibhānavā? idhekacco paripucchitopi hoti atthe ca ñāye ca lakkhaṇe ca kāraṇe ca ṭhānāṭṭhāne ca. tassa paripucchaṁ nissāya paṭibhāti -- ayaṁ paripucchāpaṭibhānavā.

katamo adhigamapaṭibhānavā? idhekaccassa adhigatā honti cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo cattāro ariyamaggā cattāri sāmaññaphalāni catasso paṭisambhidāyo cha abhiññāyo {chaḷabhiññāyo (syā0)}. tassa attho ñāto dhammo ñāto nirutti ñātā. atthe ñāte attho paṭibhāti, dhamme ñāte dhammo paṭibhāti, niruttiyā ñātāya nirutti paṭibhāti. imesu tīsu ñāṇaṁ paṭibhānapaṭisambhidā. so paccekasambuddho imāya paṭibhānapaṭisambhidāya upeto samupeto upāgato samupāgato upapanno samupapanno samannāgato. tasmā paccekasambuddho paṭibhānavā. yassa pariyatti natthi paripucchā natthi adhigamo natthi, kiṁ tassa paṭibhāyissatīti -- mittaṁ uḷāraṁ paṭibhānavantaṁ.

aññāya atthāni vineyya kaṅkhanti attatthaṁ aññāya paratthaṁ aññāya ubhayatthaṁ aññāya diṭṭhadhammikatthaṁ aññāya samparāyikatthaṁ aññāya paramatthaṁ aññāya abhiññāya jānitvā tulayitvā tīrayitvā vibhāvayitvā vibhūtaṁ katvā kaṅkhaṁ vineyya paṭivineyya pajaheyya vinodeyya byantīkareyya anabhāvaṁ gameyyāti -- aññāya atthāni vineyya kaṅkhaṁ, eko care khaggavisāṇakappo. tenāha so paccekasambuddho --

“bahussutaṁ dhammadharaṁ bhajetha, mittaṁ uḷāraṁ paṭibhānavantaṁ.

aññāya atthāni vineyya kaṅkhaṁ, eko care khaggavisāṇakappo” ti..

145.

khiḍḍaṁ ratiṁ {ratī (syā0)} kāmasukhañca loke, analaṅkaritvā anapekkhamāno.

vibhūsaṭṭhānā {vibhūsanaṭṭhānā (syā0 ka0), vibhūsaṇaṭṭhānā (sī0 aṭṭha0)} virato saccavādī, eko care khaggavisāṇakappo..

khiḍḍaṁ ratiṁ kāmasukhañca loketi. khiḍḍāti dve khiḍḍā -- kāyikā khiḍḍā ca vācasikā khiḍḍā ca ...pe0 ... ayaṁ kāyikā khiḍḍā ...pe0 ... ayaṁ vācasikā khiḍḍā. ratīti anukkaṇṭhitādhivacanametaṁ -- ratīti. kāmasukhanti vuttañhetaṁ bhagavatā {passa ma0 ni0 2.280} -- “pañcime, bhikkhave, kāmaguṇā. katame pañca? cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, sotaviññeyyā saddā ...pe0 ... ghānaviññeyyā gandhā ... jivhāviññeyyā rasā ... kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. ime kho, bhikkhave, pañca kāmaguṇā. yaṁ kho, bhikkhave, ime pañca kāmaguṇe paṭicca uppajjati sukhaṁ somanassaṁ, idaṁ vuccati kāmasukhaṁ”. loketi manussaloketi -- khiḍḍaṁ ratiṁ kāmasukhañca loke.

analaṅkaritvā anapekkhamānoti khiḍḍañca ratiñca kāmasukhañca loke analaṅkaritvā anapekkho hutvā pajahitvā vinodetvā byantīkaritvā anabhāvaṁ gametvāti -- analaṅkaritvā anapekkhamāno.

vibhūsaṭṭhānā virato saccavādīti. vibhūsāti dve vibhūsā -- atthi agārikavibhūsā {agārikassa vibhūsā (ka0) evamuparipi} atthi anāgārikavibhūsā. katamā agārikavibhūsā? kesā ca massū ca mālāgandhañca vilepanañca ābharaṇañca pilandhanañca vatthañca pārupanañca {pasādhanañca (syā0), sayanāsanañca (ka0) cūḷani0 khaggavisāṇasuttaniddesa 130 natthi pāṭhanānattaṁ} veṭhanañca ucchādanaṁ parimaddanaṁ nhāpanaṁ sambāhanaṁ ādāsaṁ añjanaṁ mālāgandhavilepanaṁ mukhacuṇṇaṁ mukhalepanaṁ hatthabandhaṁ sikhābandhaṁ daṇḍaṁ nāḷikaṁ khaggaṁ chattaṁ citrupāhanaṁ uṇhīsaṁ maṇiṁ vāḷabījaniṁ odātāni vatthāni dīghadasāni iti vā -- ayaṁ agārikavibhūsā.

katamā anāgārikavibhūsā? cīvaramaṇḍanā pattamaṇḍanā senāsanamaṇḍanā imassa vā pūtikāyassa bāhirānaṁ vā parikkhārānaṁ maṇḍanā vibhūsanā keḷanā parikeḷanā gaddhikatā gaddhikattaṁ {gedhikatā gedhikattaṁ (syā0) passa vibha0 854} capalatā {capalanā (syā0)} cāpalyaṁ -- ayaṁ anāgārikavibhūsā.

saccavādīti so paccekasambuddho saccavādī saccasandho theto paccayiko avisaṁvādako lokassa, vibhūsaṭṭhānā ārato virato paṭivirato nikkhanto nissaṭo vippamutto visaññutto, vimariyādikatena cetasā viharatīti -- vibhūsaṭṭhānā virato saccavādī, eko care khaggavisāṇakappo. tenāha so paccekasambuddho --

“khiḍḍaṁ ratiṁ kāmasukhañca loke, analaṅkaritvā anapekkhamāno.

vibhūsaṭṭhānā virato saccavādī, eko care khaggavisāṇakappo” ti..

146.

puttañca dāraṁ pitarañca mātaraṁ, dhanāni dhaññāni ca bandhavāni.

hitvāna kāmāni yathodhikāni, eko care khaggavisāṇakappo..

puttañca dāraṁ pitarañca mātaranti. puttāti cattāro puttā -- atrajo putto, khettajo {khetrajo (syā0 ka0)} putto, dinnako putto, antevāsiko putto. dārā vuccanti bhariyāyo. pitāti yo so janako. mātāti yā sā janikāti -- puttañca dāraṁ pitarañca mātaraṁ.

dhanāni dhaññāni ca bandhavānīti dhanāni vuccanti hiraññaṁ suvaṇṇaṁ muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅgo {lohitako (?)} masāragallaṁ. dhaññāni vuccanti pubbaṇṇaṁ aparaṇṇaṁ. pubbaṇṇaṁ nāma sāli vīhi yavo godhumo kaṅgu varako kudrūsako {kudrusako (syā0)}. aparaṇṇaṁ nāma sūpeyyaṁ. bandhavānīti cattāro bandhavā -- ñātibandhavāpi bandhu, gottabandhavāpi bandhu, mittabandhavāpi bandhu, sippabandhavāpi bandhūti -- dhanāni dhaññāni ca bandhavāni.

hitvāna kāmāni yathodhikānīti. kāmāti uddānato dve kāmā -- vatthukāmā ca kilesakāmā ca ...pe0 ... ime vuccanti vatthukāmā ...pe0 ... ime vuccanti kilesakāmā. hitvāna kāmānīti vatthukāme parijānitvā, kilesakāme pahāya pajahitvā vinodetvā byantīkaritvā anabhāvaṁ gametvā. hitvāna kāmāni yathodhikānīti sotāpattimaggena ye kilesā pahīnā, te kilese na puneti na pacceti na paccāgacchati; sakadāgāmimaggena ye kilesā pahīnā ...pe0 ... anāgāmimaggena ye kilesā pahīnā ... arahattamaggena ye kilesā pahīnā, te kilese na puneti na pacceti na paccāgacchatīti -- hitvāna kāmāni yathodhikāni, eko care khaggavisāṇakappo. tenāha so paccekasambuddho --

“puttañca dāraṁ pitarañca mātaraṁ, dhanāni dhaññāni ca bandhavāni.

hitvāna kāmāni yathodhikāni, eko care khaggavisāṇakappo” ti..

147.

saṅgo eso parittamettha sokhyaṁ, appassādo dukkhamettha bhiyyo.

gaḷo eso iti ñatvā matimā {mutīmā (su0 ni0 61)}, eko care khaggavisāṇakappo..

saṅgo eso parittamettha sokhyanti saṅgoti vā baḷisanti vā āmisanti vā laggananti vā palibodhoti vā, pañcannetaṁ kāmaguṇānaṁ adhivacanaṁ. parittamettha sokhyanti vuttañhetaṁ bhagavatā -- “pañcime, bhikkhave, kāmaguṇā. katame pañca? cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā ...pe0 ... kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. ime kho, bhikkhave, pañca kāmaguṇā. yaṁ kho, bhikkhave, ime pañca kāmaguṇe paṭicca uppajjati sukhaṁ somanassaṁ, idaṁ vuccati kāmasukhaṁ. appakaṁ etaṁ sukhaṁ, parittakaṁ etaṁ sukhaṁ, thokakaṁ etaṁ sukhaṁ, omakaṁ etaṁ sukhaṁ, lāmakaṁ etaṁ sukhaṁ, chatukkaṁ etaṁ sukhan”-ti -- saṅgo eso parittamettha sokhyaṁ.

appassādo dukkhamettha bhiyyoti appassādā kāmā vuttā bhagavatā {passa ma0 ni0 1.237} bahudukkhā bahupāyāsā {bahūpāyāsā (syā0)}; ādīnavo ettha bhiyyo. aṭṭhikaṅkalūpamā kāmā vuttā bhagavatā, maṁsapesūpamā kāmā vuttā bhagavatā, tiṇukkūpamā kāmā vuttā bhagavatā, aṅgārakāsūpamā kāmā vuttā bhagavatā, supinakūpamā kāmā vuttā bhagavatā, yācitakūpamā kāmā vuttā bhagavatā, rukkhaphalūpamā kāmā vuttā bhagavatā, asisūnūpamā kāmā vuttā bhagavatā, sattisūlūpamā kāmā vuttā bhagavatā, sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyoti -- appassādo dukkhamettha bhiyyo.

gaḷo eso iti ñatvā matimāti gaḷoti vā baḷisanti vā āmisanti vā laggananti vā bandhananti vā palibodhoti vā, pañcannetaṁ kāmaguṇānaṁ adhivacanaṁ. itīti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ itīti. matimāti paṇḍito paññavā buddhimā ñāṇī vibhāvī medhāvī. gaḷo eso iti ñatvā matimāti matimā gaḷoti ñatvā baḷisanti ñatvā āmisaṁ ti ñatvā laggananti ñatvā bandhananti ñatvā palibodhoti ñatvā jānitvā tulayitvā tīrayitvā vibhāvayitvā vibhūtaṁ katvāti -- gaḷo eso iti ñatvā matimā, eko care khaggavisāṇakappo. tenāha so paccekasambuddho --

“saṅgo eso parittamettha sokhyaṁ, appassādo dukkhamettha bhiyyo.

gaḷo eso iti ñatvā matimā, eko care khaggavisāṇakappo” ti..

148.

sandālayitvāna saṁyojanāni, jālaṁva bhetvā salilambucārī.

aggīva daḍḍhaṁ anivattamāno, eko care khaggavisāṇakappo..

sandālayitvāna saṁyojanānīti dasa saṁyojanāni -- kāmarāgasaṁyojanaṁ, paṭighasaṁyojanaṁ, mānasaṁyojanaṁ, diṭṭhisaṁyojanaṁ, vicikicchāsaṁyojanaṁ, sīlabbataparāmāsasaṁyojanaṁ, bhavarāgasaṁyojanaṁ, issāsaṁyojanaṁ, macchariyasaṁyojanaṁ, avijjāsaṁyojanaṁ. sandālayitvāna saṁyojanānīti dasa saṁyojanāni dālayitvā sandālayitvā pajahitvā vinodetvā byantīkaritvā anabhāvaṁ gametvāti -- sandālayitvāna saṁyojanāni.

jālaṁva bhetvā salilambucārīti jālaṁ vuccati suttajālaṁ. salilaṁ vuccati udakaṁ. ambucārī vuccati maccho. yathā maccho jālaṁ bhinditvā pabhinditvā dālayitvā padālayitvā sampadālayitvā carati viharati iriyati vatteti pāleti yapeti yāpeti, evameva dve jālā -- taṇhājālañca diṭṭhijālañca ...pe0 ... idaṁ taṇhājālaṁ ...pe0 ... idaṁ diṭṭhijālaṁ. tassa paccekasambuddhassa taṇhājālaṁ pahīnaṁ, diṭṭhijālaṁ paṭinissaṭṭhaṁ. taṇhājālassa pahīnattā diṭṭhijālassa paṭinissaṭṭhattā so paccekasambuddho rūpe na sajjati sadde na sajjati gandhe na sajjati ...pe0 ... diṭṭhasutamutaviññātabbesu dhammesu na sajjati na gaṇhāti na bajjhati na palibajjhati, nikkhanto nissaṭo vippamutto visaññutto vimariyādikatena cetasā viharatīti -- jālaṁva bhetvā salilambucārī.

aggīva daḍḍhaṁ anivattamānoti yathā aggi tiṇakaṭṭhupādānaṁ dahanto gacchati anivattanto, evameva tassa paccekasambuddhassa sotāpattimaggena ye kilesā pahīnā te kilese na puneti na pacceti na paccāgacchati, sakadāgāmimaggena ...pe0 ... anāgāmimaggena ... arahattamaggena ye kilesā pahīnā te kilese na puneti na pacceti na paccāgacchatīti -- aggīva daḍḍhaṁ anivattamāno, eko care khaggavisāṇakappo. tenāha so paccekasambuddho --

“sandālayitvāna saṁyojanāni, jālaṁva bhetvā salilambucārī.

aggīva daḍḍhaṁ anivattamāno, eko care khaggavisāṇakappo” ti..

149.

okkhittacakkhu na ca pādalolo, guttindriyo rakkhitamānasāno.

anavassuto apariḍayhamāno {aparidayhamāno (ka0)}, eko care khaggavisāṇakappo..

okkhittacakkhu na ca pādaloloti kathaṁ khittacakkhu hoti? idhekacco bhikkhu {natthi syā0 potthake mahāni0 157} cakkhulolo cakkhuloliyena samannāgato hoti. adiṭṭhaṁ dakkhitabbaṁ diṭṭhaṁ samatikkamitabbanti -- ārāmena ārāmaṁ uyyānena uyyānaṁ gāmena gāmaṁ nigamena nigamaṁ nagarena nagaraṁ raṭṭhena raṭṭhaṁ janapadena janapadaṁ dīghacārikaṁ anavaṭṭhitacārikaṁ {anavatthacārikaṁ (syā0)} anuyutto hoti rūpadassanāya. evaṁ khittacakkhu hoti.

atha vā, bhikkhu antaragharaṁ paviṭṭho vīthiṁ paṭipanno asaṁvuto gacchati. hatthiṁ olokento assaṁ olokento rathaṁ olokento pattiṁ olokento kumārake olokento kumārikāyo olokento itthiyo olokento purise olokento antarāpaṇaṁ olokento gharamukhāni olokento uddhaṁ olokento adho olokento disāvidisaṁ vipekkhamāno {pekkhamāno (syā0 ka0)} gacchati. evampi khittacakkhu hoti.

atha vā, bhikkhu cakkhunā rūpaṁ disvā nimittaggāhī hoti anubyañjanaggāhī. yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati cakkhundriyaṁ, cakkhundriye na saṁvaraṁ āpajjati. evampi khittacakkhu hoti.

yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ visūkadassanaṁ anuyuttā viharanti, seyyathidaṁ -- naccaṁ gītaṁ vāditaṁ pekkhaṁ akkhānaṁ pāṇissaraṁ vetāḷaṁ kumbhathūṇaṁ sobhanakaṁ {sobhanagarakaṁ (syā0), sobhanakaraṇaṁ (ka0)} caṇḍālaṁ vaṁsaṁ dhovanaṁ hatthiyuddhaṁ assayuddhaṁ mahiṁsayuddhaṁ {mahisayuddhaṁ (syā0)} usabhayuddhaṁ ajayuddhaṁ meṇḍayuddhaṁ kukkuṭayuddhaṁ vaṭṭakayuddhaṁ daṇḍayuddhaṁ muṭṭhiyuddhaṁ nibbuddhaṁ uyyodhikaṁ balaggaṁ senābyūhaṁ anīkadassanaṁ iti vā. iti evarūpaṁ visūkadassanaṁ anuyutto hoti. evampi khittacakkhu hoti.

kathaṁ okkhittacakkhu hoti? idhekacco bhikkhu na cakkhulolo na cakkhuloliyena samannāgato hoti. adiṭṭhaṁ dakkhitabbaṁ diṭṭhaṁ samatikkamitabbanti -- na ārāmena ārāmaṁ na uyyānena uyyānaṁ na gāmena gāmaṁ na nigamena nigamaṁ na nagarena nagaraṁ na raṭṭhena raṭṭhaṁ na janapadena janapadaṁ dīghacārikaṁ anavaṭṭhitacārikaṁ anuyutto hoti rūpadassanāya. evaṁ okkhittacakkhu hoti.

atha vā, bhikkhu antaragharaṁ paviṭṭho vīthiṁ paṭipanno saṁvuto gacchati. na hatthiṁ olokento na assaṁ olokento na rathaṁ olokento na pattiṁ olokento na kumārake olokento na kumārikāyo olokento na itthiyo olokento na purise olokento na antarāpaṇaṁ olokento na gharamukhāni olokento na uddhaṁ olokento na adho olokento na disāvidisaṁ vipekkhamāno gacchati. evampi okkhittacakkhu hoti.

atha vā, bhikkhu cakkhunā rūpaṁ disvā na nimittaggāhī hoti nānubyañjanaggāhī. yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ, cakkhundriye saṁvaraṁ āpajjati. evampi okkhittacakkhu hoti.

yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ visūkadassanaṁ anuyuttā viharanti, seyyathidaṁ -- naccaṁ gītaṁ vāditaṁ ...pe0 ... anīkadassanaṁ iti vā. iti evarūpā visūkadassanā paṭivirato. evampi okkhittacakkhu hoti.

na ca pādaloloti kathaṁ pādalolo hoti? idhekacco bhikkhu pādalolo pādaloliyena samannāgato hoti -- ārāmena ārāmaṁ uyyānena uyyānaṁ gāmena gāmaṁ nigamena nigamaṁ nagarena nagaraṁ raṭṭhena raṭṭhaṁ janapadena janapadaṁ dīghacārikaṁ anavaṭṭhitacārikaṁ anuyutto hoti. evampi pādalolo hoti.

atha vā, bhikkhu antosaṅghārāme {antopi saṁghārāme (ka0)} pādalolo pādaloliyena samannāgato hoti, na atthahetu na kāraṇahetu uddhato avūpasantacitto pariveṇato pariveṇaṁ gacchati, vihārato vihāraṁ gacchati, aḍḍhayogato aḍḍhayogaṁ gacchati, pāsādato pāsādaṁ gacchati, hammiyato hammiyaṁ gacchati, guhato guhaṁ gacchati, leṇato leṇaṁ gacchati, kuṭiyā kuṭiṁ gacchati, kūṭāgārato kūṭāgāraṁ gacchati, aṭṭato aṭṭaṁ gacchati, māḷato māḷaṁ gacchati, uddaṇḍato uddaṇḍaṁ gacchati {uddaṇḍaṁ gacchati, uddhositato uddhositaṁ gacchati (syā0) passa mahāni0 17}, upaṭṭhānasālato upaṭṭhānasālaṁ gacchati, maṇḍapato maṇḍapaṁ gacchati, rukkhamūlato rukkhamūlaṁ gacchati, yattha vā pana bhikkhū nisīdanti vā gacchanti vā, tattha ekassa vā dutiyo hoti, dvinnaṁ vā tatiyo hoti, tiṇṇaṁ vā catuttho hoti. tattha bahuṁ samphappalāpaṁ palapati, seyyathidaṁ -- rājakathaṁ corakathaṁ ...pe0 ... iti bhavābhavakathaṁ katheti. evampi pādalolo hoti.

na ca pādaloloti so paccekasambuddho pādaloliyā ārato virato paṭivirato nikkhanto nissaṭo vippamutto visaññutto vimariyādikatena cetasā paṭisallānārāmo hoti paṭisallānarato ajjhattaṁ cetosamathamanuyutto anirākatajjhāno vipassanāya samannāgato brūhetā suññāgāraṁ jhāyī jhānarato ekattamanuyutto sadatthagarukoti -- okkhittacakkhu na ca pādalolo.

guttindriyo rakkhitamānasānoti. guttindriyoti so paccekasambuddho cakkhunā rūpaṁ disvā na nimittaggāhī hoti nānubyañjanaggāhī. yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ, cakkhundriye saṁvaraṁ āpajjati. sotena saddaṁ sutvā ...pe0 ... ghānena gandhaṁ ghāyitvā ... jivhāya rasaṁ sāyitvā ... kāyena phoṭṭhabbaṁ phusitvā ... manasā dhammaṁ viññāya na nimittaggāhī hoti nānubyañjanaggāhī. yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati manindriyaṁ, manindriye saṁvaraṁ āpajjatīti -- guttindriyo. rakkhitamānasānoti gopitamānasānoti -- guttindriyo rakkhitamānasāno.

anavassuto pariḍayhamānoti vuttañhetaṁ āyasmatā mahāmoggallānena -- “avassutapariyāyañca {passa saṁ0 ni0 4.243} vo, āvuso, desessāmi anavassutapariyāyañca. taṁ suṇātha, sādhukaṁ manasikarotha; bhāsissāmī” ti. “evamāvuso” ti kho te bhikkhū āyasmato mahāmoggallānassa paccassosuṁ. āyasmā mahāmoggallāno {mahāmoggalāno (ka0)} etadavoca --

“kathaṁ cāvuso, avassuto hoti? idhāvuso, bhikkhu cakkhunā rūpaṁ disvā piyarūpe rūpe adhimuccati, appiyarūpe rūpe byāpajjati, anupaṭṭhitakāyassati {anupaṭṭhitakāyasati (syā0 ka0)} ca viharati parittacetaso. tañca cetovimuttiṁ paññāvimuttiṁ yathābhūtaṁ nappajānāti, yatthassa {tattha ye (ka0) passa saṁ0 ni0 4.243} te uppannā pāpakā akusalā dhammā aparisesā nirujjhanti. sotena saddaṁ sutvā ...pe0 ... manasā dhammaṁ viññāya piyarūpe dhamme adhimuccati, appiyarūpe dhamme byāpajjati, anupaṭṭhitakāyassati ca viharati parittacetaso. tañca cetovimuttiṁ paññāvimuttiṁ yathābhūtaṁ nappajānāti, yatthassa te uppannā pāpakā akusalā dhammā aparisesā nirujjhanti. ayaṁ vuccatāvuso, bhikkhu avassuto cakkhuviññeyyesu rūpesu ...pe0 ... avassuto manoviññeyyesu dhammesu. evaṁvihāriṁ cāvuso, bhikkhuṁ cakkhuto cepi naṁ māro upasaṅkamati, labhetheva {labhateva (syā0 ka0) evamuparipi} māro otāraṁ labhetha {labhati (syā0 ka0) evamuparipi} māro ārammaṇaṁ, sotato cepi naṁ ...pe0 ... manato cepi naṁ māro upasaṅkamati, labhetheva māro otāraṁ labhetha māro ārammaṇaṁ.

“seyyathāpi, āvuso, naḷāgāraṁ vā tiṇāgāraṁ vā sukkhaṁ koḷāpaṁ {kolāpaṁ (syā0) saṁ0 ni0 4.243} terovassikaṁ. puratthimāya cepi naṁ disāya puriso ādittāya tiṇukkāya upasaṅkameyya, labhetheva aggi otāraṁ labhetha aggi ārammaṇaṁ; pacchimāya cepi naṁ disāya ...pe0 ... uttarāya cepi naṁ disāya ... dakkhiṇāya cepi naṁ disāya ... heṭṭhimato {pacchato (syā0), heṭṭhimāya (ka0)} cepi naṁ disāya ... uparimato {uparito (syā0), uparimāya (ka0)} cepi naṁ disāya ... yato kutoci cepi naṁ puriso ādittāya tiṇukkāya upasaṅkameyya, labhetheva aggi otāraṁ labhetha aggi ārammaṇaṁ. evameva kho, āvuso, evaṁvihāriṁ bhikkhuṁ cakkhuto cepi naṁ māro upasaṅkamati, labhetheva māro otāraṁ labhetha māro ārammaṇaṁ, sotato cepi naṁ ...pe0 ... manato cepi naṁ māro upasaṅkamati, labhetheva māro otāraṁ labhetha māro ārammaṇaṁ.

“evaṁvihāriṁ cāvuso, bhikkhuṁ rūpā adhibhaṁsu {abhibhaviṁsu (syā0), abhibhaṁsu (ka0) evamuparipi}, na bhikkhu rūpe adhibhosi; saddā bhikkhuṁ adhibhaṁsu, na bhikkhu sadde adhibhosi; gandhā bhikkhuṁ adhibhaṁsu, na bhikkhu gandhe adhibhosi; rasā bhikkhuṁ adhibhaṁsu, na bhikkhu rase adhibhosi; phoṭṭhabbā bhikkhuṁ adhibhaṁsu, na bhikkhu phoṭṭhabbe adhibhosi; dhammā bhikkhuṁ adhibhaṁsu, na bhikkhu dhamme adhibhosi. ayaṁ vuccatāvuso, bhikkhu rūpādhibhūto saddādhibhūto gandhādhibhūto rasādhibhūto phoṭṭhabbādhibhūto dhammādhibhūto adhibhū anadhibhūto adhibhaṁsu naṁ pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā. evaṁ kho, āvuso, avassuto hoti.

“kathaṁ cāvuso, anavassuto hoti? idhāvuso, bhikkhu cakkhunā rūpaṁ disvā piyarūpe rūpe nādhimuccati, appiyarūpe rūpe na byāpajjati, upaṭṭhitakāyassati ca viharati appamāṇacetaso. tañca cetovimuttiṁ paññāvimuttiṁ yathābhūtaṁ pajānāti, yatthassa te uppannā pāpakā akusalā dhammā aparisesā nirujjhanti; sotena saddaṁ sutvā ...pe0 ... manasā dhammaṁ viññāya piyarūpe dhamme nādhimuccati, appiyarūpe dhamme na byāpajjati, upaṭṭhitakāyassati ca viharati appamāṇacetaso. tañca cetovimuttiṁ paññāvimuttiṁ yathābhūtaṁ pajānāti, yatthassa te uppannā pāpakā akusalā dhammā aparisesā nirujjhanti. ayaṁ vuccatāvuso, bhikkhu anavassuto cakkhuviññeyyesu rūpesu ...pe0 ... anavassuto manoviññeyyesu dhammesu. evaṁvihāriṁ cāvuso, bhikkhuṁ cakkhuto cepi naṁ māro upasaṅkamati, neva labhetha māro otāraṁ, na labhetha māro ārammaṇaṁ; sotato cepi naṁ ...pe0 ... manato cepi naṁ māro upasaṅkamati, neva labhetha māro otāraṁ, na labhetha māro ārammaṇaṁ.

“seyyathāpi, āvuso, kūṭāgārā vā kūṭāgārasālā {santhāgārasālā (syā0) passa saṁ0 ni0 4.243} vā bahalamattikā addāvalepanā {allāvalepanā (syā0)} puratthimāya cepi naṁ disāya puriso ādittāya tiṇukkāya upasaṅkameyya, neva labhetha aggi otāraṁ, na labhetha aggi ārammaṇaṁ; pacchimāya cepi naṁ disāya ... uttarāya cepi naṁ disāya ... dakkhiṇāya cepi naṁ disāya ... heṭṭhimato cepi naṁ disāya ... uparimato cepi naṁ disāya ... yato kutoci cepi naṁ puriso ādittāya tiṇukkāya upasaṅkameyya, neva labhetha aggi otāraṁ na labhetha aggi ārammaṇaṁ. evameva kho, āvuso, evaṁvihāriṁ bhikkhuṁ cakkhuto cepi naṁ māro upasaṅkamati, neva labhetha māro otāraṁ na labhetha māro ārammaṇaṁ; sotato cepi naṁ ...pe0 ... manato cepi naṁ māro upasaṅkamati neva labhetha māro otāraṁ na labhetha māro ārammaṇaṁ.

“evaṁvihārī cāvuso, bhikkhu rūpe adhibhosi {abhibhaviṁsu (syā0), abhibhosi (ka0) passa saṁ0 ni0 4.243}, na rūpā bhikkhuṁ adhibhaṁsu; sadde bhikkhu adhibhosi, na saddā bhikkhuṁ adhibhaṁsu; gandhe bhikkhu adhibhosi, na gandhā bhikkhuṁ adhibhaṁsu; rase bhikkhu adhibhosi, na rasā bhikkhuṁ adhibhaṁsu; phoṭṭhabbe bhikkhu adhibhosi, na phoṭṭhabbā bhikkhuṁ adhibhaṁsu; dhamme bhikkhu adhibhosi, na dhammā bhikkhuṁ adhibhaṁsu. ayaṁ vuccatāvuso, bhikkhu rūpādhibhū saddādhibhū gandhādhibhū rasādhibhū phoṭṭhabbādhibhū dhammādhibhū adhibhū anadhibhūto {anabhibhūto kehi ci kilesehi (ka0) passa saṁ0 ni0 4.243}. adhibhosi te pāpake akusale dhamme saṁkilesike ponobhavike sadare dukkhavipāke āyatiṁ jātijarāmaraṇiye. evaṁ kho, āvuso, anavassuto hotī” ti -- anavassuto.

apariḍayhamānoti rāgajena pariḷāhena apariḍayhamāno, dosajena pariḷāhena apariḍayhamāno, mohajena pariḷāhena apariḍayhamānoti -- anavassuto apariḍayhamāno, eko care khaggavisāṇakappo. tenāha so paccekasambuddho --

“okkhittacakkhu na ca pādalolo, guttindriyo rakkhitamānasāno.

anavassuto apariḍayhamāno, eko care khaggavisāṇakappo” ti..

150.

ohārayitvā gihibyañjanāni, sañchannapatto yathā pārichattako.

kāsāyavattho abhinikkhamitvā, eko care khaggavisāṇakappo..

ohārayitvā gihibyañjanānīti gihibyañjanāni vuccanti kesā ca massū ca ...pe0 ... dīghadasāni iti vā. ohārayitvā gihibyañjanānīti gihibyañjanāni oropayitvā samoropayitvā nikkhipitvā paṭippassambhitvāti -- ohārayitvā gihibyañjanāni.

sañchannapatto yathā pārichattakoti yathā so pārichattako koviḷāro bahalapattapalāso {sākhapattapalāso (ka0)} sandacchāyo {saṇḍacchāyo (syā0), santacchāyo (ka0) passa ma0 ni0 1.154}, evameva so paccekasambuddho paripuṇṇapattacīvaradharoti -- sañchannapatto yathā pārichattako.

kāsāyavattho abhinikkhamitvāti so paccekasambuddho sabbaṁ gharāvāsapalibodhaṁ chinditvā puttadāraṁ palibodhaṁ chinditvā ñātipalibodhaṁ chinditvā mittāmaccapalibodhaṁ chinditvā sannidhipalibodhaṁ chinditvā kesamassuṁ ohāretvā {ohārayitvā (syā0 ka0)} kāsāyāni vatthāni acchādetvā agārasmā anagāriyaṁ pabbajitvā akiñcanabhāvaṁ upagantvā eko carati viharati iriyati vatteti pāleti yapeti yāpetīti -- kāsāyavattho abhinikkhamitvā, eko care khaggavisāṇakappo. tenāha so paccekasambuddho --

“ohārayitvā gihibyañjanāni, sañchannapatto yathā pārichattako.

kāsāyavattho abhinikkhamitvā, eko care khaggavisāṇakappo” ti..

tatiyo vaggo.

catutthavaggo

151.

rasesu gedhaṁ akaraṁ alolo, anaññaposī sapadānacārī.

kule kule appaṭibaddhacitto, eko care khaggavisāṇakappo..

rasesu gedhaṁ akaraṁ aloloti. rasoti mūlaraso khandharaso tacaraso pattaraso puppharaso phalaraso, ambilaṁ madhuraṁ tittakaṁ kaṭukaṁ loṇikaṁ khārikaṁ lambikaṁ {lambilaṁ (syā0 ka0) passa āyatanavibhaṅge} kasāvo sādu asādu sītaṁ uṇhaṁ. santeke samaṇabrāhmaṇā rasagiddhā. te jivhaggena rasaggāni pariyesantā āhiṇḍanti. te ambilaṁ labhitvā anambilaṁ pariyesanti, anambilaṁ labhitvā ambilaṁ pariyesanti; madhuraṁ labhitvā amadhuraṁ pariyesanti, amadhuraṁ labhitvā madhuraṁ pariyesanti; tittakaṁ labhitvā atittakaṁ pariyesanti, atittakaṁ labhitvā tittakaṁ pariyesanti; kaṭukaṁ labhitvā akuṭakaṁ pariyesanti, akuṭakaṁ labhitvā kaṭukaṁ pariyesanti; loṇikaṁ labhitvā aloṇikaṁ pariyesanti, aloṇikaṁ labhitvā loṇikaṁ pariyesanti; khārikaṁ labhitvā akhārikaṁ pariyesanti, akhārikaṁ labhitvā khārikaṁ pariyesanti; kasāvaṁ labhitvā akasāvaṁ pariyesanti, akasāvaṁ labhitvā kasāvaṁ pariyesanti; lambikaṁ labhitvā alambikaṁ pariyesanti, alambikaṁ labhitvā lambikaṁ pariyesanti; sāduṁ labhitvā asāduṁ pariyesanti, asāduṁ labhitvā sāduṁ pariyesanti; sītaṁ labhitvā uṇhaṁ pariyesanti, uṇhaṁ labhitvā sītaṁ pariyesanti. te yaṁ yaṁ labhanti tena tena na tussanti, aparāparaṁ pariyesanti. manāpikesu rasesu rattā giddhā gathitā mucchitā ajjhosannā laggā laggitā palibuddhā. sā rasataṇhā tassa paccekasambuddhassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā so paccekasambuddho paṭisaṅkhā yoniso āhāraṁ āhāreti -- “neva davāya na madāya na maṇḍanāya na vibhūsanāya; yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya. iti purāṇañca vedanaṁ paṭihaṅkhāmi, navañca vedanaṁ na uppādessāmi, yātrā ca me bhavissati anavajjatā ca phāsuvihāro cā” ti.

yathā vaṇaṁ ālimpeyya yāvadeva āruhaṇatthāya {ropanatthāya (syā0)}, yathā vā akkhaṁ abbhañjeyya yāvadeva bhārassa nittharaṇatthāya, yathā puttamaṁsaṁ āhāraṁ āhareyya yāvadeva kantārassa nittharaṇatthāya; evameva so paccekasambuddho paṭisaṅkhā yoniso āhāraṁ āhāreti -- “neva davāya na madāya na maṇḍanāya na vibhūsanāya; yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya. iti purāṇañca vedanaṁ paṭihaṅkhāmi, navañca vedanaṁ na uppādessāmi, yātrā ca me bhavissati anavajjatā ca phāsuvihāro cā” ti. rasataṇhāya ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti -- rasesu gedhaṁ akaraṁ.

aloloti loluppaṁ vuccati taṇhā. yo rāgo sārāgo ...pe0 ... abhijjhā lobho akusalamūlaṁ. sā loluppā taṇhā tassa paccekasambuddhassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. tasmā paccekasambuddho aloloti -- rasesu gedhaṁ akaraṁ alolo.

anaññaposī sapadānacārīti anaññaposīti so paccekasambuddho attānaññeva poseti, na paranti.

anaññaposimaññātaṁ, dantaṁ sāre patiṭṭhitaṁ {sāresu supatiṭṭhitaṁ (syā0 ka0) passa udā0 6}.

khīṇāsavaṁ vantadosaṁ, tamahaṁ brūmi brāhmaṇanti..

anaññaposī sapadānacārīti so paccekasambuddho pubbaṇhasamayaṁ {pubbanhasamayaṁ (ka0)} nivāsetvā pattacīvaramādāya gāmaṁ vā nigamaṁ vā piṇḍāya pavisati rakkhiteneva kāyena rakkhitāya vācāya rakkhitena cittena upaṭṭhitāya satiyā saṁvutehi indriyehi. okkhittacakkhu iriyāpathasampanno kulā kulaṁ anatikkamanto piṇḍāya caratīti -- anaññaposī sapadānacārī.

kule kule appaṭibaddhacittoti dvīhi kāraṇehi paṭibaddhacitto hoti -- attānaṁ vā nīcaṁ ṭhapento paraṁ uccaṁ ṭhapento paṭibaddhacitto hoti, attānaṁ vā uccaṁ ṭhapento paraṁ nīcaṁ ṭhapento paṭibaddhacitto hoti. kathaṁ attānaṁ nīcaṁ ṭhapento paraṁ uccaṁ ṭhapento paṭibaddhacitto hoti? “tumhe me bahūpakārā, ahaṁ tumhe nissāya labhāmi cīvarapiṇḍapātasenāsanagilānapaccayabhesajjaparikkhāraṁ. yampi me aññe dātuṁ vā kātuṁ vā maññanti tumhe nissāya tumhe passantā. yampi me porāṇaṁ mātāpettikaṁ nāmagottaṁ tampi me antarahitaṁ tumhehi ahaṁ ñāyāmi -- `asukassa kulupako, asukāya kulupako” 'ti. evaṁ attānaṁ nīcaṁ ṭhapento paraṁ uccaṁ ṭhapento paṭibaddhacitto hoti.

kathaṁ attānaṁ uccaṁ ṭhapento paraṁ nīcaṁ ṭhapento paṭibaddhacitto hoti? “ahaṁ tumhākaṁ bahūpakāro, tumhe maṁ āgamma buddhaṁ saraṇaṁ gatā dhammaṁ saraṇaṁ gatā saṅghaṁ saraṇaṁ gatā, pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, tumhākaṁ ahaṁ uddesaṁ demi paripucchaṁ demi uposathaṁ ācikkhāmi navakammaṁ adhiṭṭhāmi; atha ca pana tumhe maṁ ujjhitvā aññe sakkarotha garuṁ karotha mānetha pūjethā” ti. evaṁ attānaṁ uccaṁ ṭhapento paraṁ nīcaṁ ṭhapento paṭibaddhacitto hoti.

kule kule appaṭibaddhacittoti so paccekasambuddho kulapalibodhena appaṭibaddhacitto hoti, gaṇapalibodhena appaṭibaddhacitto hoti, āvāsapalibodhena appaṭibaddhacitto hoti, cīvarapalibodhena appaṭibaddhacitto hoti, piṇḍapātapalibodhena appaṭibaddhacitto hoti, senāsanapalibodhena appaṭibaddhacitto hoti, gilānapaccayabhesajjaparikkhārapalibodhena appaṭibaddhacitto hotīti -- kule kule appaṭibaddhacitto, eko care khaggavisāṇakappo. tenāha so paccekasambuddho --

“rasesu gedhaṁ akaraṁ alolo, anaññaposī sapadānacārī.

kule kule appaṭibaddhacitto, eko care khaggavisāṇakappo” ti..

152.

pahāya pañcāvaraṇāni cetaso, upakkilese byapanujja sabbe.

anissito chetva {chetvā (syā0 ka0)} sinehadosaṁ {snehadosaṁ (syā0 ka0)}, eko care khaggavisāṇakappo..

pahāya pañcāvaraṇāni cetasoti so paccekasambuddho kāmacchandanīvaraṇaṁ pahāya pajahitvā vinodetvā byantīkaritvā anabhāvaṁ gametvā, byāpādanīvaraṇaṁ ... thinamiddhanīvaraṇaṁ ... uddhaccakukkuccanīvaraṇaṁ ... vicikicchānīvaraṇaṁ pahāya pajahitvā vinodetvā byantīkaritvā anabhāvaṁ gametvā vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharatīti -- pahāya pañcāvaraṇāni cetaso.

upakkilese byapanujja sabbeti rāgo cittassa upakkileso, doso cittassa upakkileso, moho cittassa upakkileso, kodho ... upanāho ...pe0 ... sabbākusalābhisaṅkhārā cittassa upakkilesā. upakkilese byapanujja sabbeti sabbe cittassa upakkilese byapanujja panuditvā pajahitvā vinodetvā byantīkaritvā anabhāvaṁ gametvāti -- upakkilese byapanujja sabbe.

anissito chetva sinehadosanti. anissitoti dve nissayā -- taṇhānissayo ca diṭṭhinissayo ca ...pe0 ... ayaṁ taṇhānissayo ...pe0 ... ayaṁ diṭṭhinissayo. sinehoti dve snehā -- taṇhāsneho ca diṭṭhisneho ca ...pe0 ... ayaṁ taṇhāsneho ...pe0 ... ayaṁ diṭṭhisneho. dosoti yo cittassa āghāto paṭighāto paṭighaṁ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ caṇḍikkaṁ asuropo anattamanatā cittassa. anissito chetva sinehadosanti so paccekasambuddho taṇhāsnehañca diṭṭhisnehañca dosañca chetvā ucchinditvā samucchinditvā pajahitvā vinodetvā byantīkaritvā anabhāvaṁ gametvā cakkhuṁ anissito, sotaṁ anissito ...pe0 ... diṭṭhasutamutaviññātabbe dhamme anissito anallīno anupagato anajjhosito anadhimutto nikkhanto nissaṭo vippamutto visaññutto vimariyādikatena cetasā viharatīti -- anissito chetva sinehadosaṁ, eko care khaggavisāṇakappo. tenāha so paccekasambuddho --

“pahāya pañcāvaraṇāni cetaso, upakkilese byapanujja sabbe.

anissito chetva sinehadosaṁ, eko care khaggavisāṇakappo” ti..

153.

vipiṭṭhikatvāna sukhaṁ dukhañca, pubbeva ca somanassadomanassaṁ.

laddhānupekkhaṁ samathaṁ visuddhaṁ, eko care khaggavisāṇakappo..

vipiṭṭhikatvāna sukhaṁ dukhañca, pubbeva ca somanassadomanassanti so paccekasambuddho sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharatīti -- vipiṭṭhikatvāna sukhaṁ dukhañca, pubbeva ca somanassadomanassaṁ.

laddhānupekkhaṁ samathaṁ visuddhanti. upekkhāti yā catutthajjhāne upekkhā upekkhanā ajjhupekkhanā cittasamatā cittappassaddhatā {cittavisaṭatā (ka0) passa mahāni0 207} majjhattatā cittassa. samathoti yā cittassa ṭhiti saṇṭhiti avaṭṭhiti avisāhāro {avisaṁhāro (ka0) passa dha0 sa0 11, 15} avikkhepo avisāhaṭamānasatā {avisaṁhaṭamānasatā (ka0)} samatho samādhindriyaṁ samādhibalaṁ sammāsamādhi; catutthajjhāne upekkhā ca samatho ca suddhā honti visuddhā pariyodātā anaṅgaṇā vigatūpakkilesā mudubhūtā kammaniyā ṭhitā āneñjappattā. laddhānupekkhaṁ samathaṁ visuddhanti catutthajjhānaṁ upekkhañca samathañca laddhā labhitvā vinditvā paṭilabhitvāti -- laddhānupekkhaṁ samathaṁ visuddhaṁ, eko care khaggavisāṇakappo. tenāha so paccekasambuddho --

“vipiṭṭhikatvāna sukhaṁ dukhañca, pubbeva ca somanassadomanassaṁ.

laddhānupekkhaṁ samathaṁ visuddhaṁ, eko care khaggavisāṇakappo” ti..

154.

āraddhavīriyo paramatthapattiyā, alīnacitto akusītavutti.

daḷhanikkamo thāmabalūpapanno, eko care khaggavisāṇakappo..

āraddhavīriyo paramatthapattiyāti paramatthaṁ vuccati amataṁ nibbānaṁ. yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. paramatthassa pattiyā lābhāya paṭilābhāya adhigamāya phassanāya sacchikiriyāya āraddhavīriyo viharati akusalānaṁ dhammānaṁ pahānāya kusalānaṁ dhammānaṁ sampadāya thāmavā {thāmasā (ka0)} daḷhaparakkamo anikkhittadhuro kusalesu dhammesūti -- āraddhavīriyo paramatthapattiyā.

alīnacitto akusītavuttīti so paccekasambuddho anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya ...pe0 ... anuppannānaṁ kusalānaṁ dhammānaṁ uppādāya ...pe0 ... uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā {bhāvanāpāripūriyā (syā0)} chandaṁ janeti vāyamati vīriyaṁ ārabhati cittaṁ paggaṇhāti padahatīti -- evaṁ alīnacitto akusītavutti.

atha vā, “kāmaṁ taco ca nhāru ca aṭṭhi ca avasissatu {avasussatu (syā0) ma0 ni0 2.184; saṁ0 ni0 2.22 passitabbaṁ}, sarīre upasussatu maṁsalohitaṁ, yaṁ taṁ purisathāmena purisabalena purisavīriyena purisaparakkamena pattabbaṁ na taṁ apāpuṇitvā vīriyassa saṇṭhānaṁ {viriyassa ṭhānaṁ (syā0)} bhavissatī” ti cittaṁ paggaṇhāti padahati. evampi alīnacitto akusītavutti.

nāsissaṁ na pivissāmi, vihārato na nikkhame.

napi passaṁ nipātessaṁ, taṇhāsalle anūhateti..

cittaṁ paggaṇhāti padahati. evampi alīnacitto akusītavutti.

“na tāvāhaṁ imaṁ pallaṅkaṁ bhindissāmi yāva me na anupādāya āsavehi cittaṁ vimuccissatī” ti cittaṁ paggaṇhāti padahati. evampi alīnacitto akusītavutti.

“na tāvāhaṁ imamhā āsanā vuṭṭhahissāmi yāva me na anupādāya āsavehi cittaṁ vimuccissatī” ti cittaṁ paggaṇhāti padahati. evampi alīnacitto akusītavutti.

“na tāvāhaṁ imamhā caṅkamā orohissāmi ...pe0 ... vihārā nikkhamissāmi ... aḍḍhayogā nikkhamissāmi ... pāsādā nikkhamissāmi ... hammiyā nikkhamissāmi ... guhāya nikkhamissāmi ... leṇā nikkhamissāmi ... kuṭiyā nikkhamissāmi ... kūṭāgārā nikkhamissāmi ... aṭṭā nikkhamissāmi ... māḷā nikkhamissāmi ... uddaṇḍā nikkhamissāmi ... upaṭṭhānasālāya nikkhamissāmi ... maṇḍapā nikkhamissāmi ... rukkhamūlā nikkhamissāmi yāva me na anupādāya āsavehi cittaṁ vimuccissatī” ti cittaṁ paggaṇhāti padahati. evampi alīnacitto akusītavutti.

“imasmiṁyeva pubbaṇhasamaye {pubbaṇhasamayaṁ (ka0) mahāni0 17} ariyadhammaṁ āharissāmi samāharissāmi adhigacchissāmi phassayissāmi sacchikarissāmī” ti cittaṁ paggaṇhāti padahati. evampi alīnacitto akusītavutti. imasmiṁyeva majjhanhikasamaye ...pe0 ... sāyanhasamaye ...pe0 ... purebhattaṁ ... pacchābhattaṁ ... purimayāmaṁ ... majjhimayāmaṁ ... pacchimayāmaṁ ... kāḷe ... juṇhe ... vasse ... hemante ... gimhe ... purime vayokhandhe ... majjhime vayokhandhe ... pacchime vayokhandhe ariyadhammaṁ āharissāmi samāharissāmi adhigacchissāmi phassayissāmi sacchikarissāmīti cittaṁ paggaṇhāti padahati. evampi alīnacitto akusītavutti.

daḷhanikkamo thāmabalūpapannoti so paccekasambuddho daḷhasamādāno ahosi kusalesu dhammesu avaṭṭhitasamādāno kāyasucarite vacīsucarite manosucarite dānasaṁvibhāge sīlasamādāne uposathupavāse matteyyatāya {metteyyatāya (syā0 ka0) moggallānabyākaraṇe 4.39 suttaṁ oloketabbaṁ} petteyyatāya sāmaññatāya brahmaññatāya kulejeṭṭhāpacāyitāya aññataraññataresu adhikusalesu dhammesūti -- daḷhanikkamo. thāmabalūpapannoti so paccekasambuddho thāmena ca balena ca vīriyena ca parakkamena ca paññāya ca upeto hoti samupeto upāgato samupāgato upapanno samupapanno samannāgatoti -- daḷhanikkamo thāmabalūpapanno, eko care khaggavisāṇakappo. tenāha so paccekasambuddho --

“āraddhavīriyo paramatthapattiyā, alīnacitto akusītavutti.

daḷhanikkamo thāmabalūpapanno, eko care khaggavisāṇakappo” ti..

155.

paṭisallānaṁ jhānamariñcamāno, dhammesu niccaṁ anudhammacārī.

ādīnavaṁ sammasitā bhavesu, eko care khaggavisāṇakappo..

paṭisallānaṁ jhānamariñcamānoti so paccekasambuddho paṭisallānārāmo hoti paṭisallānarato ajjhattaṁ cetosamathamanuyutto anirākatajjhāno vipassanāya samannāgato brūhetā suññāgāraṁ jhāyī jhānarato ekattamanuyutto sadatthagarukoti paṭisallānaṁ. jhānamariñcamānoti so paccekasambuddho dvīhi kāraṇehi jhānaṁ na riñcati -- anuppannassa vā paṭhamassa jhānassa uppādāya yutto payutto saṁyutto āyutto samāyutto, anuppannassa vā dutiyassa jhānassa ...pe0 ... anuppannassa vā tatiyassa jhānassa ... anuppannassa vā catutthassa jhānassa uppādāya yutto payutto saṁyutto āyutto samāyuttoti -- evampi jhānaṁ na riñcati.

atha vā, uppannaṁ vā paṭhamaṁ jhānaṁ āsevati bhāveti bahulīkaroti, uppannaṁ vā dutiyaṁ jhānaṁ ...pe0 ... uppannaṁ vā tatiyaṁ jhānaṁ ... uppannaṁ vā catutthaṁ jhānaṁ āsevati bhāveti bahulīkaroti. evampi jhānaṁ na riñcatīti -- paṭisallānaṁ jhānamariñcamāno.

dhammesu niccaṁ anudhammacārīti dhammā vuccanti cattāro satipaṭṭhānā ...pe0 ... ariyo aṭṭhaṅgiko maggo. katame anudhammā? sammāpaṭipadā apaccanīkapaṭipadā anvatthapaṭipadā dhammānudhammapaṭipadā sīlesu paripūrakāritā indriyesu guttadvāratā bhojane mattaññutā jāgariyānuyogo satisampajaññaṁ -- ime vuccanti anudhammā. dhammesu niccaṁ anudhammacārīti dhammesu niccakālaṁ dhuvakālaṁ satataṁ samitaṁ avokiṇṇaṁ poṅkhānupoṅkhaṁ udakūmikajātaṁ {udakummijātaṁ (syā0), udakummikajātaṁ (ka0)}

avīcisantatisahitaṁ phassitaṁ purebhattaṁ pacchābhattaṁ purimayāmaṁ majjhimayāmaṁ pacchimayāmaṁ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandhe carati viharati iriyati vatteti pāleti yapeti yāpetīti -- dhammesu niccaṁ anudhammacārī.

ādīnavaṁ sammasitā bhavesūti “sabbe saṅkhārā aniccā” ti ādīnavaṁ sammasitā bhavesu, “sabbe saṅkhārā dukkhā” ti ...pe0 ... “sabbe dhammā anattā” ti ...pe0 ... “yaṁ kiñci samudayadhammaṁ, sabbaṁ taṁ nirodhadhamman”-ti ādīnavaṁ sammasitā bhavesūti -- ādīnavaṁ sammasitā bhavesu, eko care khaggavisāṇakappo. tenāha so paccekasambuddho --

“paṭisallānaṁ jhānamariñcamāno, dhammesu niccaṁ anudhammacārī.

ādīnavaṁ sammasitā bhavesu, eko care khaggavisāṇakappo” ti..

156.

taṇhakkhayaṁ patthayamappamatto, aneḷamūgo {anelamūgo (syā0 ka0)} sutavā satīmā.

saṅkhātadhammo niyato padhānavā, eko care khaggavisāṇakappo..

taṇhakkhayaṁ patthayamappamattoti. taṇhāti rūpataṇhā ...pe0 ... dhammataṇhā. taṇhakkhayanti rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ bhavakkhayaṁ saṁsārakkhayaṁ vaṭṭakkhayaṁ patthayanto icchanto sādiyanto pihayanto abhijappantoti -- taṇhakkhayaṁ patthayaṁ. appamattoti so paccekasambuddho sakkaccakārī sātaccakārī ...pe0 ... appamādo kusalesu dhammesūti -- taṇhakkhayaṁ patthayamappamatto.

aneḷamūgo sutavā satīmāti. aneḷamūgoti so paccekasambuddho paṇḍito paññavā buddhimā ñāṇī vibhāvī medhāvī. sutavāti so paccekasambuddho bahussuto hoti sutadharo sutasanniccayo. ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. satīmāti so paccekasambuddho satimā hoti paramena satinepakkena samannāgatattā cirakatampi cirabhāsitampi saritā anussaritāti -- aneḷamūgo sutavā satīmā.

saṅkhātadhammo niyato padhānavāti saṅkhātadhammo vuccati ñāṇaṁ. yā paññā pajānanā ...pe0 ... amoho dhammavicayo sammādiṭṭhi. saṅkhātadhammoti so paccekasambuddho saṅkhātadhammo ñātadhammo tulitadhammo tīritadhammo vibhūtadhammo vibhāvitadhammo “sabbe saṅkhārā aniccā” ti saṅkhātadhammo ...pe0 ... “yaṁ kiñci samudayadhammaṁ sabbaṁ taṁ nirodhadhamman”-ti saṅkhātadhammo ñātadhammo tulitadhammo tīritadhammo vibhūtadhammo vibhāvitadhammo. atha vā, tassa paccekasambuddhassa ca khandhā saṁkhittā dhātuyo saṁkhittā āyatanāni saṁkhittāni gatiyo saṁkhittā upapattiyo saṁkhittā paṭisandhiyo saṁkhittā bhavā saṁkhittā saṁsārā saṁkhittā vaṭṭā saṁkhittā. atha vā, so paccekasambuddho khandhapariyante ṭhito dhātupariyante ṭhito āyatanapariyante ṭhito gatipariyante ṭhito upapattipariyante ṭhito paṭisandhipariyante ṭhito bhavapariyante ṭhito saṁsārapariyante ṭhito vaṭṭapariyante ṭhito saṅkhārapariyante ṭhito antimabhave {antime bhave (ka0) cūḷani0 mettagūmāṇavapucchāniddesa 28} ṭhito antimasamussaye ṭhito antimadehadharo paccekasambuddho.

tassāyaṁ pacchimako bhavo, carimoyaṁ samussayo.

jātimaraṇasaṁsāro {jātijarāmaraṇasaṁsāro (syā0) evamīdisesu ṭhānesu}, natthi tassa punabbhavoti..

taṁkāraṇā paccekasambuddho saṅkhātadhammo. niyatoti niyāmā vuccanti cattāro ariyamaggā. catūhi ariyamaggehi samannāgatoti niyato. niyāmaṁ patto sampatto adhigato phassito sacchikato patto niyāmaṁ. padhānavāti padhānaṁ vuccati vīriyaṁ. so cetaso vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamo anikkhittacchandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ sammāvāyāmo. so paccekasambuddho iminā padhānena upeto samupeto upāgato samupāgato upapanno samupapanno samannāgato. tasmā so paccekasambuddho padhānavāti -- saṅkhātadhammo niyato padhānavā, eko care khaggavisāṇakappo. tenāha so paccekasambuddho --

“taṇhakkhayaṁ patthayamappamatto, aneḷamūgo sutavā satīmā.

saṅkhātadhammo niyato padhānavā, eko care khaggavisāṇakappo” ti..

157.

sīhova saddesu asantasanto, vātova jālamhi asajjamāno.

padumaṁva toyena alimpamāno {alippamāno, su0 ni0 71}, eko care khaggavisāṇakappo..

sīhova saddesu asantasantoti yathā sīho migarājā saddesu asantāsī aparisantāsī anutrāsī anubbiggo anussaṅkī {anussukī (syā0)} anutrāso abhīrū acchambhī anutrāsī apalāyī, paccekasambuddhopi saddesu asantāsī aparisantāsī anutrāsī anubbiggo anussaṅkī anutrāso abhīrū acchambhī anutrāsī apalāyī pahīnabhayabheravo vigatalomahaṁso viharatīti -- sīhova saddesu asantasanto.

vātova jālamhi asajjamānoti. vātoti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā verambhavātā pakkhavātā {pakkhivātā (syā0) cūḷani0 upasīvamāṇavapucchāniddesa 43, khaggavisāṇasuttaniddesa 138 natthi pāṭhanānattaṁ} supaṇṇavātā tālapaṇṇavātā vidhūpanavātā. jālaṁ vuccati suttajālaṁ. yathā vāto jālamhi na sajjati na gaṇhāti na bajjhati na palibajjhati, evameva dve jālā -- taṇhājālañca diṭṭhijālañca ...pe0 ... idaṁ taṇhājālaṁ ...pe0 ... idaṁ diṭṭhijālaṁ. tassa paccekasambuddhassa taṇhājālaṁ pahīnaṁ diṭṭhijālaṁ paṭinissaṭṭhaṁ, taṇhājālassa pahīnattā diṭṭhijālassa paṭinissaṭṭhattā so paccekasambuddho rūpe na sajjati sadde na sajjati ...pe0 ... diṭṭhasutamutaviññātabbesu dhammesu na sajjati na gaṇhāti na bajjhati na palibajjhati nikkhanto nissaṭo vippamutto visaññutto vimariyādikatena cetasā viharatīti -- vātova jālamhi asajjamāno.

padumaṁva toyena alimpamānoti padumaṁ vuccati padumapupphaṁ. toyaṁ vuccati udakaṁ. yathā padumapupphaṁ toyena na limpati na palimpati na upalimpati, alittaṁ apalittaṁ anupalittaṁ, evameva dve lepā -- taṇhālepo ca diṭṭhilepo ca ...pe0 ... ayaṁ taṇhālepo ...pe0 ... ayaṁ diṭṭhilepo. tassa paccekasambuddhassa taṇhālepo pahīno, diṭṭhilepo paṭinissaṭṭho. taṇhālepassa pahīnattā diṭṭhilepassa paṭinisaṭṭhattā so paccekasambuddho rūpe na limpati sadde na limpati ...pe0 ... diṭṭhasutamutaviññātabbesu dhammesu na limpati na palimpati na upalimpati, alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti -- padumaṁva toyena alimpamāno, eko care khaggavisāṇakappo. tenāha so paccekasambuddho --

“sīhova saddesu asantasanto, vātova jālamhi asajjamāno.

padumaṁva toyena alimpamāno, eko care khaggavisāṇakappo” ti..

158.

sīho yathā dāṭhabalī pasayha, rājā migānaṁ abhibhuyya cārī.

sevetha pantāni senāsanāni, eko care khaggavisāṇakappo..

sīho yathā dāṭhabalī pasayha, rājā migānaṁ abhibhuyya cārīti yathā sīho migarājā dāṭhabalī dāṭhāvudho sabbe tiracchānagate pāṇe abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpeti, paccekasambuddhopi paññābalī paññāvudho sabbapāṇabhūte puggale paññāya abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti -- sīho yathā dāṭhabalī pasayha, rājā migānaṁ abhibhuyya cārī.

sevetha pantāni senāsanānīti yathā sīho migarājā araññavanamajjhogāhetvā carati viharati iriyati vatteti pāleti yapeti yāpeti, paccekasambuddhopi araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. so eko gacchati eko tiṭṭhati eko nisīdati eko seyyaṁ kappeti eko gāmaṁ piṇḍāya pavisati eko paṭikkamati eko raho nisīdati eko caṅkamaṁ adhiṭṭhāti eko carati viharati iriyati vatteti pāleti yapeti yāpetīti -- sevetha pantāni senāsanāni, eko care khaggavisāṇakappo. tenāha so paccekasambuddho --

“sīho yathā dāṭhabalī pasayha, rājā migānaṁ abhibhuyya cārī.

sevetha pantāni senāsanāni, eko care khaggavisāṇakappo” ti..

159.

mettaṁ upekkhaṁ karuṇaṁ vimuttiṁ, āsevamāno muditañca kāle.

sabbena lokena avirujjhamāno, eko care khaggavisāṇakappo..

mettaṁ upekkhaṁ karuṇaṁ vimuttiṁ, āsevamāno muditañca kāleti so paccekasambuddho mettāsahagatena cetasā ekaṁ disaṁ pharitvā viharati tathā dutiyaṁ tathā tatiyaṁ tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati; karuṇāsahagatena cetasā ...pe0 ... muditāsahagatena cetasā ...pe0 ... upekkhāsahagatena cetasā vipulena mahaggatena appamāṇena averena abyāpajjena pharitvā viharatīti -- mettaṁ upekkhaṁ karuṇaṁ vimuttiṁ, āsevamāno muditañca kāle.

sabbena lokena avirujjhamānoti mettāya bhāvitattā ye puratthimāya disāya sattā te appaṭikūlā honti, ye pacchimāya disāya sattā ...pe0 ... ye uttarāya disāya sattā ... ye dakkhiṇāya disāya sattā ... ye puratthimāya anudisāya sattā ... ye pacchimāya anudisāya sattā ... ye uttarāya anudisāya sattā ... ye dakkhiṇāya anudisāya sattā ... ye heṭṭhimāya {adhogamāya (syā0)} disāya sattā ... ye uparimāya disāya sattā ... ye dasasu disāsu sattā te appaṭikūlā honti. karuṇāya bhāvitattā ... muditāya bhāvitattā ... upekkhāya bhāvitattā ye puratthimāya disāya sattā ...pe0 ... ye dasasu disāsu sattā te appaṭikūlā honti. sabbena lokena avirujjhamānoti sabbena lokena avirujjhamāno, appaṭivirujjhamāno anāghātiyamāno {aghaṭṭiyamāno (syā0)} appaṭihaññamānoti -- sabbena lokena avirujjhamāno, eko care khaggavisāṇakappo. tenāha so paccekasambuddho --

“mettaṁ upekkhaṁ karuṇaṁ vimuttiṁ, āsevamāno muditañca kāle.

sabbena lokena avirujjhamāno, eko care khaggavisāṇakappo” ti..

160.

rāgañca dosañca pahāya mohaṁ, sandālayitvāna saṁyojanāni {saṁyojanāni (ka0)}.

asantasaṁ jīvitasaṅkhayamhi, eko care khaggavisāṇakappo..

rāgañca dosañca pahāya mohanti. rāgoti yo rāgo sārāgo ...pe0 ... abhijjhā lobho akusalamūlaṁ. dosoti yo cittassa āghāto ...pe0 ... caṇḍikkaṁ asuropo anattamanatā cittassa. mohoti dukkhe aññāṇaṁ ...pe0 ... avijjālaṅgī moho akusalamūlaṁ. rāgañca dosañca pahāya mohanti so paccekasambuddho rāgañca dosañca mohañca pahāya pajahitvā vinodetvā byantīkaritvā anabhāvaṁ gametvāti -- rāgañca dosañca pahāya mohaṁ.

sandālayitvāna saṁyojanānīti. dasa saṁyojanāni -- kāmarāgasaṁyojanaṁ paṭighasaṁyojanaṁ ...pe0 ... avijjāsaṁyojanaṁ. sandālayitvāna saṁyojanānīti dasa saṁyojanāni sandālayitvā padālayitvā sampadālayitvā pajahitvā vinodetvā byantīkaritvā anabhāvaṁ gametvāti -- sandālayitvāna saṁyojanāni.

asantasaṁ jīvitasaṅkhayamhīti so paccekasambuddho jīvitapariyosāne asantāsī anutrāsī anubbiggo anussaṅkī anutrāso abhīrū acchambhī anutrāsī apalāyī pahīnabhayabheravo vigatalomahaṁso viharatīti -- asantasaṁ jīvitasaṅkhayamhi, eko care khaggavisāṇakappo. tenāha so paccekasambuddho --

“rāgañca dosañca pahāya mohaṁ, sandālayitvāna saṁyojanāni.

asantasaṁ jīvitasaṅkhayamhi, eko care khaggavisāṇakappo” ti..

161.

bhajanti sevanti ca kāraṇatthā, nikkāraṇā dullabhā ajja mittā.

attatthapaññā {attaṭṭhapaññā (ka0)} asucī manussā, eko care khaggavisāṇakappo..

bhajanti sevanti ca kāraṇatthāti attatthakāraṇā paratthakāraṇā ubhayatthakāraṇā diṭṭhadhammikatthakāraṇā samparāyikatthakāraṇā paramatthakāraṇā bhajanti sambhajanti sevanti nisevanti saṁsevanti paṭisevantīti -- bhajanti sevanti ca kāraṇatthā.

nikkāraṇā dullabhā ajja mittāti dve mittā -- agārikamitto ca anāgārikamitto ca ...pe0 ... ayaṁ agārikamitto ...pe0 ... ayaṁ anāgārikamitto. nikkāraṇā dullabhā ajja mittāti ime dve mittā akāraṇā nikkāraṇā ahetū appaccayā dullabhā (dulladdhā sudulladdhā) {( ) natthi syā0 potthake} ti -- nikkāraṇā dullabhā ajja mittā.

attatthapaññā asucī manussāti. attatthapaññāti attano atthāya attano hetu attano paccayā attano kāraṇā bhajanti sambhajanti sevanti nisevanti saṁsevanti paṭisevanti ācaranti samācaranti payirupāsanti paripucchanti paripañhantīti -- attatthapaññā. asucī manussāti asucinā kāyakammena samannāgatāti asucī manussā, asucinā vacīkammena samannāgatāti asucī manussā, asucinā manokammena samannāgatāti asucī manussā, asucinā pāṇātipātena ...pe0 ... asucinā adinnādānena ... asucinā kāmesumicchācārena ... asucinā musāvādena ... asuciyā pisuṇāya vācāya samannāgatā ... asuciyā pharusāya vācāya samannāgatā ... asucinā samphappalāpena samannāgatā ... asuciyā abhijjhāya samannāgatā ... asucinā byāpādena samannāgatāti asucī manussā, asuciyā micchādiṭṭhiyā samannāgatāti asucī manussā, asuciyā cetanāya samannāgatāti asucī manussā, asuciyā patthanāya samannāgatāti asucī manussā, asucinā paṇidhinā samannāgatāti asucī manussā, asucī hīnā nihīnā omakā lāmakā chatukkā parittāti -- attatthapaññā asucī manussā.

eko care khaggavisāṇakappoti. ekoti so paccekasambuddho pabbajjāsaṅkhātena eko ...pe0 ... careti aṭṭha cariyāyo ...pe0 ... khaggavisāṇakappoti yathā khaggassa nāma visāṇaṁ ekaṁ hoti adutiyaṁ ...pe0 ... eko care khaggavisāṇakappo. tenāha so paccekasambuddho --

“bhajanti sevanti ca kāraṇatthā, nikkāraṇā dullabhā ajja mittā.

attatthapaññā asucī manussā, eko care khaggavisāṇakappo” ti..

catuttho vaggo.

khaggavisāṇasuttaniddeso niṭṭhito.

ajito tissametteyyo, puṇṇako atha mettagū.

dhotako upasīvo ca, nando ca atha hemako..

todeyya-kappā dubhayo, jatukaṇṇī ca paṇḍito.

bhadrāvudho udayo ca, posālo cāpi brāhmaṇo.

mogharājā ca medhāvī, piṅgiyo ca mahāisi..

soḷasānaṁ {soḷasannaṁ (syā0 ka0)} panetesaṁ, brāhmaṇānaṁva sāsanaṁ.

pārāyanānaṁ niddesā, tattakā ca bhavanti hi {vā (ka0)}..

khaggavisāṇasuttānaṁ, niddesāpi tatheva ca.

niddesā duvidhā ñeyyā, paripuṇṇā sulakkhitāti..

cūḷaniddesapāḷi niṭṭhitā. 