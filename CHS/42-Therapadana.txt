.. namo tassa bhagavato arahato sammāsambuddhassa..

khuddakanikāye

therāpadānapāḷi

(paṭhamo bhāgo)

1. buddhavaggo

1. buddhaapadānaṁ

1.

tathāgataṁ jetavane vasantaṁ, apucchi vedehamunī nataṅgo.

“sabbaññubuddhā kira nāma honti, bhavanti te hetubhi kehi vīra”..

2.

tadāha sabbaññuvaro mahesī, ānandabhaddaṁ madhurassarena.

“ye pubbabuddhesu {sabbabuddhesu (syā0)} katādhikārā, aladdhamokkhā jinasāsanesu..

3.

“teneva sambodhimukhena dhīrā, ajjhāsayenāpi mahābalena.

paññāya tejena sutikkhapaññā, sabbaññubhāvaṁ anupāpuṇanti..

4.

“ahampi pubbabuddhesu, buddhattamabhipatthayiṁ,

manasāyeva hutvāna, dhammarājā asaṅkhiyā..

5.

“atha buddhāpadānāni, suṇātha suddhamānasā.

tiṁsapāramisampuṇṇā, dhammarājā asaṅkhiyā..

6.

“sambodhiṁ buddhaseṭṭhānaṁ, sasaṅghe lokanāyake.

dasaṅgulī namassitvā, sirasā abhivādayiṁ {abhivādaye (syā0)}..

7.

“yāvatā buddhakhettesu, ratanā vijjantisaṅkhiyā.

ākāsaṭṭhā ca bhūmaṭṭhā {bhummaṭṭhā (sī0 syā0)}, manasā sabbamāhariṁ..

8.

“tattha rūpiyabhūmiyaṁ, pāsādaṁ māpayiṁ ahaṁ.

nekabhummaṁ ratanamayaṁ, ubbiddhaṁ nabhamuggataṁ..

9.

“vicittathambhaṁ sukataṁ, suvibhattaṁ mahārahaṁ.

kanakamayasaṅghāṭaṁ, kontacchattehi maṇḍitaṁ..

10.

“paṭhamā veḷuriyā bhūmi, vimalabbhasamā subhā.

naḷinajalajākiṇṇā, varakañcanabhūmiyā..

11.

“pavāḷaṁsā pavāḷavaṇṇā, kāci lohitakā subhā.

indagopakavaṇṇābhā, bhūmi obhāsatī disā..

12.

“suvibhattā gharamukhā, niyyūhā sīhapañjarā.

caturo vedikā jālā, gandhāveḷā manoramā..

13.

“nīlā pītā lohitakā, odātā suddhakāḷakā.

kūṭāgāravarūpetā, sattaratanabhūsitā..

14.

“olokamayā padumā, vāḷavihaṅgasobhitā.

nakkhattatārakākiṇṇā, candasūrehi {candasuriyehi (sī0 syā0)} maṇḍitā..

15.

“hemajālena sañchannā, soṇṇakiṅkiṇikāyutā.

vātavegena kūjanti, soṇṇamālā manoramā..

16.

“mañjeṭṭhakaṁ lohitakaṁ, pītakaṁ haripiñjaraṁ.

nānāraṅgehi sampītaṁ {saṁcittaṁ (syā0)}, ussitaddhajamālinī {māliniṁ (sī0)}..

17.

“na naṁ {nānā (sī0 syā0)} bahūnekasatā, phalikā rajatāmayā.

maṇimayā lohitaṅgā, masāragallamayā tathā.

nānāsayanavicittā, saṇhakāsikasanthatā..

18.

“kampalā dukūlā cīnā, paṭṭuṇṇā paṇḍupāvurā.

vividhattharaṇaṁ sabbaṁ, manasā paññapesahaṁ..

19.

“tāsu tāsveva bhūmīsu, ratanakūṭalaṅkataṁ.

maṇiverocanā ukkā, dhārayantā sutiṭṭhare..

20.

“sobhanti esikā thambhā, subhā kañcanatoraṇā.

jambonadā sāramayā, atho rajatamayāpi ca..

21.

“nekā sandhī suvibhattā, kavāṭaggaḷacittitā.

ubhato puṇṇaghaṭānekā, padumuppalasaṁyutā..

22.

“atīte sabbabuddhe ca, sasaṅghe lokanāyake.

pakativaṇṇarūpena, nimminitvā sasāvake..

23.

“tena dvārena pavisitvā, sabbe buddhā sasāvakā.

sabbasoṇṇamaye pīṭhe, nisinnā ariyamaṇḍalā..

24.

“ye ca etarahi atthi, buddhā loke anuttarā.

atīte vattamānā ca, bhavanaṁ sabbe samāhariṁ..

25.

“paccekabuddhenekasate, sayambhū aparājite.

atīte vattamāne ca, bhavanaṁ sabbe samāhariṁ..

26.

“kapparukkhā bahū atthi, ye dibbā ye ca mānusā.

sabbaṁ dussaṁ samāhantā, acchādemi ticīvaraṁ..

27.

“khajjaṁ bhojjaṁ sāyanīyaṁ, sampannaṁ pānabhojanaṁ.

maṇimaye subhe patte, saṁpūretvā adāsahaṁ..

28.

“dibbavatthasamā hutvā, maṭṭhā {maṭṭā (sī0)} cīvarasaṁyutā.

madhurā sakkharā ceva, telā ca madhuphāṇitā..

29.

“tappitā paramannena, sabbe te ariyamaṇḍalā.

ratanagabbhaṁ pavisitvā, kesarīva guhāsayā..

30.

“mahārahamhi sayane, sīhaseyyamakappayuṁ.

sampajānā samuṭṭhāya, sayane {seyye (syā0)} pallaṅkamābhujuṁ..

31.

“gocaraṁ sabbabuddhānaṁ, jhānaratisamappitā.

aññe dhammāni desenti, aññe kīḷanti iddhiyā..

32.

“aññe abhiññā appenti, abhiññā vasibhāvitā.

vikubbanā vikubbanti, aññenekasahassiyo..

33.

“buddhāpi buddhe pucchanti, visayaṁ sabbaññumālayaṁ.

gambhīraṁ nipuṇaṁ ṭhānaṁ, paññāya vinibujjhare..

34.

“sāvakā buddhe pucchanti, buddhā pucchanti sāvake.

aññamaññañca pucchitvā {pucchanti (sī0 syā0)}, aññoññaṁ byākaronti te..

35.

“buddhā paccekabuddhā ca, sāvakā paricārakā.

evaṁ sakāya ratiyā, pāsādebhiramanti te..

36.

“chattā tiṭṭhantu ratanā, kañcanāveḷapantikā.

muttājālaparikkhittā, sabbe dhārentu {dhārenti (ka0)} matthake..

37.

“bhavantu ceḷavitānā, soṇṇatārakacittitā.

vicittamalyavitatā, sabbe dhārentu matthake..

38.

“vitatā malyadāmehi, gandhadāmehi sobhitā.

dussadāmaparikiṇṇā, ratanadāmabhūsitā..

39.

“pupphābhikiṇṇā sucittā, surabhigandhabhūsitā.

gandhapañcaṅgulikatā {gandhapañcaṅgulaṁ katā (aṭṭha0)}, hemacchadanachāditā..

40.

“catuddisā pokkharañño, padumuppalasanthatā.

sovaṇṇarūpā khāyantu, padmaṁreṇurajuggatā..

41.

“pupphantu pādapā sabbe, pāsādassa samantato.

sayañca pupphā muñcitvā, gantvā bhavanamokiruṁ..

42.

“sikhino tattha naccantu, dibbahaṁsā pakūjare.

karavīkā ca gāyantu, dijasaṅghā samantato..

43.

“bheriyo sabbā vajjantu, vīṇā sabbā rasantu {ravantu (sī0 syā0)} tā.

sabbā saṅgīti vattantu, pāsādassa samantato..

44.

“yāvatā buddhakhettamhi, cakkavāḷe tato pare.

mahantā jotisampannā, acchinnā ratanāmayā..

45.

“tiṭṭhantu soṇṇapallaṅkā, dīparukkhā jalantu te.

bhavantu ekapajjotā, dasasahassiparamparā..

46.

“gaṇikā lāsikā ceva, naccantu accharāgaṇā.

nānāraṅgā padissantu, pāsādassa samantato..

47.

“dumagge pabbatagge vā, sinerugirimuddhani.

ussāpemi dhajaṁ sabbaṁ, vicittaṁ pañcavaṇṇikaṁ..

48.

“narā nāgā ca gandhabbā, sabbe devā upentu te.

namassantā pañjalikā, pāsādaṁ parivārayuṁ..

49.

“yaṁ kiñci kusalaṁ kammaṁ, kattabbaṁ kiriyaṁ mama.

kāyena vācā manasā, tidase sukataṁ kataṁ..

50.

“ye sattā saññino atthi, ye ca sattā asaññino.

kataṁ puññaphalaṁ mayhaṁ, sabbe bhāgī bhavantu te..

51.

“yesaṁ kataṁ suviditaṁ, dinnaṁ puññaphalaṁ mayā.

ye ca tattha {tasmiṁ (sī0 ka0)} na jānanti, devā gantvā nivedayuṁ..

52.

“sabbalokamhi {sabbe lokamhi (syā0 ka0)} ye sattā, jīvantāhārahetukā.

manuññaṁ bhojanaṁ sabbaṁ {sabbe (syā0)}, labhantu mama cetasā..

53.

“manasā dānaṁ mayā dinnaṁ, manasā pasādamāvahiṁ.

pūjitā sabbasambuddhā, paccekā jinasāvakā..

54.

“tena kammena sukatena, cetanāpaṇidhīhi ca.

jahitvā mānusaṁ dehaṁ, tāvatiṁsamagacchahaṁ..

55.

“duve bhave pajānāmi, devatte atha mānuse.

aññaṁ gatiṁ na jānāmi, manasā patthanāphalaṁ..

56.

“devānaṁ adhiko homi, bhavāmi manujādhipo.

rūpalakkhaṇasampanno, paññāya asamo bhave..

57.

“bhojanaṁ vividhaṁ seṭṭhaṁ, ratanañca anappakaṁ.

vividhāni ca vatthāni, nabhā {nabhasā (syā0)} khippaṁ upenti maṁ..

58.

“pathabyā pabbate ceva, ākāse udake vane.

yaṁ yaṁ hatthaṁ pasāremi, dibbā bhakkhā upenti maṁ..

59.

“pathabyā pabbate ceva, ākāse udake vane.

yaṁ yaṁ hatthaṁ pasāremi, ratanā sabbe upenti maṁ..

60.

“pathabyā pabbate ceva, ākāse udake vane.

yaṁ yaṁ hatthaṁ pasāremi, sabbe gandhā upenti maṁ..

61.

“pathabyā pabbate ceva, ākāse udake vane.

yaṁ yaṁ {yattha (syā0), yaññaṁ (ka0)} hatthaṁ pasāremi, sabbe yānā upenti maṁ..

62.

“pathabyā pabbate ceva, ākāse udake vane.

yaṁ yaṁ hatthaṁ pasāremi, sabbe mālā upenti maṁ..

63.

“pathabyā pabbate ceva, ākāse udake vane.

yaṁ yaṁ hatthaṁ pasāremi, alaṅkārā upenti maṁ..

64.

“pathabyā pabbate ceva, ākāse udake vane.

yaṁ yaṁ hatthaṁ pasāremi, sabbā kaññā upenti maṁ..

65.

“pathabyā pabbate ceva, ākāse udake vane.

yaṁ yaṁ hatthaṁ pasāremi, madhusakkharā upenti maṁ..

66.

“pathabyā pabbate ceva, ākāse udake vane.

yaṁ yaṁ hatthaṁ pasāremi, sabbe khajjā upenti maṁ..

67.

“adhane addhika {addhike (syā0)} jane, yācake ca pathāvino.

dadāmihaṁ {dadāmiha (sī0) dadāmi taṁ (syā0)} dānavaraṁ, sambodhivarapattiyā..

68.

“nādento pabbataṁ selaṁ, gajjento bahalaṁ giriṁ.

sadevakaṁ hāsayanto, buddho loke bhavāmahaṁ..

69.

“disā dasavidhā loke, yāyato natthi antakaṁ.

tasmiñca disābhāgamhi, buddhakhettā asaṅkhiyā..

70.

“pabhā pakittitā mayhaṁ, yamakā raṁsivāhanā.

etthantare raṁsijālaṁ, āloko vipulo bhave..

71.

“ettake lokadhātumhi, sabbe passantu maṁ janā.

sabbe maṁ anuvattantu, yāva brahmanivesanaṁ {sabbeva sumanā hontu, sabbe maṁ anuvattare (sī0 syā0)}..

72.

“visiṭṭhamadhunādena, amatabherimāhaniṁ.

etthantare janā sabbe, suṇantu madhuraṁ giraṁ..

73.

“dhammameghena vassante, sabbe hontu anāsavā.

yettha pacchimakā sattā, sotāpannā bhavantu te..

74.

“datvā dātabbakaṁ dānaṁ, sīlaṁ pūretvā asesato.

nekkhammapāramiṁ gantvā, patto sambodhimuttamaṁ..

75.

“paṇḍite paripucchitvā, katvā vīriyamuttamaṁ.

khantiyā pāramiṁ gantvā, patto sambodhimuttamaṁ..

76.

“katvā daḷhamadhiṭṭhānaṁ, saccapārami pūriya.

mettāya pāramiṁ gantvā, patto sambodhimuttamaṁ..

77.

“lābhālābhe sukhe dukkhe, sammāne cāvamānane {sammāne ca vimānane (ka0) sammānane vimānane (syā0)}.

sabbattha samako hutvā, patto sambodhimuttamaṁ..

78.

“kosajjaṁ bhayato disvā, vīriyaṁ cāpi khemato.

āraddhavīriyā hotha, esā buddhānusāsanī..

79.

“vivādaṁ bhayato disvā, avivādañca khemato.

samaggā sakhilā hotha, esā buddhānusāsanī..

80.

“pamādaṁ bhayato disvā, appamādañca khemato.

bhāvethaṭṭhaṅgikaṁ maggaṁ, esā buddhānusāsanī..

81.

“samāgatā bahū buddhā, arahantā {arahanto (syā0)} ca sabbaso.

sambuddhe arahante ca, vandamānā namassatha..

82.

“evaṁ acintiyā buddhā, buddhadhammā acintiyā.

acintiye pasannānaṁ, vipāko hoti acintiyo” '..

itthaṁ sudaṁ bhagavā attano buddhacariyaṁ sambhāvayamāno buddhāpadāniyaṁ {buddhacariyaṁ (sī0) buddhacaritaṁ (syā0)} nāma dhammapariyāyaṁ abhāsitthāti.

buddhāpadānaṁ samattaṁ.

2. paccekabuddhaapadānaṁ

atha paccekabuddhāpadānaṁ suṇātha --

83.

“tathāgataṁ jetavane vasantaṁ, apucchi vedehamunī nataṅgo.

`paccekabuddhā kira nāma honti, bhavanti te hetubhi kehi vīra' {dhīra (sī0) dhīrā (syā0)}..

84.

“tadāha sabbaññuvaro mahesī, ānandabhaddaṁ madhurassarena.

`ye pubbabuddhesu {sabbabuddhesu (syā0 ka0)} katādhikārā, aladdhamokkhā jinasāsanesu..

85.

“`teneva saṁvegamukhena dhīrā, vināpi buddhehi sutikkhapaññā.

ārammaṇenāpi parittakena, paccekabodhiṁ anupāpuṇanti..

86.

“`sabbamhi lokamhi mamaṁ ṭhapetvā, paccekabuddhehi samova natthi.

tesaṁ imaṁ vaṇṇapadesamattaṁ, vakkhāmahaṁ sādhu mahāmunīnaṁ..

87.

“`sayameva buddhānaṁ mahāisīnaṁ, sādhūni vākyāni madhūva {madhuṁva (sī0)} khuddaṁ.

anuttaraṁ bhesajaṁ patthayantā, suṇātha sabbesu pasannacittā..

88.

“`paccekabuddhānaṁ samāgatānaṁ, paramparaṁ byākaraṇāni yāni.

ādīnavo yañca virāgavatthuṁ, yathā ca bodhiṁ anupāpuṇiṁsu..

89.

“`sarāgavatthūsu virāgasaññī, rattamhi lokamhi virattacittā.

hitvā papañce jitaphanditāni {vidiya phanditāni (sī0) jitabandhitāni (ka0)}, tatheva bodhiṁ anupāpuṇiṁsu..

90.

“`sabbesu bhūtesu nidhāya daṇḍaṁ, aviheṭhayaṁ aññatarampi tesaṁ.

mettena cittena hitānukampī, eko care khaggavisāṇakappo..

91.

“`sabbesu bhūtesu nidhāya daṇḍaṁ, aviheṭhayaṁ aññatarampi tesaṁ.

na puttamiccheyya kuto sahāyaṁ, eko care khaggavisāṇakappo..

92.

“`saṁsaggajātassa bhavanti snehā, snehanvayaṁ dukkhamidaṁ pahoti.

ādīnavaṁ snehajaṁ pekkhamāno, eko care khaggavisāṇakappo..

93.

“`mitte suhajje anukampamāno, hāpeti atthaṁ paṭibaddhacitto.

etaṁ bhayaṁ santhave pekkhamāno, eko care khaggavisāṇakappo..

94.

“`vaṁso visālova yathā visatto, puttesu dāresu ca yā apekkhā.

vaṁse kaḷīrova asajjamāno, eko care khaggavisāṇakappo..

95.

“`migo araññamhi yathā abaddho, yenicchakaṁ gacchati gocarāya.

viññū naro seritaṁ pekkhamāno, eko care khaggavisāṇakappo..

96.

“`āmantanā hoti sahāyamajjhe, vāse ca {vāse (sī0 syā0) suttanipātepi “ca“kāro natthi} ṭhāne gamane cārikāya.

anabhijjhitaṁ seritaṁ pekkhamāno, eko care khaggavisāṇakappo..

97.

“`khiḍḍā ratī hoti sahāyamajjhe, puttesu pemaṁ vipulañca hoti.

piyavippayogaṁ vijigucchamāno, eko care khaggavisāṇakappo..

98.

“`cātuddiso appaṭigho ca hoti, santussamāno itarītarena.

parissayānaṁ sahitā achambhī, eko care khaggavisāṇakappo..

99.

“`dussaṅgahā pabbajitāpi eke, atho gahaṭṭhā gharamāvasantā.

appossukko paraputtesu hutvā, eko care khaggavisāṇakappo..

100.

“`oropayitvā gihibyañjanāni, sañchinnapatto yathā koviḷāro.

chetvāna vīro gihibandhanāni, eko care khaggavisāṇakappo..

101.

“`sace labhetha nipakaṁ sahāyaṁ, saddhiṁ caraṁ sādhuvihāridhīraṁ.

abhibhuyya sabbāni parissayāni, careyya tenattamano satīmā..

102.

“`no ce labhetha nipakaṁ sahāyaṁ, saddhiṁ caraṁ sādhuvihāridhīraṁ.

rājāva raṭṭhaṁ vijitaṁ pahāya, eko care mātaṅgaraññeva nāgo..

103.

“`addhā pasaṁsāma sahāyasampadaṁ, seṭṭhā samā sevitabbā sahāyā.

ete aladdhā anavajjabhojī, eko care khaggavisāṇakappo..

104.

“`disvā suvaṇṇassa pabhassarāni, kammāraputtena suniṭṭhitāni.

saṅghaṭṭamānāni duve bhujasmiṁ, eko care khaggavisāṇakappo..

105.

“`evaṁ dutīyena sahā mamassa, vācābhilāpo abhisajjanā vā.

etaṁ bhayaṁ āyatiṁ pekkhamāno, eko care khaggavisāṇakappo..

106.

“`kāmā hi citrā madhurā manoramā, virūparūpena mathenti cittaṁ.

ādīnavaṁ kāmaguṇesu disvā, eko care khaggavisāṇakappo..

107.

“`ītī ca gaṇḍo ca upaddavo ca, rogo ca sallañca bhayañca metaṁ.

etaṁ bhayaṁ kāmaguṇesu disvā, eko care khaggavisāṇakappo..

108.

“`sītañca uṇhañca khudaṁ pipāsaṁ, vātātape ḍaṁsasarīsape {ḍaṁsasiriṁsape (sī0 syā0)} ca.

sabbānipetāni abhibbhavitvā {abhisaṁbhavitvā (suttanipāte)}, eko care khaggavisāṇakappo..

109.

“`nāgova yūthāni vivajjayitvā, sañjātakhandho padumī uḷāro.

yathābhirantaṁ viharaṁ araññe, eko care khaggavisāṇakappo..

110.

“`aṭṭhānataṁ saṅgaṇikāratassa, yaṁ phassaye {phussaye (syā0)} sāmayikaṁ vimuttiṁ.

ādiccabandhussa vaco nisamma, eko care khaggavisāṇakappo..

111.

“`diṭṭhīvisūkāni upātivatto, patto niyāmaṁ paṭiladdhamaggo.

uppannañāṇomhi anaññaneyyo, eko care khaggavisāṇakappo..

112.

“`nillolupo nikkuho nippipāso, nimmakkha {nimmakkho (syā0)} niddhantakasāvamoho.

nirāsayo {nirāsāso (ka0)} sabbaloke bhavitvā, eko care khaggavisāṇakappo..

113.

“`pāpaṁ sahāyaṁ parivajjayetha, anatthadassiṁ visame niviṭṭhaṁ.

sayaṁ na seve pasutaṁ pamattaṁ, eko care khaggavisāṇakappo..

114.

“`bahussutaṁ dhammadharaṁ bhajetha, mittaṁ uḷāraṁ paṭibhānavantaṁ.

aññāya atthāni vineyya kaṅkhaṁ, eko care khaggavisāṇakappo..

115.

“`khiḍḍaṁ ratiṁ kāmasukhañca loke, analaṅkaritvā anapekkhamāno.

vibhūsaṭṭhānā virato saccavādī, eko care khaggavisāṇakappo..

116.

“`puttañca dāraṁ pitarañca mātaraṁ, dhanāni dhaññāni ca bandhavāni.

hitvāna kāmāni yathodhikāni, eko care khaggavisāṇakappo..

117.

“`saṅgo eso parittamettha sokhyaṁ, appassādo dukkhamevettha bhiyyo.

gaḷo {gāho (sī0) kaṇḍo (syā0) gāḷho (ka0)} eso iti ñatvā matimā, eko care khaggavisāṇakappo..

118.

“`sandālayitvāna saṁyojanāni, jālaṁva bhetvā salilambucārī.

aggīva daḍḍhaṁ anivattamāno, eko care khaggavisāṇakappo..

119.

“`okkhittacakkhū na ca pādalolo, guttindriyo rakkhitamānasāno.

anavassuto apariḍayhamāno, eko care khaggavisāṇakappo..

120.

“`ohārayitvā gihibyañjanāni, sañchannapatto yathā pārichatto.

kāsāyavattho abhinikkhamitvā, eko care khaggavisāṇakappo..

121.

“`rasesu gedhaṁ akaraṁ alolo, anaññaposī sapadānacārī.

kule kule appaṭibaddhacitto, eko care khaggavisāṇakappo..

122.

“`pahāya pañcāvaraṇāni cetaso, upakkilese byapanujja sabbe.

anissito chejja sinehadosaṁ, eko care khaggavisāṇakappo..

123.

“`vipiṭṭhikatvāna sukhañca dukkhaṁ, pubbeva somanassadomanassaṁ.

laddhānupekkhaṁ samathaṁ visuddhaṁ, eko care khaggavisāṇakappo..

124.

“`āraddhavīriyo paramatthapattiyā, alīnacitto akusītavutti.

daḷhanikkamo thāmabalūpapanno, eko care khaggavisāṇakappo..

125.

“`paṭisallānaṁ jhānamariñcamāno, dhammesu niccaṁ anudhammacārī.

ādīnavaṁ sammasitā bhavesu, eko care khaggavisāṇakappo..

126.

“`taṇhakkhayaṁ patthayamappamatto, aneḷamūgo sutavā satīmā.

saṅkhātadhammo niyato padhānavā, eko care khaggavisāṇakappo..

127.

“`sīhova saddesu asantasanto, vātova jālamhi asajjamāno.

padumaṁva toyena alimpamāno, eko care khaggavisāṇakappo..

128.

“`sīho yathā dāṭhabalī pasayha, rājā migānaṁ abhibhuyya cārī.

sevetha pantāni senāsanāni, eko care khaggavisāṇakappo..

129.

“`mettaṁ upekkhaṁ karuṇaṁ vimuttiṁ, āsevamāno muditañca kāle.

sabbena lokena avirujjhamāno, eko care khaggavisāṇakappo..

130.

“`rāgañca dosañca pahāya mohaṁ, sandālayitvāna saṁyojanāni.

asantasaṁ jīvitasaṅkhayamhi, eko care khaggavisāṇakappo..

131.

“`bhajanti sevanti ca kāraṇatthā, nikkāraṇā dullabhā ajja mittā.

attatthapaññā asucīmanussā, eko care khaggavisāṇakappo..

132.

“`visuddhasīlā suvisuddhapaññā, samāhitā jāgariyānuyuttā.

vipassakā dhammavisesadassī, maggaṅgabojjhaṅgagate vijaññā..

133.

“`suññappaṇidhiñca tathānimittaṁ {suññatappaṇīhitañcānimittaṁ (sī0)}, āsevayitvā jinasāsanamhi.

ye sāvakattaṁ na vajanti dhīrā, bhavanti paccekajinā sayambhū..

134.

“`mahantadhammā bahudhammakāyā, cittissarā sabbadukkhoghatiṇṇā.

udaggacittā paramatthadassī, sīhopamā khaggavisāṇakappā..

135.

“`santindriyā santamanā samādhī, paccantasattesu patippacārā {paccattagambhīramatappacārā (sī0)}.

dīpā parattha idha vijjalantā, paccekabuddhā satataṁ hitāme..

136.

“`pahīnasabbāvaraṇā janindā, lokappadīpā ghanakañcanābhā.

nissaṁsayaṁ lokasudakkhiṇeyyā, paccekabuddhā satatappitāme..

137.

“`paccekabuddhānaṁ subhāsitāni, caranti lokamhi sadevakamhi.

sutvā tathā ye na karonti bālā, caranti dukkhesu punappunaṁ te..

138.

“`paccekabuddhānaṁ subhāsitāni, madhuṁ yathā khuddamavassavantaṁ.

sutvā tathā ye paṭipattiyuttā, bhavanti te saccadasā sapaññā'..

139.

“paccekabuddhehi jinehi bhāsitā, kathā {gāthā (sī0 syā0)} uḷārā abhinikkhamitvā.

tā sakyasīhena naruttamena, pakāsitā dhammavijānanatthaṁ..

140.

“lokānukampāya imāni tesaṁ, paccekabuddhāna vikubbitāni.

saṁvegasaṅgamativaḍḍhanatthaṁ, sayambhusīhena pakāsitānī” ti..

paccekabuddhāpadānaṁ samattaṁ.

3-1. sāriputtattheraapadānaṁ

atha therāpadānaṁ suṇātha --

141.

“himavantassa avidūre, lambako nāma pabbato.

assamo sukato mayhaṁ, paṇṇasālā sumāpitā..

142.

“uttānakūlā nadikā, supatitthā manoramā.

susuddhapuḷinākiṇṇā, avidūre mamassamaṁ..

143.

“asakkharā apabbhārā, sādu appaṭigandhikā.

sandatī nadikā tattha, sobhayantā mamassamaṁ..

144.

“kumbhīlā makarā cettha, susumārā {suṁsumārā (sī0 syā0 )} ca kacchapā.

caranti nadiyā tattha, sobhayantā mamassamaṁ..

145.

“pāṭhīnā pāvusā macchā, balajā {vajalā (sī0 syā0) jalajā (pī0)} muñjarohitā.

vaggaḷā {vaggulā (sī0) vagguḷā (syā0) maggurā (theragāthā)} papatāyantā, sobhayanti {papatāyanti, sobhayantā (ka0)} mamassamaṁ..

146.

“ubho kūlesu nadiyā, pupphino phalino dumā.

ubhato abhilambantā, sobhayanti {abhilambanti sobhayantā (ka0)} mamassamaṁ..

147.

“ambā sālā ca tilakā, pāṭalī sinduvārakā {sinduvārikā (bahūsu)}.

dibbagandhā sampavanti, pupphitā mama assame..

148.

“campakā saḷalā nīpā {nimbā (ka0)}, nāgapunnāgaketakā.

dibbagandhā sampavanti, pupphitā mama assame..

149.

“atimuttā asokā ca, bhaginīmālā ca pupphitā.

aṅkolā bimbijālā {bimbajālā (ka0)} ca, pupphitā mama assame..

150.

“ketakā kandali {kadalī (syā0)} ceva, godhukā tiṇasūlikā.

dibbagandhaṁ sampavantā, sobhayanti mamassamaṁ..

151.

“kaṇikārā kaṇṇikā ca, asanā ajjunā bahū.

dibbagandhaṁ sampavantā, sobhayanti mamassamaṁ..

152.

“punnāgā giripunnāgā, koviḷārā ca pupphitā.

dibbagandhaṁ sampavantā, sobhayanti mamassamaṁ..

153.

“uddhālakā ca kuṭajā, kadambā vakulā bahū.

dibbagandhaṁ sampavantā, sobhayanti mamassamaṁ..

154.

“āḷakā isimuggā ca, kadalimātuluṅgiyo.

gandhodakena saṁvaḍḍhā, phalāni dhārayanti te..

155.

“aññe pupphanti padumā, aññe jāyanti kesarī.

aññe opupphā padumā, pupphitā taḷāke tadā..

156.

“gabbhaṁ gaṇhanti padumā, niddhāvanti mulāḷiyo.

siṁghāṭipattamākiṇṇā, sobhanti taḷāke tadā..

157.

“nayitā ambagandhī ca, uttalī bandhujīvakā.

dibbagandhā sampavanti, pupphitā taḷāke tadā..

158.

“pāṭhīnā pāvusā macchā, balajā muñjarohitā.

saṁgulā maggurā {maṅgurā (sī0 ka0)} ceva, vasanti taḷāke tadā..

159.

“kumbhīlā susumārā ca, tantigāhā ca rakkhasā.

oguhā {ogāhā (syā0)} ajagarā ca, vasanti taḷāke tadā..

160.

“pārevatā ravihaṁsā, cakkavākā nadīcarā.

kokilā sukasāḷikā, upajīvanti taṁ saraṁ..

161.

“kukkutthakā kuḷīrakā, vane pokkharasātakā.

dindibhā suvapotā ca, upajīvanti taṁ saraṁ..

162.

“haṁsā koñcā mayūrā ca, kokilā tambacūḷakā {tambacūḷikā (sī0)}.

pampakā jīvaṁjīvā ca, upajīvanti taṁ saraṁ..

163.

“kosikā poṭṭhasīsā ca, kurarā senakā bahū.

mahākāḷā ca sakuṇā, upajīvanti taṁ saraṁ..

164.

“pasadā ca varāhā ca, camarā gaṇḍakā bahū {vakā bheraṇḍakā bahū (sī0 syā0)}.

rohiccā sukapotā {suttapotā (syā0)} ca, upajīvanti taṁ saraṁ..

165.

“sīhabyagghā ca dīpī ca, acchakokataracchakā.

tidhā pabhinnamātaṅgā, upajīvanti taṁ saraṁ..

166.

“kinnarā vānarā ceva, athopi vanakammikā.

cetā ca luddakā ceva, upajīvanti taṁ saraṁ..

167.

“tindukāni piyālāni, madhukā kāsumārayo {kāsamāriyo (syā0)}.

dhuvaṁ phalāni dhārenti, avidūre mamassamaṁ..

168.

“kosambā {kosumbhā (sī0 syā0)} saḷalā nimbā {saḷalā nīpā (sī0 syā0) panasā ambā (?)}, sāduphalasamāyutā.

dhuvaṁ phalāni dhārenti, avidūre mamassamaṁ..

169.

“harītakā āmalakā, ambajambuvibhītakā.

kolā bhallātakā billā, phalāni dhārayanti te..

170.

“āluvā ca kaḷambā ca, biḷālītakkaḷāni ca.

jīvakā sutakā ceva, bahukā mama assame..

171.

“assamassāvidūramhi, taḷākāsuṁ sunimmitā.

acchodakā sītajalā, supatitthā manoramā..

172.

“padumuppalasañchannā, puṇḍarīkasamāyutā.

mandālakehi sañchannā, dibbagandho pavāyati..

173.

“evaṁ sabbaṅgasampanne, pupphite phalite vane.

sukate assame ramme, viharāmi ahaṁ tadā..

174.

“sīlavā vatasampanno {vattasampanno (syā0)}, jhāyī jhānarato sadā.

pañcābhiññābalappatto, suruci nāma tāpaso..

175.

“catuvīsasahassāni, sissā mayhaṁ upaṭṭhahu.

sabbeva brāhmaṇā ete, jātimanto yasassino..

176.

“lakkhaṇe itihāse ca, sanighaṇṭusakeṭubhe.

padakā veyyākaraṇā, sadhamme pāramiṁ gatā..

177.

“uppātesu nimittesu, lakkhaṇesu ca kovidā.

pathabyā bhūmantalikkhe, mama sissā susikkhitā..

178.

“appicchā nipakā ete, appāhārā alolupā.

lābhālābhena santuṭṭhā, parivārenti maṁ sadā..

179.

“jhāyī jhānaratā dhīrā, santacittā samāhitā.

ākiñcaññaṁ patthayantā, parivārenti maṁ sadā..

180.

“abhiññāpāramippattā, pettike gocare ratā.

antalikkhacarā dhīrā, parivārenti maṁ sadā..

181.

“saṁvutā chasu dvāresu, anejā rakkhitindriyā.

asaṁsaṭṭhā ca te dhīrā, mama sissā durāsadā..

182.

“pallaṅkena nisajjāya, ṭhānacaṅkamanena ca.

vītināmenti te rattiṁ, mama sissā durāsadā..

183.

“rajanīye na rajjanti, dussanīye na dussare.

mohanīye na muyhanti, mama sissā durāsadā..

184.

“iddhiṁ vīmaṁsamānā te, vattanti niccakālikaṁ.

pathaviṁ {paṭhaviṁ (sī0 syā0)} te pakampenti, sārambhena durāsadā..

185.

“kīḷamānā ca te sissā, kīḷanti jhānakīḷitaṁ.

jambuto phalamānenti, mama sissā durāsadā..

186.

“aññe gacchanti goyānaṁ, aññe pubbavidehakaṁ {pubbavidehanaṁ (syā0 ka0)}.

aññe ca uttarakuruṁ, esanāya durāsadā..

187.

“purato pesenti khāriṁ, pacchato ca vajanti te.

catuvīsasahassehi, chāditaṁ hoti ambaraṁ..

188.

“aggipākī anaggī ca, dantodukkhalikāpi ca.

asmena koṭṭitā keci, pavattaphalabhojanā..

189.

“udakorohaṇā keci, sāyaṁ pāto sucīratā.

toyābhisecanakarā, mama sissā durāsadā..

190.

“parūḷhakacchanakhalomā, paṅkadantā rajassirā.

gandhitā sīlagandhena, mama sissā durāsadā..

191.

“pātova sannipatitvā, jaṭilā uggatāpanā.

lābhālābhaṁ pakittetvā, gacchanti ambare tadā..

192.

“etesaṁ pakkamantānaṁ, mahāsaddo pavattati.

ajinacammasaddena, muditā honti devatā..

193.

“disodisaṁ pakkamanti, antalikkhacarā isī.

sake balenupatthaddhā, te gacchanti yadicchakaṁ..

194.

“pathavīkampakā ete, sabbeva nabhacārino.

uggatejā duppasahā, sāgarova akhobhiyā..

195.

“ṭhānacaṅkamino keci, keci nesajjikā isī.

pavattabhojanā keci, mama sissā durāsadā..

196.

“mettāvihārino ete, hitesī sabbapāṇinaṁ.

anattukkaṁsakā sabbe, na te vambhenti kassaci..

197.

“sīharājāvasambhītā, gajarājāva thāmavā.

durāsadā byagghāriva, āgacchanti mamantike..

198.

“vijjādharā devatā ca, nāgagandhabbarakkhasā.

kumbhaṇḍā dānavā garuḷā, upajīvanti taṁ saraṁ..

199.

“te jaṭākhāribharitā, ajinuttaravāsanā.

antalikkhacarā sabbe, upajīvanti taṁ saraṁ..

200.

“sadānucchavikā {tadānucchavikā (syā0 ka0)} ete, aññamaññaṁ sagāravā.

catubbīsasahassānaṁ, khipitasaddo na vijjati..

201.

“pāde pādaṁ nikkhipantā, appasaddā susaṁvutā.

upasaṅkamma sabbeva {sabbe te (syā0)}, sirasā vandare mamaṁ..

202.

“tehi sissehi parivuto, santehi ca tapassibhi.

vasāmi assame tattha, jhāyī jhānarato ahaṁ..

203.

“isīnaṁ sīlagandhena, pupphagandhena cūbhayaṁ.

phalīnaṁ phalagandhena, gandhito hoti assamo..

204.

“rattindivaṁ na jānāmi, arati me na vijjati.

sake sisse ovadanto, bhiyyo hāsaṁ labhāmahaṁ..

205.

“pupphānaṁ pupphamānānaṁ, phalānañca vipaccataṁ.

dibbagandhā pavāyanti, sobhayantā mamassamaṁ..

206.

“samādhimhā vuṭṭhahitvā, ātāpī nipako ahaṁ.

khāribhāraṁ gahetvāna, vanaṁ ajjhogahiṁ ahaṁ..

207.

“uppāte supine cāpi, lakkhaṇesu susikkhito.

pavattamānaṁ {vattamānaṁ (ka0)} mantapadaṁ, dhārayāmi ahaṁ tadā..

208.

“anomadassī bhagavā, lokajeṭṭho narāsabho.

vivekakāmo sambuddho, himavantamupāgami..

209.

“ajjhogāhetvā himavantaṁ, aggo kāruṇiko muni.

pallaṅkaṁ ābhujitvāna, nisīdi purisuttamo..

210.

“tamaddasāhaṁ sambuddhaṁ, sappabhāsaṁ manoramaṁ.

indīvaraṁva jalitaṁ, ādittaṁva hutāsanaṁ..

211.

“jalantaṁ dīparukkhaṁva, vijjutaṁ gagaṇe yathā.

suphullaṁ sālarājaṁva, addasaṁ lokanāyakaṁ..

212.

“ayaṁ nāgo mahāvīro, dukkhassantakaro muni.

imaṁ dassanamāgamma, sabbadukkhā pamuccare..

213.

“disvānāhaṁ devadevaṁ, lakkhaṇaṁ upadhārayiṁ.

buddho nu kho na vā buddho, handa passāmi cakkhumaṁ..

214.

“sahassārāni cakkāni, dissanti caraṇuttame.

lakkhaṇānissa disvāna, niṭṭhaṁ gacchiṁ tathāgate..

215.

“sammajjaniṁ gahetvāna, sammajjitvānahaṁ tadā.

atha pupphe samānetvā, buddhaseṭṭhaṁ apūjayiṁ..

216.

“pūjayitvāna taṁ buddhaṁ, oghatiṇṇamanāsavaṁ.

ekaṁsaṁ ajinaṁ katvā, namassiṁ lokanāyakaṁ..

217.

“yena ñāṇena sambuddho, viharati {viharittha (sī0), vihareti (ka0)} anāsavo.

taṁ ñāṇaṁ kittayissāmi, suṇātha mama bhāsato..

218.

“`samuddharasimaṁ {samuddharayimaṁ (syā0)} lokaṁ, sayambhū amitodaya.

tava dassanamāgamma, kaṅkhāsotaṁ taranti te..

219.

“`tuvaṁ satthā ca ketu ca, dhajo yūpo ca pāṇinaṁ.

parāyaṇo {parāyano (syā0 ka0)} patiṭṭhā ca, dīpo ca dvipaduttamo..

220.

“`sakkā samudde udakaṁ, pametuṁ āḷhakena vā.

na tveva tava sabbaññu, ñāṇaṁ sakkā pametave..

221.

“`dhāretuṁ pathaviṁ sakkā, ṭhapetvā tulamaṇḍale.

na tveva tava sabbaññu, ñāṇaṁ sakkā dharetave..

222.

“`ākāso minituṁ sakkā, rajjuyā aṅgulena vā.

na tveva tava sabbaññu, ñāṇaṁ sakkā pametave..

223.

“`mahāsamudde udakaṁ, pathavī cākhilā jaṭaṁ {pathaviṁ cākhilañjahe (syā0)}.

buddhañāṇaṁ upādāya, upamāto na yujjare..

224.

“`sadevakassa lokassa, cittaṁ yesaṁ pavattati.

antojālīkatā {antojālagatā (pī0)} ete, tava ñāṇamhi cakkhuma..

225.

“`yena ñāṇena pattosi, kevalaṁ bodhimuttamaṁ.

tena ñāṇena sabbaññu, maddasī paratitthiye'..

226.

“imā gāthā thavitvāna, suruci nāma tāpaso.

ajinaṁ pattharitvāna, pathaviyaṁ nisīdi so..

227.

“cullāsītisahassāni, ajjhogāḷho mahaṇṇave.

accugato tāvadeva, girirājā pavuccati..

228.

“tāva accuggato neru, āyato vitthato ca so.

cuṇṇito aṇubhedena, koṭisatasahassaso {sahassiyo (syā0 ka0)}..

229.

“lakkhe ṭhapiyamānamhi, parikkhayamagacchatha.

na tveva tava sabbaññu, ñāṇaṁ sakkā pametave..

230.

“sukhumacchikena jālena, udakaṁ yo parikkhipe.

ye keci udake pāṇā, antojālīkatā siyuṁ..

231.

“tatheva hi mahāvīra, ye keci puthutitthiyā.

diṭṭhigahanapakkhandā {pakkhantā (sī0 syā0)}, parāmāsena mohitā..

232.

“tava suddhena ñāṇena, anāvaraṇadassinā.

antojālīkatā ete, ñāṇaṁ te nātivattare..

233.

“bhagavā tamhi samaye, anomadassī mahāyaso.

vuṭṭhahitvā samādhimhā, disaṁ olokayī jino..

234.

“anomadassimunino, nisabho nāma sāvako.

parivuto satasahassehi, santacittehi tādibhi..

235.

“khīṇāsavehi suddhehi, chaḷabhiññehi jhāyibhi.

cittamaññāya buddhassa, upesi lokanāyakaṁ..

236.

“antalikkhe ṭhitā tattha, padakkhiṇamakaṁsu te.

namassantā pañjalikā, otaruṁ {oruhuṁ (syā0)} buddhasantike..

237.

“anomadassī bhagavā, lokajeṭṭho narāsabho.

bhikkhusaṅghe nisiditvā, sitaṁ pātukarī jino..

238.

“varuṇo nāmupaṭṭhāko, anomadassissa satthuno.

ekaṁsaṁ cīvaraṁ katvā, apucchi lokanāyakaṁ..

239.

“`ko nu kho bhagavā hetu, sitakammassa satthuno.

na hi buddhā ahetūhi, sitaṁ pātukaronti te'..

240.

“anomadassī bhagavā, lokajeṭṭho narāsabho.

bhikkhumajjhe nisīditvā, imaṁ gāthaṁ abhāsatha..

241.

“`yo maṁ pupphena pūjesi, ñāṇañcāpi anutthavi.

tamahaṁ kittayissāmi, suṇotha mama bhāsato..

242.

“`buddhassa giramaññāya, sabbe devā samāgatā.

saddhammaṁ sotukāmā te, sambuddhamupasaṅkamuṁ..

243.

“`dasasu lokadhātūsu, devakāyā mahiddhikā.

saddhammaṁ sotukāmā te, sambuddhamupasaṅkamuṁ..

244.

“`hatthī assā rathā pattī, senā ca caturaṅginī.

parivāressantimaṁ niccaṁ, buddhapūjāyidaṁ phalaṁ..

245.

“`saṭṭhitūriyasahassāni, bheriyo samalaṅkatā.

upaṭṭhissantimaṁ niccaṁ, buddhapūjāyidaṁ phalaṁ..

246.

“`soḷasitthisahassāni, nāriyo samalaṅkatā.

vicittavatthābharaṇā, āmuttamaṇikuṇḍalā..

247.

“`aḷārapamhā hasulā, susaññā tanumajjhimā.

parivāressantimaṁ niccaṁ, buddhapūjāyidaṁ phalaṁ..

248.

“`kappasatasahassāni, devaloke ramissati.

sahassakkhattuṁ cakkavattī, rājā raṭṭhe bhavissati..

249.

“`sahassakkhattuṁ devindo, devarajjaṁ karissati.

padesarajjaṁ vipulaṁ, gaṇanāto asaṅkhiyaṁ {asaṅkhayaṁ (syā0 ka0) evamuparipi}..

250.

“`pacchime bhavasampatte {pacchimabhave sampatte (sī0)}, manussattaṁ gamissati.

brāhmaṇī sāriyā nāma, dhārayissati kucchinā..

251.

“`mātuyā nāmagottena, paññāyissatiyaṁ naro.

sāriputtoti nāmena, tikkhapañño bhavissati..

252.

“`asītikoṭī chaḍḍetvā, pabbajissatikiñcano.

gavesanto santipadaṁ, carissati mahiṁ imaṁ..

253.

“`apparimeyye ito kappe, okkākakulasambhavo.

gotamo nāma gottena, satthā loke bhavissati..

254.

“`tassa dhammesu dāyādo, oraso dhammanimmito.

sāriputtoti nāmena, hessati aggasāvako..

255.

“`ayaṁ bhāgīrathī {bhāgīrasī (syā0 ka0)} gaṅgā, himavantā pabhāvitā.

mahāsamuddamappeti, tappayantī mahodadhiṁ {mahodadhī (?) gaṅgādimahānadiyoti attho}..

256.

“`tathevāyaṁ sāriputto, sake tīsu visārado.

paññāya pāramiṁ gantvā, tappayissati pāṇine {pāṇino (sī0 syā0)}..

257.

“`himavantamupādāya, sāgarañca mahodadhiṁ.

etthantare yaṁ pulinaṁ, gaṇanāto asaṅkhiyaṁ..

258.

“`tampi sakkā asesena, saṅkhātuṁ gaṇanā yathā.

na tveva sāriputtassa, paññāyanto bhavissati..

259.

“`lakkhe ṭhapiyamānamhi, khīye gaṅgāya vālukā.

na tveva sāriputtassa, paññāyanto bhavissati..

260.

“`mahāsamudde ūmiyo, gaṇanāto asaṅkhiyā.

tatheva sāriputtassa, paññāyanto na hessati..

261.

“`ārādhayitvā sambuddhaṁ, gotamaṁ sakyapuṅgavaṁ.

paññāya pāramiṁ gantvā, hessati aggasāvako..

262.

“`pavattitaṁ dhammacakkaṁ, sakyaputtena tādinā.

anuvattessati sammā, vassento dhammavuṭṭhiyo..

263.

“`sabbametaṁ abhiññāya, gotamo sakyapuṅgavo.

bhikkhusaṅghe nisīditvā, aggaṭṭhāne ṭhapessati'..

264.

“aho me sukataṁ kammaṁ, anomadassissa satthuno.

yassāhaṁ kāraṁ {yassādhikāraṁ (syā0)} katvāna, sabbattha pāramiṁ gato..

265.

“aparimeyye kataṁ kammaṁ, phalaṁ dassesi me idha.

sumutto saravegova, kilese jhāpayiṁ ahaṁ..

266.

“asaṅkhataṁ gavesanto, nibbānaṁ acalaṁ padaṁ.

vicinaṁ titthiye sabbe, esāhaṁ saṁsariṁ bhave..

267.

“yathāpi byādhito poso, pariyeseyya osadhaṁ.

vicineyya vanaṁ {dhanaṁ (syā0 ka0)} sabbaṁ, byādhito parimuttiyā..

268.

“asaṅkhataṁ gavesanto, nibbānaṁ amataṁ padaṁ.

abbokiṇṇaṁ {abbocchinnaṁ (aṭṭha0)} pañcasataṁ, pabbajiṁ isipabbajaṁ..

269.

“jaṭābhārena bharito, ajinuttaranivāsano.

abhiññāpāramiṁ gantvā, brahmalokaṁ agacchihaṁ..

270.

“natthi bāhirake suddhi, ṭhapetvā jinasāsanaṁ.

ye keci buddhimā sattā, sujjhanti jinasāsane..

271.

“attakāramayaṁ {atthakāramayaṁ (ka0)} etaṁ, nayidaṁ itihītihaṁ.

asaṅkhataṁ gavesanto, kutitthe {kutitthaṁ (sī0 syā0)} sañcariṁ ahaṁ..

272.

“yathā sāratthiko poso, kadaliṁ chetvāna phālaye.

na tattha sāraṁ vindeyya, sārena rittako hi so..

273.

“tatheva titthiyā loke, nānādiṭṭhī bahujjanā.

asaṅkhatena rittāse, sārena kadalī yathā..

274.

“pacchime bhavasampatte, brahmabandhu ahosahaṁ.

mahābhogaṁ chaḍḍetvāna, pabbajiṁ anagāriyaṁ..

paṭhamabhāṇavāraṁ.

275.

“ajjhāyako mantadharo, tiṇṇaṁ vedāna pāragū.

brāhmaṇo sañcayo {sañjayo (sī0 syā0 pī0)} nāma, tassa mūle vasāmahaṁ..

276.

“sāvako te mahāvīra, assaji nāma brāhmaṇo.

durāsado uggatejo, piṇḍāya caratī tadā..

277.

“tamaddasāsiṁ sappaññaṁ, muniṁ mone samāhitaṁ.

santacittaṁ mahānāgaṁ, suphullaṁ padumaṁ yathā..

278.

“disvā me cittamuppajji, sudantaṁ suddhamānasaṁ.

usabhaṁ pavaraṁ vīraṁ, arahāyaṁ bhavissati..

279.

“pāsādiko iriyati, abhirūpo susaṁvuto.

uttame damathe danto, amatadassī bhavissati..

280.

“yaṁnūnāhaṁ uttamatthaṁ, puccheyyaṁ tuṭṭhamānasaṁ.

so me puṭṭho kathessati, paṭipucchāmahaṁ tadā..

281.

“piṇḍapātaṁ {piṇḍacāraṁ (syā0)} carantassa, pacchato agamāsahaṁ.

okāsaṁ paṭimānento, pucchituṁ amataṁ padaṁ..

282.

“vīthintare anuppattaṁ, upagantvāna pucchahaṁ.

`kathaṁ gottosi tvaṁ vīra, kassa sissosi mārisa'..

283.

“so me puṭṭho viyākāsi, asambhītova kesarī.

`buddho loke samuppanno, tassa sissomhi āvuso'..

284.

“`kīdisaṁ te mahāvīra, anujāta mahāyasa.

buddhassa sāsanaṁ dhammaṁ, sādhu me kathayassu bho'..

285.

“so me puṭṭho kathī sabbaṁ, gambhīraṁ nipuṇaṁ padaṁ.

taṇhāsallassa hantāraṁ, sabbadukkhāpanūdanaṁ..

286.

“`ye dhammā hetuppabhavā, tesaṁ hetuṁ tathāgato āha.

tesañca yo nirodho, evaṁ vādī mahāsamaṇo'..

287.

“sohaṁ vissajjite pañhe, paṭhamaṁ phalamajjhagaṁ.

virajo vimalo āsiṁ, sutvāna jinasāsanaṁ..

288.

“sutvāna munino vākyaṁ, passitvā dhammamuttamaṁ.

pariyogāḷhasaddhammo, imaṁ gāthamabhāsahaṁ..

289.

“`eseva dhammo yadi tāvadeva, paccabyathapadamasokaṁ.

adiṭṭhaṁ abbhatītaṁ, bahukehi kappanahutehi'..

290.

“svāhaṁ dhammaṁ gavesanto, kutitthe sañcariṁ ahaṁ.

so me attho anuppatto, kālo me nappamajjituṁ..

291.

“tositohaṁ assajinā, patvāna acalaṁ padaṁ.

sahāyakaṁ gavesanto, assamaṁ agamāsahaṁ..

292.

“dūratova mamaṁ disvā, sahāyo me susikkhito.

iriyāpathasampanno {iriyāpathaṁ mamaṁ disvā (ka0)}, idaṁ vacanamabravi..

293.

“`pasannamukhanettosi, munibhāvova dissati.

amatādhigato kacci, nibbānamaccutaṁ padaṁ..

294.

“`subhānurūpo āyāsi, āneñjakārito viya.

dantova dantadamatho {dantovuttamadamatho (sī0) dantova danta damathe (syā0)}, upasantosi brāhmaṇa..

295.

“`amataṁ mayādhigataṁ, sokasallāpanūdanaṁ.

tvampi taṁ adhigacchesi {adhigacchāhi (sī0), adhigacchehi (syā0), adhigatosi (?)}, gacchāma buddhasantikaṁ'..

296.

“sādhūti so paṭissutvā, sahāyo me susikkhito.

hatthena hatthaṁ gaṇhitvā, upagamma {upāgami (sī0), upāgamma (syā0)} tavantikaṁ..

297.

“ubhopi pabbajissāma, sakyaputta tavantike.

tava sāsanamāgamma, viharāma anāsavā..

298.

“kolito iddhiyā seṭṭho, ahaṁ paññāya pārago.

ubhova ekato hutvā, sāsanaṁ sobhayāmase..

299.

“apariyositasaṅkappo, kutitthe sañcariṁ ahaṁ.

tava dassanamāgamma, saṅkappo pūrito mama..

300.

“pathaviyaṁ patiṭṭhāya, pupphanti samaye dumā.

dibbagandhā sampavanti, tosenti sabbapāṇinaṁ..

301.

“tathevāhaṁ mahāvīra, sakyaputta mahāyasa.

sāsane te patiṭṭhāya, samayesāmi pupphituṁ..

302.

“vimuttipupphaṁ esanto, bhavasaṁsāramocanaṁ.

vimuttipupphalābhena, tosemi sabbapāṇinaṁ..

303.

“yāvatā buddhakhettamhi, ṭhapetvāna mahāmuniṁ.

paññāya sadiso natthi, tava puttassa cakkhuma..

304.

“suvinītā ca te sissā, parisā ca susikkhitā.

uttame damathe dantā, parivārenti taṁ sadā..

305.

“jhāyī jhānaratā dhīrā, santacittā samāhitā.

munī moneyyasampannā, parivārenti taṁ sadā..

306.

“appicchā nipakā dhīrā, appāhārā alolupā.

lābhālābhena santuṭṭhā, parivārenti taṁ sadā..

307.

“āraññikā dhutaratā, jhāyino lūkhacīvarā.

vivekābhiratā dhīrā, parivārenti taṁ sadā..

308.

“paṭipannā phalaṭṭhā ca, sekhā phalasamaṅgino.

āsīsakā {āsiṁsakā (sī0 syā0)} uttamatthaṁ, parivārenti taṁ sadā..

309.

“sotāpannā ca vimalā, sakadāgāmino ca ye.

anāgāmī ca arahā, parivārenti taṁ sadā..

310.

“satipaṭṭhānakusalā, bojjhaṅgabhāvanāratā.

sāvakā te bahū sabbe, parivārenti taṁ sadā..

311.

“iddhipādesu kusalā, samādhibhāvanāratā.

sammappadhānānuyuttā, parivārenti taṁ sadā..

312.

“tevijjā chaḷabhiññā ca, iddhiyā pāramiṁ gatā.

paññāya pāramiṁ pattā, parivārenti taṁ sadā..

313.

“edisā te mahāvīra, tava sissā susikkhitā.

durāsadā uggatejā, parivārenti taṁ sadā..

314.

“tehi sissehi parivuto, saññatehi tapassibhi.

migarājāvasambhīto, uḷurājāva sobhasi..

315.

“pathaviyaṁ patiṭṭhāya, ruhanti dharaṇīruhā.

vepullataṁ pāpuṇanti, phalañca dassayanti te..

316.

“pathavīsadiso tvaṁsi, sakyaputta mahāyasa.

sāsane te patiṭṭhāya, labhanti amataṁ phalaṁ..

317.

“sindhu sarassatī ceva, nadiyo candabhāgikā.

gaṅgā ca yamunā ceva, sarabhū ca atho mahī..

318.

“etāsaṁ sandamānānaṁ, sāgaro sampaṭicchati.

jahanti purimaṁ nāmaṁ, sāgaroteva ñāyati..

319.

“tathevime catubbaṇṇā, pabbajitvā tavantike.

jahanti purimaṁ nāmaṁ, buddhaputtāti ñāyare..

320.

“yathāpi cando vimalo, gacchaṁ ākāsadhātuyā.

sabbe tāragaṇe loke, ābhāya atirocati..

321.

“tatheva tvaṁ mahāvīra, parivuto devamānuse.

ete sabbe atikkamma, jalasi sabbadā tuvaṁ..

322.

“gambhīre uṭṭhitā ūmī, na velamativattare.

sabbā velaṁva phusanti {sabbāva velaṁ phusanti (sī0), sabbā velaṁ paphussanti (syā0)}, sañcuṇṇā vikiranti tā..

323.

“tatheva titthiyā loke, nānādiṭṭhī bahujjanā.

dhammaṁ vāditukāmā te, nātivattanti taṁ muniṁ..

324.

“sace ca taṁ pāpuṇanti, paṭivādehi cakkhuma.

tavantikaṁ upāgantvā, sañcuṇṇāva bhavanti te..

325.

“yathāpi udake jātā, kumudā mandālakā bahū.

upalimpanti {upalippanti (?)} toyena, kaddamakalalena ca..

326.

“tatheva bahukā sattā, loke jātā virūhare.

aṭṭitā rāgadosena, kaddame kumudaṁ yathā..

327.

“yathāpi padumaṁ jalajaṁ, jalamajjhe virūhati.

na so limpati toyena, parisuddho hi kesarī..

328.

“tatheva tvaṁ mahāvīra, loke jāto mahāmuni.

nopalimpasi lokena, toyena padumaṁ yathā..

329.

“yathāpi rammake māse, bahū pupphanti vārijā.

nātikkamanti taṁ māsaṁ, samayo pupphanāya so..

330.

“tatheva tvaṁ mahāvīra, pupphito te vimuttiyā.

sāsanaṁ nātivattanti, padumaṁ vārijaṁ yathā..

331.

“supupphito sālarājā, dibbagandhaṁ pavāyati.

aññasālehi parivuto, sālarājāva sobhati..

332.

“tatheva tvaṁ mahāvīra, buddhañāṇena pupphito.

bhikkhusaṅghaparivuto, sālarājāva sobhasi..

333.

“yathāpi selo himavā, osadho sabbapāṇinaṁ.

nāgānaṁ asurānañca, devatānañca ālayo..

334.

“tatheva tvaṁ mahāvīra, osadho viya pāṇinaṁ.

tevijjā chaḷabhiññā ca, iddhiyā pāramiṁ gatā..

335.

“anusiṭṭhā mahāvīra, tayā kāruṇikena te.

ramanti dhammaratiyā, vasanti tava sāsane..

336.

“migarājā yathā sīho, abhinikkhamma āsayā.

catuddisānuviloketvā {viloketvā (sī0 syā0), nuloketvā (ka0)},

tikkhattuṁ abhinādati..

337.

“sabbe migā uttasanti, migarājassa gajjato.

tathā hi jātimā eso, pasū tāseti sabbadā..

338.

“gajjato te mahāvīra, vasudhā sampakampati.

bodhaneyyāvabujjhanti, tasanti mārakāyikā..

339.

“tasanti titthiyā sabbe, nadato te mahāmuni.

kākā senāva vibbhantā, migaraññā yathā migā..

340.

“ye keci gaṇino loke, satthāroti pavuccare.

paramparāgataṁ dhammaṁ, desenti parisāya te..

341.

“na hevaṁ tvaṁ mahāvīra, dhammaṁ desesi pāṇinaṁ.

sāmaṁ saccāni bujjhitvā, kevalaṁ bodhipakkhiyaṁ..

342.

“āsayānusayaṁ ñatvā, indriyānaṁ balābalaṁ.

bhabbābhabbe viditvāna, mahāmeghova gajjasi..

343.

“cakkavāḷapariyantā, nisinnā parisā bhave.

nānādiṭṭhī vicinantā {vicintenti (syā0), vicinantaṁ (ka0)}, vimaticchedanāya taṁ..

344.

“sabbesaṁ cittamaññāya, opammakusalo muni.

ekaṁ pañhaṁ kathentova, vimatiṁ chindasi {chindi (syā0 ka0)} pāṇinaṁ..

345.

“upatissasadiseheva, vasudhā pūritā bhave.

sabbeva te pañjalikā, kittayuṁ lokanāyakaṁ..

346.

“kappaṁ vā te kittayantā, nānāvaṇṇehi kittayuṁ.

parimetuṁ na sakkeyyuṁ {na kappeyyuṁ (syā0), na pappeyyuṁ (ka0)}, appameyyo tathāgato..

347.

“yathāsakena thāmena, kittito hi mayā jino.

kappakoṭīpi kittentā, evameva pakittayuṁ..

348.

“sace hi koci devo vā, manusso vā susikkhito.

pametuṁ parikappeyya, vighātaṁva labheyya so..

349.

“sāsane te patiṭṭhāya, sakyaputta mahāyasa.

paññāya pāramiṁ gantvā, viharāmi anāsavo..

350.

“titthiye sampamaddāmi, vattemi jinasāsanaṁ.

dhammasenāpati ajja, sakyaputtassa sāsane..

351.

“aparimeyye kataṁ kammaṁ, phalaṁ dassesi me idha.

sukhitto saravegova, kilese jhāpayī mama {jhāpayiṁ mama (syā0), jhāpayiṁ ahaṁ (ka0)}..

352.

“yo koci manujo bhāraṁ, dhāreyya matthake sadā.

bhārena dukkhito assa, bhārehi bharito tathā..

353.

“ḍayhamāno tīhaggīhi, bhavesu saṁsariṁ ahaṁ.

bharito bhavabhārena, giriṁ uccārito yathā..

354.

“oropito ca me bhāro, bhavā ugghāṭitā mayā.

karaṇīyaṁ kataṁ sabbaṁ, sakyaputtassa sāsane..

355.

“yāvatā buddhakhettamhi, ṭhapetvā sakyapuṅgavaṁ.

ahaṁ aggomhi paññāya, sadiso me na vijjati..

356.

“samādhimhi sukusalo, iddhiyā pāramiṁ gato.

icchamāno cahaṁ ajja, sahassaṁ abhinimmine..

357.

“anupubbavihārassa, vasībhūto mahāmuni.

kathesi sāsanaṁ mayhaṁ, nirodho sayanaṁ mama..

358.

“dibbacakkhu visuddhaṁ me, samādhikusalo ahaṁ.

sammappadhānānuyutto, bojjhaṅgabhāvanārato..

359.

“sāvakena hi pattabbaṁ, sabbameva kataṁ mayā.

lokanāthaṁ ṭhapetvāna, sadiso me na vijjati..

360.

“samāpattīnaṁ kusalo {samāpattinayakusalo (sī0)}, jhānavimokkhāna khippapaṭilābhī.

bojjhaṅgabhāvanārato, sāvakaguṇapāramigatosmi..

361.

“sāvakaguṇenapi phussena {sāvakaguṇaphussena (syā0)}, buddhiyā parisuttamabhāravā {purisuttamagāravā (syā0), purisuttamabhāravā (ka0)}.

yaṁ saddhāsaṅgahitaṁ {saddhāya saṅgahitaṁ (sī0), saddāsaṅgahitaṁ (syā0)} cittaṁ, sadā sabrahmacārīsu..

362.

“uddhatavisova sappo, chinnavisāṇova usabho.

nikkhittamānadappova {dabbova (ka0)}, upemi garugāravena gaṇaṁ..

363.

“yadi rūpinī bhaveyya, paññā me vasumatīpi {vasumatī (sī0 ka0) vasupatīnaṁ (syā0)} na sameyya.

anomadassissa {anomadassi (?)} bhagavato, phalametaṁ ñāṇathavanāya..

364.

“pavattitaṁ dhammacakkaṁ, sakyaputtena tādinā.

anuvattemahaṁ sammā, ñāṇathavanāyidaṁ phalaṁ..

365.

“mā me kadāci pāpiccho, kusīto hīnavīriyo.

appassuto anādaro {anācāro (sabbattha) theragā0 987 passitabbā}, sameto ahu katthaci..

366.

“bahussuto ca medhāvī, sīlesu susamāhito.

cetosamathānuyutto, api muddhani tiṭṭhatu..

367.

“taṁ vo vadāmi bhaddante, yāvantettha samāgatā.

appicchā hotha santuṭṭhā, jhāyī jhānaratā sadā..

368.

“yamahaṁ paṭhamaṁ disvā, virajo vimalo ahuṁ.

so me ācariyo dhīro, assaji nāma sāvako..

369.

“tassāhaṁ vāhasā ajja, dhammasenāpatī ahuṁ.

sabbattha pāramiṁ patvā, viharāmi anāsavo..

370.

“yo me ācariyo āsi, assaji nāma sāvako.

yassaṁ disāyaṁ vasati, ussīsamhi karomahaṁ..

371.

“mama kammaṁ saritvāna, gotamo sakyapuṅgavo.

bhikkhusaṅghe nisīditvā, aggaṭṭhāne ṭhapesi maṁ..

372.

{imā dve gāthāyo syāmapotthake na santi}

kilesā jhāpitā mayhaṁ, bhavā sabbe samūhatā.

nāgova bandhanaṁ chetvā, viharāmi anāsavo..

373.

“svāgataṁ vata me āsi, buddhaseṭṭhassa santike.

tisso vijjā anuppattā, kataṁ buddhassa sāsanaṁ {imā dve gāthāro syāmapotthake na santi}..

374.

“paṭisambhidā catasso {catasso ca (sī0)}, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā sāriputto thero imā gāthāyo

abhāsitthāti.

sāriputtattherassāpadānaṁ paṭhamaṁ.

3-2. mahāmoggallānattheraapadānaṁ

375.

“anomadassī bhagavā, lokajeṭṭho narāsabho.

vihāsi himavantamhi, devasaṅghapurakkhato..

376.

“varuṇo nāma nāmena, nāgarājā ahaṁ tadā.

kāmarūpī vikubbāmi, mahodadhinivāsahaṁ..

377.

“saṅgaṇiyaṁ gaṇaṁ hitvā, tūriyaṁ paṭṭhapesahaṁ.

sambuddhaṁ parivāretvā, vādesuṁ accharā tadā..

378.

“vajjamānesu tūresu, devā tūrāni {turiyesu, devā turiyāni (sī0 syā0)} vajjayuṁ.

ubhinnaṁ saddaṁ sutvāna, buddhopi sampabujjhatha..

379.

“nimantetvāna sambuddhaṁ, sakaṁ bhavanupāgamiṁ.

āsanaṁ paññapetvāna, kālamārocayiṁ ahaṁ..

380.

“khīṇāsavasahassehi, parivuto lokanāyako.

obhāsento disā sabbā, bhavanaṁ me upāgami..

381.

“upaviṭṭhaṁ mahāvīraṁ, devadevaṁ narāsabhaṁ.

sabhikkhusaṅghaṁ tappesiṁ {santappesiṁ (syā0), tappemi (ka0)}, annapānenahaṁ tadā..

382.

“anumodi mahāvīro, sayambhū aggapuggalo.

bhikkhusaṅghe nisīditvā, imā gāthā abhāsatha..

383.

“`yo so {yaṁ so (ka0)} saṅghaṁ apūjesi, buddhañca lokanāyakaṁ.

tena cittappasādena, devalokaṁ gamissati..

384.

“`sattasattatikkhattuñca, devarajjaṁ karissati.

pathabyā rajjaṁ aṭṭhasataṁ, vasudhaṁ āvasissati..

385.

“`pañcapaññāsakkhattuñca, cakkavattī bhavissati.

bhogā asaṅkhiyā tassa, uppajjissanti tāvade..

386.

“`aparimeyye ito kappe, okkākakulasambhavo.

gotamo nāma gottena {nāmena (sī0)}, satthā loke bhavissati..

387.

“`nirayā so cavitvāna, manussataṁ gamissati.

kolito nāma nāmena, brahmabandhu bhavissati..

388.

“`so pacchā pabbajitvāna, kusalamūlena codito.

gotamassa bhagavato, dutiyo hessati sāvako..

389.

“`āraddhavīriyo pahitatto, iddhiyā pāramiṁ gato.

sabbāsave pariññāya, nibbāyissatināsavo'..

390.

“pāpamittopanissāya, kāmarāgavasaṁ gato.

mātaraṁ pitarañcāpi, ghātayiṁ duṭṭhamānaso..

391.

“yaṁ yaṁ yonupapajjāmi, nirayaṁ atha mānusaṁ.

pāpakammasamaṅgitā, bhinnasīso marāmahaṁ..

392.

“idaṁ pacchimakaṁ mayhaṁ, carimo vattate bhavo.

idhāpi ediso mayhaṁ, maraṇakāle bhavissati..

393.

“pavivekamanuyutto, samādhibhāvanārato.

sabbāsave pariññāya, viharāmi anāsavo..

394.

“dharaṇimpi sugambhīraṁ, bahalaṁ duppadhaṁsiyaṁ.

vāmaṅguṭṭhena khobheyyaṁ, iddhiyā pāramiṁ gato..

395.

“asmimānaṁ na passāmi, māno mayhaṁ na vijjati.

sāmaṇere upādāya, garucittaṁ karomahaṁ..

396.

“aparimeyye ito kappe, yaṁ kammamabhinīhariṁ.

tāhaṁ bhūmimanuppatto, pattomhi āsavakkhayaṁ..

397.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā mahāmoggallāno thero imā gāthāyo abhāsitthāti.

mahāmoggallānattherassāpadānaṁ dutiyaṁ.

3-3. mahākassapattheraapadānaṁ

398.

“padumuttarassa bhagavato, lokajeṭṭhassa tādino.

nibbute lokanāthamhi, pūjaṁ kubbanti satthuno..

399.

“udaggacittā janatā, āmoditapamoditā.

tesu saṁvegajātesu, pīti me udapajjatha..

400.

“ñātimitte samānetvā, idaṁ vacanamabraviṁ.

parinibbuto mahāvīro, handa pūjaṁ karomase..

401.

“sādhūti te paṭissutvā, bhiyyo hāsaṁ janiṁsu me.

buddhasmiṁ lokanāthamhi, kāhāma puññasañcayaṁ..

402.

“agghiyaṁ sukataṁ katvā, satahatthasamuggataṁ.

diyaḍḍhahatthapatthaṭaṁ, vimānaṁ nabhamuggataṁ..

403.

“katvāna hammiyaṁ tattha, tālapantīhi cittitaṁ.

sakaṁ cittaṁ pasādetvā, cetiyaṁ pūjayuttamaṁ..

404.

“aggikkhandhova jalito, kiṁsuko iva {sālarājāva (sī0)} phullito.

indalaṭṭhīva ākāse, obhāseti catuddisā..

405.

“tattha cittaṁ pasādetvā, katvāna kusalaṁ bahuṁ.

pubbakammaṁ saritvāna, tidasaṁ upapajjahaṁ..

406.

“sahassayuttaṁ hayavāhiṁ, dibbayānamadhiṭṭhito.

ubbiddhaṁ bhavanaṁ mayhaṁ, sattabhūmaṁ samuggataṁ..

407.

“kūṭāgārasahassāni, sabbasoṇṇamayā ahuṁ.

jalanti sakatejena, disā sabbā pabhāsayaṁ..

408.

“santi aññepi niyyūhā, lohitaṅgamayā tadā.

tepi jotanti ābhāya, samantā caturo disā..

409.

“puññakammābhinibbattā, kūṭāgārā sunimmitā.

maṇimayāpi jotanti, disā dasa {disodisaṁ (syā0)} samantato..

410.

“tesaṁ ujjotamānānaṁ, obhāso vipulo ahu.

sabbe deve abhibhomi, puññakammassidaṁ phalaṁ..

411.

“saṭṭhikappasahassamhi, ubbiddho nāma khattiyo.

cāturanto vijitāvī, pathaviṁ āvasiṁ ahaṁ..

412.

“tatheva bhaddake kappe, tiṁsakkhattuṁ ahosahaṁ.

sakakammābhiraddhomhi, cakkavattī mahabbalo..

413.

“sattaratanasampanno, catudīpamhi issaro.

tatthāpi bhavanaṁ mayhaṁ, indalaṭṭhīva uggataṁ..

414.

“āyāmato catubbīsaṁ, vitthārena ca dvādasa.

rammaṇaṁ {rammakaṁ (sī0 syā0)} nāma nagaraṁ, daḷhapākāratoraṇaṁ..

415.

“āyāmato pañcasataṁ, vitthārena tadaḍḍhakaṁ.

ākiṇṇaṁ janakāyehi, tidasānaṁ puraṁ viya..

416.

“yathā sūcighare sūcī, pakkhittā paṇṇavīsati.

aññamaññaṁ paghaṭṭenti, ākiṇṇaṁ hoti laṅkataṁ {taṁ tadā (sī0), satatā (syā0), saṅkaraṁ (?)}..

417.

“evampi nagaraṁ mayhaṁ, hatthissarathasaṁkulaṁ.

manussehi sadākiṇṇaṁ, rammaṇaṁ nagaruttamaṁ..

418.

“tattha bhutvā pivitvā ca, puna devattanaṁ gato {punapi devataṅgato (ka0)}..

bhave pacchimake mayhaṁ, ahosi kulasampadā..

419.

“brāhmaññakulasambhūto, mahāratanasañcayo.

asītikoṭiyo hitvā, hiraññassāpi pabbajiṁ..

420.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā mahākassapo thero imā gāthāyo abhāsitthāti.

mahākassapattherassāpadānaṁ tatiyaṁ.

3-4. anuruddhattheraapadānaṁ

421.

“sumedhaṁ bhagavantāhaṁ, lokajeṭṭhaṁ narāsabhaṁ.

vūpakaṭṭhaṁ viharantaṁ, addasaṁ lokanāyakaṁ..

422.

“upagantvāna sambuddhaṁ, sumedhaṁ lokanāyakaṁ.

añjaliṁ paggahetvāna, buddhaseṭṭhamayācahaṁ..

423.

“anukampa mahāvīra, lokajeṭṭha narāsabha.

padīpaṁ te padassāmi, rukkhamūlamhi jhāyato..

424.

“adhivāsesi so dhīro, sayambhū vadataṁ varo.

dumesu vinivijjhitvā, yantaṁ yojiyahaṁ tadā..

425.

“sahassavaṭṭiṁ pādāsiṁ, buddhassa lokabandhuno.

sattāhaṁ pajjalitvāna, dīpā vūpasamiṁsu me..

426.

“tena cittappasādena, cetanāpaṇidhīhi ca.

jahitvā mānusaṁ dehaṁ, vimānamupapajjahaṁ..

427.

“upapannassa devattaṁ, byamhaṁ āsi sunimmitaṁ.

samantato pajjalati, dīpadānassidaṁ phalaṁ..

428.

“samantā yojanasataṁ, virocesimahaṁ tadā.

sabbe deve abhibhomi, dīpadānassidaṁ phalaṁ..

429.

“tiṁsakappāni devindo, devarajjamakārayiṁ.

na maṁ kecītimaññanti, dīpadānassidaṁ phalaṁ..

430.

“aṭṭhavīsatikkhattuñca, cakkavattī ahosahaṁ.

divā rattiñca passāmi, samantā yojanaṁ tadā..

431.

“sahassalokaṁ ñāṇena, passāmi satthu sāsane.

dibbacakkhumanuppatto, dīpadānassidaṁ phalaṁ..

432.

“sumedho nāma sambuddho, tiṁsakappasahassito.

tassa dīpo mayā dinno, vippasannena cetasā..

433.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā anuruddho thero imā gāthāyo abhāsitthāti.

anuruddhattherassāpadānaṁ catutthaṁ.

3-5. puṇṇamantāṇiputtattheraapadānaṁ

434.

“ajjhāyako mantadharo, tiṇṇaṁ vedāna pāragū.

purakkhatomhi sissehi, upagacchiṁ naruttamaṁ..

435.

“padumuttaro lokavidū, āhutīnaṁ paṭiggaho.

mama kammaṁ pakittesi, saṅkhittena mahāmuni..

436.

“tāhaṁ dhammaṁ suṇitvāna, abhivādetvāna satthuno.

añjaliṁ paggahetvāna, pakkamiṁ {pakkāmiṁ (sī0 syā0)} dakkhiṇāmukho..

437.

“saṅkhittena suṇitvāna, vitthārena abhāsayiṁ {adesayiṁ (sī0 syā0)}.

sabbe sissā attamanā, sutvāna mama bhāsato.

sakaṁ diṭṭhiṁ vinodetvā, buddhe cittaṁ pasādayuṁ..

438.

“saṅkhittenapi desemi, vitthārena tathevahaṁ {desesiṁ vitthārenapi bhāsayiṁ (ka0)}.

abhidhammanayaññūhaṁ, kathāvatthuvisuddhiyā.

sabbesaṁ viññāpetvāna, viharāmi anāsavo..

439.

“ito pañcasate kappe, caturo suppakāsakā.

sattaratanasampannā, catudīpamhi issarā..

440.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā puṇṇo mantāṇiputto thero imā gāthāyo abhāsitthāti.

puṇṇamantāṇiputtattherassāpadānaṁ pañcamaṁ.

3-6. upālittheraapadānaṁ

441.

“nagare haṁsavatiyā, sujāto nāma brāhmaṇo.

asītikoṭinicayo, pahūtadhanadhaññavā..

442.

“ajjhāyako mantadharo, tiṇṇaṁ vedāna pāragū.

lakkhaṇe itihāse ca, sadhamme pāramiṁ gato..

443.

“paribbājā ekasikhā {ekabhikkhā (ka0)}, gotamā

buddhasāvakā {sabbatthapi evameva dissati}.

carakā tāpasā ceva, caranti mahiyā tadā..

444.

“tepi maṁ parivārenti, brāhmaṇo vissuto iti.

bahujjano maṁ pūjeti, nāhaṁ pūjemi kiñcanaṁ..

445.

“pūjārahaṁ na passāmi, mānatthaddho ahaṁ tadā.

buddhoti vacanaṁ natthi, tāva nuppajjate jino..

446.

“accayena ahorattaṁ, padumuttaranāmako {nāyako (sī0 syā0)}.

sabbaṁ tamaṁ vinodetvā, loke uppajji cakkhumā..

447.

“vitthārike bāhujaññe, puthubhūte ca sāsane.

upāgami tadā buddho, nagaraṁ haṁsasavhayaṁ..

448.

“pitu atthāya so buddho, dhammaṁ desesi cakkhumā.

tena kālena parisā, samantā yojanaṁ tadā..

449.

“sammato manujānaṁ so, sunando nāma tāpaso.

yāvatā buddhaparisā, pupphehacchādayī tadā..

450.

“catusaccaṁ pakāsente, seṭṭhe ca {heṭṭhā ca (ka0)} pupphamaṇḍape.

koṭisatasahassānaṁ, dhammābhisamayo ahu..

451.

“sattarattindivaṁ buddho, vassetvā dhammavuṭṭhiyo.

aṭṭhame divase patte, sunandaṁ kittayī jino..

452.

“devaloke manusse vā, saṁsaranto ayaṁ bhave.

sabbesaṁ pavaro hutvā, bhavesu saṁsarissati..

453.

“kappasatasahassamhi, okkākakulasambhavo.

gotamo nāma gottena, satthā loke bhavissati..

454.

“tassa dhammesu dāyādo, oraso dhammanimmito.

mantāṇiputto puṇṇoti, hessati satthu sāvako..

455.

“evaṁ kittayi sambuddho, sunandaṁ tāpasaṁ tadā.

hāsayanto janaṁ sabbaṁ, dassayanto sakaṁ balaṁ..

456.

“katañjalī namassanti, sunandaṁ tāpasaṁ janā.

buddhe kāraṁ karitvāna, sodhesi gatimattano..

457.

“tattha me ahu saṅkappo, sutvāna munino vacaṁ.

ahampi kāraṁ kassāmi, yathā passāmi gotamaṁ..

458.

“evāhaṁ cintayitvāna, kiriyaṁ cintayiṁ mama.

kyāhaṁ kammaṁ ācarāmi, puññakkhette anuttare..

459.

“ayañca pāṭhiko bhikkhu, sabbapāṭhissa sāsane.

vinaye agganikkhitto, taṁ ṭhānaṁ patthaye ahaṁ..

460.

“idaṁ me amitaṁ bhogaṁ, akkhobhaṁ sāgarūpamaṁ.

tena bhogena buddhassa, ārāmaṁ māpaye ahaṁ..

461.

“sobhanaṁ nāma ārāmaṁ, nagarassa puratthato.

kiṇitvā {kītvā (sī0), kitvā (ka0)} satasahassena, saṅghārāmaṁ amāpayiṁ..

462.

“kūṭāgāre ca pāsāde, maṇḍape hammiye guhā.

caṅkame sukate katvā, saṅghārāmaṁ amāpayiṁ..

463.

“jantāgharaṁ aggisālaṁ, atho udakamāḷakaṁ.

nhānagharaṁ māpayitvā, bhikkhusaṅghassadāsahaṁ..

464.

“āsandiyo pīṭhake ca, paribhoge ca bhājane.

ārāmikañca bhesajjaṁ, sabbametaṁ adāsahaṁ..

465.

“ārakkhaṁ paṭṭhapetvāna, pākāraṁ kārayiṁ daḷhaṁ.

mā naṁ koci viheṭhesi, santacittāna tādinaṁ..

466.

“satasahassenāvāsaṁ {āvāsaṁ satasahassena (sī0), āvāse satasahasse (syā0)}, saṅghārāme amāpayiṁ.

vepullaṁ taṁ māpayitvā {vepullataṁ pāpayitvā (sī0)}, sambuddhaṁ upanāmayiṁ..

467.

“niṭṭhāpito mayārāmo, sampaṭiccha tuvaṁ muni.

niyyādessāmi taṁ vīra {te vīra (sī0), taṁ dhīra (syā0)}, adhivāsehi cakkhuma..

468.

“padumuttaro lokavidū, āhutīnaṁ paṭiggaho.

mama saṅkappamaññāya, adhivāsesi nāyako..

469.

“adhivāsanamaññāya, sabbaññussa mahesino.

bhojanaṁ paṭiyādetvā, kālamārocayiṁ ahaṁ..

470.

“ārocitamhi kālamhi, padumuttaranāyako.

khīṇāsavasahassehi, ārāmaṁ me upāgami..

471.

“nisinnaṁ kālamaññāya, annapānena tappayiṁ.

bhuttāviṁ kālamaññāya, idaṁ vacanamabraviṁ..

472.

“kīto satasahassena, tattakeneva kārito.

sobhano nāma ārāmo, sampaṭiccha tuvaṁ muni..

473.

“iminārāmadānena, cetanāpaṇidhīhi ca.

bhave nibbattamānohaṁ, labhāmi mama patthitaṁ..

474.

“paṭiggahetvā sambuddho, saṅghārāmaṁ sumāpitaṁ.

bhikkhusaṅghe nisīditvā, idaṁ vacanamabravi..

475.

“yo so buddhassa pādāsi, saṅghārāmaṁ sumāpitaṁ.

tamahaṁ kittayissāmi, suṇātha mama bhāsato..

476.

“hatthī assā rathā pattī, senā ca caturaṅginī.

parivāressantimaṁ niccaṁ, saṅghārāmassidaṁ phalaṁ..

477.

“saṭṭhi tūrasahassāni {turiyasahassāni (sī0 syā0)}, bheriyo samalaṅkatā.

parivāressantimaṁ niccaṁ, saṅghārāmassidaṁ phalaṁ..

478.

“chaḷasītisahassāni, nāriyo samalaṅkatā.

vicittavatthābharaṇā, āmuttamaṇikuṇḍalā..

479.

“aḷārapamhā hasulā, susaññā tanumajjhimā.

parivāressantimaṁ niccaṁ, saṅghārāmassidaṁ phalaṁ..

480.

“tiṁsakappasahassāni, devaloke ramissati.

sahassakkhattuṁ devindo, devarajjaṁ karissati..

481.

“devarājena pattabbaṁ, sabbaṁ paṭilabhissati.

anūnabhogo hutvāna, devarajjaṁ karissati..

482.

“sahassakkhattuṁ cakkavattī, rājā raṭṭhe bhavissati.

pathabyā rajjaṁ vipulaṁ, gaṇanāto asaṅkhiyaṁ..

483.

“kappasatasahassamhi, okkākakulasambhavo.

gotamo nāma gottena, satthā loke bhavissati..

484.

“tassa dhammesu dāyādo, oraso dhammanimmito.

upāli nāma nāmena, hessati satthu sāvako..

485.

“vinaye pāramiṁ patvā, ṭhānāṭhāne ca kovido.

jinasāsanaṁ dhārento, viharissatināsavo..

486.

“sabbametaṁ abhiññāya, gotamo sakyapuṅgavo.

bhikkhusaṅghe nisīditvā, etadagge ṭhapessati..

487.

“aparimeyyupādāya, patthemi tava sāsanaṁ.

so me attho anuppatto, sabbasaṁyojanakkhayo..

488.

“yathā sūlāvuto poso, rājadaṇḍena tajjito.

sūle sātaṁ avindanto, parimuttiṁva icchati..

489.

“tathevāhaṁ mahāvīra, bhavadaṇḍena tajjito.

kammasūlāvuto santo, pipāsāvedanaṭṭito..

490.

“bhave sātaṁ na vindāmi, ḍayhanto tīhi aggibhi.

parimuttiṁ gavesāmi, yathāpi rājadaṇḍito..

491.

“yathā visādo puriso, visena paripīḷito.

agadaṁ so gaveseyya, visaghātāyupālanaṁ {visaghātāyupāyanaṁ (syā0 ka0)}..

492.

“gavesamāno passeyya, agadaṁ visaghātakaṁ.

taṁ pivitvā sukhī assa, visamhā parimuttiyā..

493.

“tathevāhaṁ mahāvīra, yathā visahato naro.

sampīḷito avijjāya, saddhammāgadamesahaṁ..

494.

“dhammāgadaṁ gavesanto, addakkhiṁ sakyasāsanaṁ.

aggaṁ sabbosadhānaṁ taṁ, sabbasallavinodanaṁ..

495.

“dhammosadhaṁ pivitvāna, visaṁ sabbaṁ samūhaniṁ.

ajarāmaraṁ sītibhāvaṁ, nibbānaṁ phassayiṁ ahaṁ..

496.

“yathā bhūtaṭṭito poso, bhūtaggāhena pīḷito.

bhūtavejjaṁ gaveseyya, bhūtasmā parimuttiyā..

497.

“gavesamāno passeyya, bhūtavijjāsu kovidaṁ.

tassa so vihane bhūtaṁ, samūlañca vināsaye..

498.

“tathevāhaṁ mahāvīra, tamaggāhena pīḷito.

ñāṇālokaṁ gavesāmi, tamato parimuttiyā..

499.

“athaddasaṁ sakyamuniṁ, kilesatamasodhanaṁ.

so me tamaṁ vinodesi, bhūtavejjova bhūtakaṁ..

500.

“saṁsārasotaṁ sañchindiṁ, taṇhāsotaṁ nivārayiṁ.

bhavaṁ ugghāṭayiṁ sabbaṁ, bhūtavejjova mūlato..

501.

“garuḷo yathā opatati, pannagaṁ bhakkhamattano.

samantā yojanasataṁ, vikkhobheti mahāsaraṁ..

502.

“pannagaṁ so gahetvāna, adhosīsaṁ viheṭhayaṁ.

ādāya so pakkamati, yenakāmaṁ vihaṅgamo..

503.

“tathevāhaṁ mahāvīra, yathāpi garuḷo balī.

asaṅkhataṁ gavesanto, dose vikkhālayiṁ ahaṁ..

504.

“diṭṭho ahaṁ dhammavaraṁ, santipadamanuttaraṁ.

ādāya viharāmetaṁ, garuḷo pannagaṁ yathā..

505.

“āsāvatī nāma latā, jātā cittalatāvane.

tassā vassasahassena, ekaṁ nibbattate phalaṁ..

506.

“taṁ devā payirupāsanti, tāvadūraphale sati.

devānaṁ sā piyā evaṁ, āsāvatī latuttamā..

507.

“satasahassupādāya, tāhaṁ paricare muni.

sāyaṁ pātaṁ namassāmi, devā āsāvatiṁ yathā..

508.

“avañjhā pāricariyā, amoghā ca namassanā.

dūrāgatampi maṁ santaṁ, khaṇoyaṁ na virādhayi..

509.

“paṭisandhiṁ na passāmi, vicinanto bhave ahaṁ.

nirūpadhi vippamutto {vippayutto (ka0)}, upasanto carāmahaṁ..

510.

“yathāpi padumaṁ nāma, sūriyaraṁsena pupphati.

tathevāhaṁ mahāvīra, buddharaṁsena pupphito..

511.

“yathā balākayonimhi, na vijjati pumo {pumā (sī0 syā0)} sadā.

meghesu gajjamānesu, gabbhaṁ gaṇhanti tā sadā..

512.

“cirampi gabbhaṁ dhārenti, yāva megho na gajjati.

bhārato parimuccanti, yadā megho pavassati..

513.

“padumuttarabuddhassa, dhammameghena gajjato.

saddena dhammameghassa, dhammagabbhaṁ agaṇhahaṁ..

514.

satasahassupādāya, puññagabbhaṁ dharemahaṁ.

nappamuccāmi bhārato, dhammamegho na gajjati..

515.

“yadā tuvaṁ sakyamuni, ramme kapilavatthave.

gajjasi dhammameghena, bhārato parimuccahaṁ..

516.

“suññataṁ animittañca, tathāppaṇihitampi ca.

caturo ca phale sabbe, dhammevaṁ vijanayiṁ {vijaṭayiṁ (ka0) balākānaṁ vijāyanūpamāya saṁsandetvā attho veditabbo} ahaṁ..

dutiyabhāṇavāraṁ.

517.

“aparimeyyupādāya, patthemi tava sāsanaṁ.

so me attho anuppatto, santipadamanuttaraṁ..

518.

“vinaye pāramiṁ patto, yathāpi pāṭhiko isi.

na me samasamo atthi, dhāremi sāsanaṁ ahaṁ..

519.

“vinaye khandhake cāpi, tikacchede ca pañcake {pañcame (sī0)}.

ettha me vimati natthi, akkhare byañjanepi vā..

520.

“niggahe paṭikamme ca, ṭhānāṭhāne ca kovido.

osāraṇe vuṭṭhāpane, sabbattha pāramiṁ gato..

521.

“vinaye khandhake vāpi, nikkhipitvā padaṁ ahaṁ.

ubhato viniveṭhetvā, rasato osareyyahaṁ..

522.

“niruttiyā sukusalo, atthānatthe ca kovido.

anaññātaṁ mayā natthi, ekaggo satthu sāsane..

523.

“rūpadakkho {rūparakkho (?) milindapañho dhammanagarādhikāre passitabbaṁ} ahaṁ ajja, sakyaputtassa sāsane.

kaṅkhaṁ sabbaṁ vinodemi, chindāmi sabbasaṁsayaṁ..

524.

“padaṁ anupadañcāpi, akkharañcāpi byañjanaṁ.

nidāne pariyosāne, sabbattha kovido ahaṁ..

525.

“yathāpi rājā balavā, niggaṇhitvā parantape.

vijinitvāna saṅgāmaṁ, nagaraṁ tattha māpaye..

526.

“pākāraṁ parikhañcāpi, esikaṁ dvārakoṭṭhakaṁ.

aṭṭālake ca vividhe, kāraye nagare bahū..

527.

“siṅghāṭakaṁ caccarañca, suvibhattantarāpaṇaṁ.

kārayeyya sabhaṁ tattha, atthānatthavinicchayaṁ..

528.

“nigghātatthaṁ amittānaṁ, chiddāchiddañca jānituṁ.

balakāyassa rakkhāya, senāpaccaṁ ṭhapeti {thapesi (ka0)} so..

529.

“ārakkhatthāya bhaṇḍassa, nidhānakusalaṁ naraṁ.

mā me bhaṇḍaṁ vinassīti, bhaṇḍarakkhaṁ ṭhapeti so..

530.

“mamatto {māmako (sī0), samaggo (syā0)}

hoti yo rañño, vuddhiṁ yassa ca icchati.

tassādhikaraṇaṁ deti, mittassa paṭipajjituṁ..

531.

“uppātesu nimittesu, lakkhaṇesu ca kovidaṁ.

ajjhāyakaṁ mantadharaṁ, porohicce ṭhapeti so..

532.

“etehaṅgehi sampanno, khattiyoti pavuccati.

sadā rakkhanti rājānaṁ, cakkavākova dukkhitaṁ..

533.

“tatheva tvaṁ mahāvīra, hatāmittova khattiyo.

sadevakassa lokassa, dhammarājāti vuccati..

534.

“titthiye nihanitvāna {nīharitvāna (syā0 ka0)}, mārañcāpi sasenakaṁ.

tamandhakāraṁ vidhamitvā, dhammanagaraṁ amāpayi..

535.

“sīlaṁ pākārakaṁ tattha, ñāṇaṁ te dvārakoṭṭhakaṁ.

saddhā te esikā vīra, dvārapālo ca saṁvaro..

536.

“satipaṭṭhānamaṭṭālaṁ, paññā te caccaraṁ mune.

iddhipādañca siṅghāṭaṁ, dhammavīthi sumāpitā..

537.

“suttantaṁ abhidhammañca, vinayañcāpi kevalaṁ.

navaṅgaṁ buddhavacanaṁ, esā dhammasabhā tava..

538.

“suññataṁ animittañca, vihārañcappaṇīhitaṁ.

āneñjañca nirodho ca, esā dhammakuṭī tava..

539.

“paññāya aggo nikkhitto {agganikkhitto (sī0)}, paṭibhāne ca kovido.

sāriputtoti nāmena, dhammasenāpatī tava..

540.

“cutūpapātakusalo, iddhiyā pāramiṁ gato.

kolito nāma nāmena, porohicco tavaṁ mune..

541.

“porāṇakavaṁsadharo, uggatejo durāsado.

dhutavādīguṇenaggo, akkhadasso tavaṁ mune..

542.

“bahussuto dhammadharo, sabbapāṭhī ca sāsane.

ānando nāma nāmena, dhammārakkho {dhammarakkho (syā0)} tavaṁ mune..

543.

“ete sabbe atikkamma, pamesi bhagavā mamaṁ.

vinicchayaṁ me pādāsi, vinaye viññudesitaṁ..

544.

“yo koci vinaye pañhaṁ, pucchati buddhasāvako.

tattha me cintanā natthi, taññevatthaṁ kathemahaṁ..

545.

“yāvatā buddhakhettamhi, ṭhapetvā taṁ mahāmuni.

vinaye mādiso natthi, kuto bhiyyo bhavissati..

546.

“bhikkhusaṅghe nisīditvā, evaṁ gajjati gotamo.

upālissa samo natthi, vinaye khandhakesu ca..

547.

“yāvatā buddhabhaṇitaṁ, navaṅgaṁ satthusāsanaṁ.

vinayogadhaṁ taṁ {vinayogadhitaṁ (sī0 aṭṭha0), vinaye kathitaṁ (syā0)} sabbaṁ,

vinayamūlapassino {vinayaṁ mūlanti passato (sī0)}..

548.

“mama kammaṁ saritvāna, gotamo sakyapuṅgavo.

bhikkhusaṅghe nisīditvā, etadagge ṭhapesi maṁ..

549.

“satasahassupādāya, imaṁ ṭhānaṁ apatthayiṁ.

so me attho anuppatto, vinaye pāramiṁ gato..

550.

“sakyānaṁ nandijanano, kappako āsahaṁ pure.

vijahitvāna taṁ jātiṁ, putto jāto mahesino..

551.

“ito dutiyake kappe, añjaso nāma khattiyo.

anantatejo amitayaso, bhūmipālo mahaddhano..

552.

“tassa rañño ahaṁ putto, candano nāma khattiyo.

jātimadenupatthaddho, yasabhogamadena ca..

553.

“nāgasatasahassāni, sabbālaṅkārabhūsitā.

tidhāpabhinnā mātaṅgā, parivārenti maṁ sadā..

554.

“sabalehi paretohaṁ, uyyānaṁ gantukāmako.

āruyha sirikaṁ nāgaṁ, nagarā nikkhamiṁ tadā..

555.

“caraṇena ca sampanno, guttadvāro susaṁvuto.

devalo nāma sambuddho, āgacchi purato mama..

556.

“pesetvā sirikaṁ nāgaṁ, buddhaṁ āsādayiṁ tadā.

tato sañjātakopo so {jātakopova (syā0)}, nāgo nuddharate padaṁ..

557.

“nāgaṁ ruṇṇamanaṁ {ruṭṭhamanaṁ (pī0 aṭṭha0), duṭṭhamanaṁ (sī0 aṭṭha0), ruddhapadaṁ (?)} disvā, buddhe kodhaṁ akāsahaṁ.

vihesayitvā sambuddhaṁ, uyyānaṁ agamāsahaṁ..

558.

“sātaṁ tattha na vindāmi, siro pajjalito yathā.

pariḷāhena ḍayhāmi, macchova baḷisādako..

559.

“sasāgarantā pathavī, ādittā viya hoti me.

pitu santikupāgamma, idaṁ vacanamabraviṁ..

560.

“āsīvisaṁva kupitaṁ, aggikkhandhaṁva āgataṁ.

mattaṁva kuñjaraṁ dantiṁ, yaṁ sayambhumasādayiṁ..

561.

“āsādito mayā buddho, ghoro uggatapo jino.

purā sabbe vinassāma, khamāpessāma taṁ muniṁ..

562.

“no ce taṁ nijjhāpessāma, attadantaṁ samāhitaṁ.

orena sattadivasā, raṭṭhaṁ me vidhamissati..

563.

“sumekhalo kosiyo ca, siggavo cāpi sattako {sattuko (sī0)}.

āsādayitvā isayo, duggatā te saraṭṭhakā..

564.

“yadā kuppanti isayo, saññatā brahmacārino.

sadevakaṁ vināsenti, sasāgaraṁ sapabbataṁ..

565.

“tiyojanasahassamhi, purise sannipātayiṁ.

accayaṁ desanatthāya, sayambhuṁ upasaṅkamiṁ..

566.

“allavatthā allasirā, sabbeva pañjalīkatā.

buddhassa pāde nipatitvā, idaṁ vacanamabravuṁ {mabraviṁ (ka0)}..

567.

“khamassu tvaṁ mahāvīra, abhiyācati taṁ jano.

pariḷāhaṁ vinodehi, mā no raṭṭhaṁ vināsaya..

568.

“sadevamānusā sabbe, sadānavā sarakkhasā.

ayomayena kuṭena, siraṁ bhindeyyu me sadā..

569.

“dake {udake (sī0 syā0)} aggi na saṇṭhāti, bījaṁ sele na rūhati.

agade kimi na saṇṭhāti, kopo buddhe na jāyati..

570.

“yathā ca bhūmi acalā, appameyyo ca sāgaro.

anantako ca ākāso, evaṁ buddhā akhobhiyā..

571.

“sadā khantā mahāvīrā, khamitā ca tapassino.

khantānaṁ khamitānañca, gamanaṁ taṁ {vo (syā0)} na vijjati..

572.

“idaṁ vatvāna sambuddho, pariḷāhaṁ vinodayaṁ.

mahājanassa purato, nabhaṁ abbhuggami tadā..

573.

“tena kammenahaṁ vīra, hīnattaṁ ajjhupāgato.

samatikkamma taṁ jātiṁ, pāvisiṁ abhayaṁ puraṁ..

574.

“tadāpi maṁ mahāvīra, ḍayhamānaṁ susaṇṭhitaṁ.

pariḷāhaṁ vinodesi, sayambhuñca khamāpayiṁ..

575.

“ajjāpi maṁ mahāvīra, ḍayhamānaṁ tihaggibhi.

nibbāpesi tayo aggī, sītibhāvañca pāpayiṁ {pāpayī (sī0)}..

576.

yesaṁ sotāvadhānatthi, suṇātha mama bhāsato.

atthaṁ tumhaṁ pavakkhāmi, yathā diṭṭhaṁ padaṁ mama..

577.

“sayambhuṁ taṁ vimānetvā, santacittaṁ samāhitaṁ.

tena kammenahaṁ ajja, jātomhi nīcayoniyaṁ..

578.

“mā vo khaṇaṁ virādhetha, khaṇātītā hi socare.

sadatthe vāyameyyātha, khaṇo vo paṭipādito..

579.

“ekaccānañca vamanaṁ, ekaccānaṁ virecanaṁ.

visaṁ halāhalaṁ eke, ekaccānañca osadhaṁ..

580.

“vamanaṁ paṭipannānaṁ, phalaṭṭhānaṁ virecanaṁ.

osadhaṁ phalalābhīnaṁ, puññakkhettaṁ gavesinaṁ..

581.

“sāsanena viruddhānaṁ, visaṁ halāhalaṁ yathā.

āsīviso diṭṭhaviso {daṭṭhaviso (syā0 aṭṭha0)}, evaṁ jhāpeti taṁ naraṁ..

582.

“sakiṁ pītaṁ halāhalaṁ, uparundhati jīvitaṁ.

sāsanena virujjhitvā, kappakoṭimhi ḍayhati..

583.

“khantiyā avihiṁsāya, mettacittavatāya ca.

sadevakaṁ so tārati, tasmā te avirādhiyā {avirodhiyo (sī0), te avirodhiyā (syā0)}..

584.

“lābhālābhe na sajjanti, sammānanavimānane.

pathavīsadisā buddhā, tasmā te na virādhiyā {te na virodhiyā (sī0 syā0)}..

585.

“devadatte ca vadhake, core aṅgulimālake.

rāhule dhanapāle ca, sabbesaṁ samako muni..

586.

“etesaṁ paṭigho natthi, rāgomesaṁ na vijjati.

sabbesaṁ samako buddho, vadhakassorasassa ca..

587.

“panthe disvāna kāsāvaṁ, chaḍḍitaṁ mīḷhamakkhitaṁ.

sirasmiṁ añjaliṁ katvā, vanditabbaṁ isiddhajaṁ..

588.

“abbhatītā ca ye buddhā, vattamānā anāgatā.

dhajenānena sujjhanti, tasmā ete namassiyā..

589.

“satthukappaṁ suvinayaṁ, dhāremi hadayenahaṁ.

namassamāno vinayaṁ, viharissāmi sabbadā..

590.

“vinayo āsayo mayhaṁ, vinayo ṭhānacaṅkamaṁ.

kappemi vinaye vāsaṁ, vinayo mama gocaro..

591.

“vinaye pāramippatto, samathe cāpi kovido.

upāli taṁ mahāvīra, pāde vandati satthuno..

592.

“so ahaṁ vicarissāmi, gāmā gāmaṁ purā puraṁ.

namassamāno sambuddhaṁ, dhammassa ca sudhammataṁ..

593.

“kilesā jhāpitā mayhaṁ, bhavā sabbe samūhatā.

sabbāsavā parikkhīṇā, natthi dāni punabbhavo..

594.

“svāgataṁ vata me āsi, buddhaseṭṭhassa santike.

tisso vijjā anuppattā, kataṁ buddhassa sāsanaṁ..

595.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā upāli thero imā gāthāyo abhāsitthāti.

upālittherassāpadānaṁ chaṭṭhaṁ.

3-7. aññāsikoṇḍaññattheraapadānaṁ

596.

“padumuttarasambuddhaṁ, lokajeṭṭhaṁ vināyakaṁ.

buddhabhūmimanuppattaṁ, paṭhamaṁ addasaṁ ahaṁ..

597.

“yāvatā bodhiyā mūle, yakkhā sabbe samāgatā.

sambuddhaṁ parivāretvā, vandanti pañjalīkatā..

598.

“sabbe devā tuṭṭhamanā, ākāse sañcaranti te.

buddho ayaṁ anuppatto, andhakāratamonudo..

599.

“tesaṁ hāsaparetānaṁ, mahānādo avattatha.

kilese jhāpayissāma, sammāsambuddhasāsane..

600.

“devānaṁ giramaññāya, vācāsabhimudīrihaṁ.

haṭṭho haṭṭhena cittena, ādibhikkhamadāsahaṁ..

601.

“mama saṅkappamaññāya, satthā loke anuttaro.

devasaṅghe nisīditvā, imā gāthā abhāsatha..

602.

“`sattāhaṁ abhinikkhamma, bodhiṁ ajjhagamaṁ ahaṁ.

idaṁ me paṭhamaṁ bhattaṁ, brahmacārissa yāpanaṁ..

603.

“`tusitā hi idhāgantvā, yo me bhikkhaṁ upānayi.

tamahaṁ kittayissāmi, suṇotha mama bhāsato..

604.

“`tiṁsakappasahassāni {tiṁsamatte kappasagasse (syā0 ka0)}, devarajjaṁ karissati.

sabbe deve abhibhotvā, tidivaṁ āvasissati..

605.

“`devalokā cavitvāna, manussattaṁ gamissati.

sahassadhā cakkavattī, tattha rajjaṁ karissati..

606.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

607.

“`tidasā so cavitvāna, manussattaṁ gamissati.

agārā pabbajitvāna, chabbassāni vasissati..

608.

“`tato sattamake vasse, buddho saccaṁ kathessati.

koṇḍañño nāma nāmena, paṭhamaṁ sacchikāhiti'..

609.

“nikkhantenānupabbajiṁ, padhānaṁ sukataṁ mayā.

kilese jhāpanatthāya, pabbajiṁ anagāriyaṁ..

610.

“abhigantvāna sabbaññū, buddho loke sadevake.

isināme migāraññe {iminā me mahāraññaṁ (syā0), iminā me migāraññaṁ (ka0)}, amatabherimāhani..

611.

“so dāni patto amataṁ, santipadamanuttaraṁ.

sabbāsave pariññāya, viharāmi anāsavo..

612.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā aññāsikoṇḍañño {aññātakoṇḍañño (sī0), aññā koṇḍañño (syā0)} thero imā

gāthāyo abhāsitthāti.

aññāsikoṇḍaññattherassāpadānaṁ sattamaṁ.

3-8. piṇḍolabhāradvājattheraapadānaṁ

613.

“padumuttaro nāma jino, sayambhū aggapuggalo.

purato himavantassa, cittakūṭe vasī tadā..

614.

“abhītarūpo tatthāsiṁ, migarājā catukkamo.

tassa saddaṁ suṇitvāna, vikkhambhanti bahujjanā..

615.

“suphullaṁ padumaṁ gayha, upagacchiṁ narāsabhaṁ.

vuṭṭhitassa samādhimhā, buddhassa abhiropayiṁ..

616.

“cātuddisaṁ namassitvā, buddhaseṭṭhaṁ naruttamaṁ.

sakaṁ cittaṁ pasādetvā, sīhanādaṁ nadiṁ ahaṁ {tadā (syā0)}..

617.

“padumuttaro lokavidū, āhutīnaṁ paṭiggaho.

sakāsane nisīditvā, imā gāthā abhāsatha..

618.

“`buddhassa giramaññāya, sabbe devā samāgatā.

āgato vadataṁ seṭṭho, dhammaṁ sossāma taṁ mayaṁ..

619.

“`tesaṁ hāsaparetānaṁ, purato lokanāyako.

mama saddaṁ {kammaṁ (?)} pakittesi, dīghadassī mahāmuni'..

620.

“yenidaṁ padumaṁ dinnaṁ, sīhanādo ca nādito.

tamahaṁ kittayissāmi, suṇātha mama bhāsato..

621.

“`ito aṭṭhamake kappe, cakkavattī bhavissati.

sattaratanasampanno catudīpamhi issaro..

622.

“`kārayissati issariyaṁ {issaraṁ (syā0 ka0)}, mahiyā catusaṭṭhiyā.

padumo nāma nāmena, cakkavattī mahabbalo..

623.

“kappasatasahassamhi, okkākakulasambhavo.

gotamo nāma gottena, satthā loke bhavissati..

624.

`pakāsite pāvacane, brahmabandhu bhavissati.

brahmaññā abhinikkhamma, pabbajissati tāvade'..

625.

“padhānapahitatto so, upasanto nirūpadhi.

sabbāsave pariññāya, nibbāyissatināsavo..

626.

“vijane pantaseyyamhi, vāḷamigasamākule.

sabbāsave pariññāya, nibbāyissatināsavo..

627.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā piṇḍolabhāradvājo thero imā gāthāyo abhāsitthāti.

piṇḍolabhāradvājattherassāpadānaṁ aṭṭhamaṁ.

3-9. khadiravaniyarevatattheraapadānaṁ

628.

“gaṅgā bhāgīrathī nāma, himavantā pabhāvitā.

kutitthe nāviko āsiṁ, orime ca tariṁ {orimaṁ ca tare (syā0)} ahaṁ..

629.

“padumuttaro nāyako, sambuddho dvipaduttamo.

vasī satasahassehi, gaṅgātīramupāgato {pubbe mayhaṁ sutaṁ āsi,

“padumuttaranāyako. vasīsatasahassehi, gaṅgāsotaṁ tarissati“. (sī0)}..

630.

“bahū nāvā samānetvā, vaḍḍhakīhi {cammakehi (ka0)} susaṅkhataṁ.

nāvāya {nāvānaṁ (ka0)} chadanaṁ katvā, paṭimāniṁ narāsabhaṁ..

631.

“āgantvāna ca sambuddho, ārūhi tañca nāvakaṁ.

vārimajjhe ṭhito satthā, imā gāthā abhāsatha..

632.

“`yo so tāresi sambuddhaṁ, saṅghañcāpi anāsavaṁ.

tena cittappasādena, devaloke ramissati..

633.

“`nibbattissati te byamhaṁ, sukataṁ nāvasaṇṭhitaṁ.

ākāse pupphachadanaṁ, dhārayissati sabbadā..

634.

“`aṭṭhapaññāsakappamhi, tārako {tāraṇo (syā0)} nāma khattiyo.

cāturanto vijitāvī, cakkavattī bhavissati..

635.

“`sattapaññāsakappamhi, cammako {campako (sī0), cambako (syā0)} nāma khattiyo.

uggacchantova sūriyo, jotissati mahabbalo..

636.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

637.

“`tidasā so cavitvāna, manussattaṁ gamissati.

revato nāma nāmena, brahmabandhu bhavissati..

638.

“`agārā nikkhamitvāna, sukkamūlena codito.

gotamassa bhagavato, sāsane pabbajissati..

639.

“`so pacchā pabbajitvāna, yuttayogo vipassako.

sabbāsave pariññāya, nibbāyissatināsavo'..

640.

“vīriyaṁ {viriyaṁ (sī0 syā0)} me dhuradhorayhaṁ, yogakkhemādhivāhanaṁ.

dhāremi antimaṁ dehaṁ, sammāsambuddhasāsane..

641.

“satasahasse kataṁ kammaṁ, phalaṁ dassesi me idha.

sumutto saravegova, kilese jhāpayī mama..

642.

“tato maṁ vananirataṁ, disvā lokantagū muni.

vanavāsibhikkhūnaggaṁ, paññapesi mahāmati..

643.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā khadiravaniyo revato thero imā gāthāyo abhāsitthāti.

khadiravaniyarevatattherassāpadānaṁ navamaṁ.

3-10. ānandattheraapadānaṁ

644.

“ārāmadvārā nikkhamma, padumuttaro mahāmuni.

vassento amataṁ vuṭṭhiṁ, nibbāpesi mahājanaṁ..

645.

“satasahassaṁ te dhīrā, chaḷabhiññā mahiddhikā.

parivārenti sambuddhaṁ, chāyāva anapāyinī {anupāyinī (syā0 ka0)}..

646.

“hatthikkhandhagato āsiṁ, setacchattaṁ varuttamaṁ.

sucārurūpaṁ disvāna, vitti me udapajjatha..

647.

“oruyha hatthikhandhamhā, upagacchiṁ narāsabhaṁ.

ratanāmayachattaṁ me, buddhaseṭṭhassa dhārayiṁ..

648.

“mama saṅkappamaññāya, padumuttaro mahāisi.

taṁ kathaṁ ṭhapayitvāna, imā gāthā abhāsatha..

649.

“`yo so chattamadhāresi, soṇṇālaṅkārabhūsitaṁ.

tamahaṁ kittayissāmi, suṇotha mama bhāsato..

650.

“`ito gantvā ayaṁ poso, tusitaṁ āvasissati.

anubhossati sampattiṁ, accharāhi purakkhato..

651.

“`catuttiṁsatikkhattuñca, devarajjaṁ karissati.

balādhipo aṭṭhasataṁ, vasudhaṁ āvasissati..

652.

“`aṭṭhapaññāsakkhattuñca, cakkavattī bhavissati.

padesarajjaṁ vipulaṁ, mahiyā kārayissati..

653.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

654.

“`sakyānaṁ kulaketussa, ñātibandhu bhavissati.

ānando nāma nāmena, upaṭṭhāko mahesino..

655.

“`ātāpī nipako cāpi, bāhusacce sukovido.

nivātavutti atthaddho, sabbapāṭhī bhavissati..

656.

“`padhānapahitatto so, upasanto nirūpadhi.

sabbāsave pariññāya, nibbāyissatināsavo..

657.

“`santi āraññakā nāgā, kuñjarā saṭṭhihāyanā.

tidhāpabhinnā mātaṅgā, īsādantā urūḷhavā..

658.

“`anekasatasahassā, paṇḍitāpi mahiddhikā.

sabbe te buddhanāgassa, na hontu paṇidhimhi te' {na honti parivimbhitā (syā0), na honti paṇidhimhi te (ka0)}..

659.

“ādiyāme namassāmi, majjhime atha pacchime.

pasannacitto sumano, buddhaseṭṭhaṁ upaṭṭhahiṁ..

660.

“ātāpī nipako cāpi, sampajāno patissato.

sotāpattiphalaṁ patto, sekhabhūmīsu kovido..

661.

“satasahassito kappe, yaṁ kammamabhinīhariṁ.

tāhaṁ bhūmimanuppatto, ṭhitā saddhammamācalā {ṭhito saddhammamācalo (sī0), ṭhitā saddhā mahapphalā (syā0)}..

662.

“svāgataṁ vata me āsi, buddhaseṭṭhassa santike.

tisso vijjā anuppattā, kataṁ buddhassa sāsanaṁ..

663.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā ānando thero imā gāthāyo abhāsitthāti.

ānandattherassāpadānaṁ dasamaṁ.

tassuddānaṁ --

buddho paccekabuddho ca, sāriputto ca kolito.

kassapo anuruddho ca, puṇṇatthero upāli ca..

aññāsikoṇḍañño piṇḍolo, revatānandapaṇḍito.

chasatāni ca paññāsa, gāthāyo sabbapiṇḍitā..

apadāne buddhavaggo paṭhamo.

2. sīhāsaniyavaggo

1. sīhāsanadāyakattheraapadānaṁ

1.

“nibbute lokanāthamhi, siddhatthe dvipaduttame {dipaduttame (sī0 syā0)}.

vitthārike pāvacane, bāhujaññamhi sāsane..

2.

“pasannacitto sumano, sīhāsanamakāsahaṁ.

sīhāsanaṁ karitvāna, pādapīṭhamakāsahaṁ..

3.

“sīhāsane ca vassante, gharaṁ tattha akāsahaṁ.

tena cittappasādena, tusitaṁ upapajjahaṁ..

4.

“āyāmena catubbīsa, yojanaṁ āsi {yojanāsiṁsu (syā0 ka0)} tāvade.

vimānaṁ sukataṁ mayhaṁ, vitthārena catuddasa..

5.

“sataṁ {satta (syā0)} kaññāsahassāni, parivārenti maṁ sadā.

soṇṇamayañca pallaṅkaṁ, byamhe āsi sunimmitaṁ..

6.

“hatthiyānaṁ assayānaṁ, dibbayānaṁ upaṭṭhitaṁ.

pāsādā sivikā ceva, nibbattanti yadicchakaṁ..

7.

“maṇimayā ca pallaṅkā, aññe sāramayā bahū.

nibbattanti mamaṁ sabbe, sīhāsanassidaṁ phalaṁ..

8.

“soṇṇamayā rūpimayā, phalikāveḷuriyāmayā.

pādukā abhirūhāmi, pādapīṭhassidaṁ phalaṁ..

9.

“catunnavutito {catunavute ito (sī0 syā0)} kappe, yaṁ kammamakariṁ tadā.

duggatiṁ nābhijānāmi, puññakammassidaṁ phalaṁ..

10.

“tesattatimhito kappe, indanāmā tayo janā.

dvesattatimhito kappe, tayo sumananāmakā..

11.

“samasattatito kappe, tayo varuṇanāmakā.

sattaratanasampannā, catudīpamhi issarā..

12.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā sīhāsanadāyako thero imā gāthāyo abhāsitthāti.

sīhāsanadāyakattherassāpadānaṁ paṭhamaṁ.

2. ekatthambhikattheraapadānaṁ

13.

“siddhatthassa bhagavato, mahāpūgagaṇo ahu.

saraṇaṁ gatā ca te buddhaṁ, saddahanti tathāgataṁ..

14.

“sabbe saṅgamma mantetvā, māḷaṁ kubbanti satthuno.

ekatthambhaṁ alabhantā, vicinanti brahāvane..

15.

“tehaṁ araññe disvāna, upagamma gaṇaṁ tadā.

añjaliṁ paggahetvāna, paripucchiṁ gaṇaṁ ahaṁ..

16.

“te me puṭṭhā viyākaṁsu, sīlavanto upāsakā.

māḷaṁ mayaṁ kattukāmā, ekatthambho na labbhati..

17.

“ekatthambhaṁ mamaṁ detha, ahaṁ dassāmi satthuno.

āharissāmahaṁ thambhaṁ, appossukkā bhavantu te {bhavantu vo (sī0), bhavātha vo (?)}..

18.

“te me thambhaṁ pavecchiṁsu, pasannā tuṭṭhamānasā.

tato paṭinivattitvā, agamaṁsu sakaṁ gharaṁ..

19.

“aciraṁ gate pūgagaṇe, thambhaṁ ahāsahaṁ tadā.

haṭṭho haṭṭhena cittena, paṭhamaṁ ussapesahaṁ..

20.

“tena cittappasādena, vimānaṁ upapajjahaṁ.

ubbiddhaṁ bhavanaṁ mayhaṁ, sattabhūmaṁ {satabhūmaṁ (sī0 ka0)} samuggataṁ..

21.

“vajjamānāsu bherīsu, paricāremahaṁ sadā.

pañcapaññāsakappamhi, rājā āsiṁ yasodharo..

22.

“tatthāpi bhavanaṁ mayhaṁ, sattabhūmaṁ samuggataṁ.

kūṭāgāravarūpetaṁ, ekatthambhaṁ manoramaṁ..

23.

“ekavīsatikappamhi, udeno nāma khattiyo.

tatrāpi bhavanaṁ mayhaṁ, sattabhūmaṁ samuggataṁ..

24.

“yaṁ yaṁ yonupapajjāmi, devattaṁ atha mānusaṁ.

anubhomi sukhaṁ sabbaṁ {sabbametaṁ (syā0)}, ekatthambhassidaṁ phalaṁ..

25.

“catunnavutito kappe, yaṁ thambhamadadaṁ tadā.

duggatiṁ nābhijānāmi, ekatthambhassidaṁ phalaṁ..

26.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā ekatthambhiko thero imā gāthāyo abhāsitthāti.

ekatthambhikattherassāpadānaṁ dutiyaṁ.

3. nandattheraapadānaṁ

27.

“padumuttarassa bhagavato, lokajeṭṭhassa tādino.

vatthaṁ khomaṁ mayā dinnaṁ, sayambhussa mahesino..

28.

“taṁ me buddho viyākāsi, jalajuttaranāmako.

`iminā vatthadānena, hemavaṇṇo bhavissasi..

29.

“`dve sampattī anubhotvā, kusalamūlehi codito.

gotamassa bhagavato, kaniṭṭho tvaṁ bhavissasi..

30.

“`rāgaratto sukhasīlo, kāmesu gedhamāyuto.

buddhena codito santo, tadā {tato (syā0)} tvaṁ pabbajissasi..

31.

“`pabbajitvāna tvaṁ tattha, kusalamūlena codito.

sabbāsave pariññāya, nibbāyissasināsavo'..

32.

“satta {sata (syā0)} kappasahassamhi, caturo ceḷanāmakā.

saṭṭhi kappasahassamhi, upacelā catujjanā..

33.

“pañca kappasahassamhi, ceḷāva caturo janā.

sattaratanasampannā, catudīpamhi issarā..

34.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā nando thero imā gāthāyo abhāsitthāti.

nandattherassāpadānaṁ tatiyaṁ.

4. cūḷapanthakattheraapadānaṁ

35.

“padumuttaro nāma jino, āhutīnaṁ paṭiggaho.

gaṇamhā vūpakaṭṭho so, himavante vasī tadā..

36.

“ahampi himavantamhi, vasāmi assame tadā.

acirāgataṁ mahāvīraṁ, upesiṁ lokanāyakaṁ..

37.

“pupphacchattaṁ gahetvāna, upagacchiṁ narāsabhaṁ.

samādhiṁ samāpajjantaṁ, antarāyamakāsahaṁ..

38.

“ubho hatthehi paggayha, pupphacchattaṁ adāsahaṁ.

paṭiggahesi bhagavā, padumuttaro mahāmuni..

39.

“sabbe devā attamanā, himavantaṁ upenti te.

sādhukāraṁ pavattesuṁ, anumodissati cakkhumā..

40.

“idaṁ vatvāna te devā, upagacchuṁ naruttamaṁ.

ākāse dhārayantassa {dhārayantaṁ me (ka), dhārayato me (?)}, padumacchattamuttamaṁ..

41.

“satapattachattaṁ paggayha, adāsi tāpaso mama.

`tamahaṁ kittayissāmi, suṇātha mama bhāsato..

42.

“`pañcavīsatikappāni, devarajjaṁ karissati.

catuttiṁsatikkhattuñca, cakkavattī bhavissati..

43.

“`yaṁ yaṁ yoniṁ saṁsarati, devattaṁ atha mānusaṁ.

abbhokāse patiṭṭhantaṁ, padumaṁ dhārayissati'..

44.

“kappasatasahassamhi, okkākakulasambhavo.

gotamo nāma gottena {nāmena (sī0 ka0)}, satthā loke bhavissati..

45.

“`pakāsite pāvacane, manussattaṁ labhissati.

manomayamhi kāyamhi, uttamo so bhavissati..

46.

“`dve bhātaro bhavissanti, ubhopi panthakavhayā.

anubhotvā uttamatthaṁ, jotayissanti sāsanaṁ'..

47.

“sohaṁ aṭṭhārasavasso {so aṭṭhārasavassohaṁ (syā0)}, pabbajiṁ anagāriyaṁ.

visesāhaṁ na vindāmi, sakyaputtassa sāsane..

48.

“dandhā mayhaṁ gatī āsi, paribhūto pure ahuṁ {ahaṁ (syā0)}.

bhātā ca maṁ paṇāmesi, gaccha dāni sakaṁ gharaṁ..

49.

“sohaṁ paṇāmito santo, saṅghārāmassa koṭṭhake.

dummano tattha aṭṭhāsiṁ, sāmaññasmiṁ apekkhavā..

50.

“bhagavā tattha {athettha satthā (sī0 syā0)} āgacchi, sīsaṁ mayhaṁ parāmasi.

bāhāya maṁ gahetvāna, saṅghārāmaṁ pavesayi..

51.

“anukampāya me satthā, adāsi pādapuñchaniṁ.

evaṁ suddhaṁ adhiṭṭhehi, ekamantamadhiṭṭhahaṁ..

52.

“hatthehi tamahaṁ gayha, sariṁ kokanadaṁ ahaṁ.

tattha cittaṁ vimucci me, arahattaṁ apāpuṇiṁ..

53.

“manomayesu kāyesu, sabbattha pāramiṁ gato.

sabbāsave pariññāya, viharāmi anāsavo..

54.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā cūḷapanthako {cullapanthako (sī0 syā0)} thero imā gāthāyo abhāsitthāti.

cūḷapanthakattherassāpadānaṁ catutthaṁ.

5. pilindavacchattheraapadānaṁ

55.

“nibbute lokanāthamhi, sumedhe aggapuggale.

pasannacitto sumano, thūpapūjaṁ akāsahaṁ..

56.

“ye ca khīṇāsavā tattha, chaḷabhiññā mahiddhikā.

tehaṁ tattha samānetvā, saṅghabhattaṁ akāsahaṁ..

57.

“sumedhassa bhagavato, upaṭṭhāko tadā ahu.

sumedho nāma nāmena, anumodittha so tadā..

58.

“tena cittappasādena, vimānaṁ upapajjahaṁ.

chaḷāsītisahassāni, accharāyo ramiṁsu me..

59.

“mameva anuvattanti, sabbakāmehi tā sadā.

aññe deve abhibhomi, puññakammassidaṁ phalaṁ..

60.

“pañcavīsatikappamhi, varuṇo nāma khattiyo.

visuddhabhojano {susuddhabhojano (sī0)} āsiṁ, cakkavattī ahaṁ tadā..

61.

“na te bījaṁ pavapanti, napi nīyanti naṅgalā.

akaṭṭhapākimaṁ sāliṁ, paribhuñjanti mānusā..

62.

“tattha rajjaṁ karitvāna, devattaṁ puna gacchahaṁ.

tadāpi edisā mayhaṁ, nibbattā bhogasampadā..

63.

“na maṁ mittā amittā vā, hiṁsanti sabbapāṇino.

sabbesampi piyo homi, puññakammassidaṁ phalaṁ..

64.

“tiṁsakappasahassamhi, yaṁ dānamadadiṁ tadā.

duggatiṁ nābhijānāmi, gandhālepassidaṁ phalaṁ..

65.

“imasmiṁ bhaddake kappe, eko āsiṁ janādhipo.

mahānubhāvo rājāhaṁ {rājīsi (syā0 ka0)}, cakkavattī mahabbalo..

66.

“sohaṁ pañcasu sīlesu, ṭhapetvā janataṁ bahuṁ.

pāpetvā sugatiṁyeva, devatānaṁ piyo ahuṁ..

67.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā pilindavaccho {pilindivaccho (sī0)} thero imā gāthāyo abhāsitthāti.

pilindavacchattherassāpadānaṁ pañcamaṁ.

6. rāhulattheraapadānaṁ

68.

“padumuttarassa bhagavato, lokajeṭṭhassa tādino.

sattabhūmamhi pāsāde, ādāsaṁ santhariṁ ahaṁ..

69.

“khīṇāsavasahassehi, parikiṇṇo mahāmuni.

upāgami gandhakuṭiṁ, dvipadindo {dipadindo (sī0 syā0)} narāsabho..

70.

“virocento {virocayaṁ (syā0)} gandhakuṭiṁ, devadevo narāsabho.

bhikkhusaṅghe ṭhito satthā, imā gāthā abhāsatha..

71.

“`yenāyaṁ jotitā seyyā, ādāsova susanthato.

tamahaṁ kittayissāmi, suṇātha mama bhāsato..

72.

“`soṇṇamayā rūpimayā, atho veḷuriyāmayā.

nibbattissanti pāsādā, ye keci manaso piyā..

73.

“`catusaṭṭhikkhattuṁ devindo, devarajjaṁ karissati.

sahassakkhattuṁ cakkavattī, bhavissati anantarā..

74.

“`ekavīsatikappamhi, vimalo nāma khattiyo.

cāturanto vijitāvī, cakkavattī bhavissati..

75.

“`nagaraṁ reṇuvatī nāma, iṭṭhakāhi sumāpitaṁ.

āyāmato tīṇi sataṁ, caturassasamāyutaṁ..

76.

“`sudassano nāma pāsādo, vissakammena māpito {visukammena

māpito (ka0), vissakammena nimmito (sī0)}.

kūṭāgāravarūpeto, sattaratanabhūsito..

77.

“`dasasaddāvivittaṁ taṁ {avivittaṁ (sī0)}, vijjādharasamākulaṁ.

sudassanaṁva nagaraṁ, devatānaṁ bhavissati..

78.

“`pabhā niggacchate tassa, uggacchanteva sūriye.

virocessati taṁ niccaṁ, samantā aṭṭhayojanaṁ..

79.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

80.

“`tusitā so cavitvāna, sukkamūlena codito.

gotamassa bhagavato, atrajo so bhavissati..

81.

“`sace vaseyya {sacā'vaseyya (?)} agāraṁ, cakkavattī bhaveyya so.

aṭṭhānametaṁ yaṁ tādī, agāre ratimajjhagā..

82.

“`nikkhamitvā agāramhā, pabbajissati subbato.

rāhulo nāma nāmena, arahā so bhavissati'..

83.

“kikīva aṇḍaṁ rakkheyya, cāmarī viya vāladhiṁ.

nipako sīlasampanno, mamaṁ rakkhi mahāmuni {evaṁ rakkhiṁ mahāmuni (sī0 ka0), mamaṁ dakkhi mahāmuni (syā0)}..

84.

“tassāhaṁ dhammamaññāya, vihāsiṁ sāsane rato.

sabbāsave pariññāya, viharāmi anāsavo..

85.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā rāhulo thero imā gāthāyo abhāsitthāti.

rāhulattherassāpadānaṁ chaṭṭhaṁ.

7. upasenavaṅgantaputtattheraapadānaṁ

86.

“padumuttaraṁ bhagavantaṁ, lokajeṭṭhaṁ narāsabhaṁ.

pabbhāramhi nisīdantaṁ, upagacchiṁ naruttamaṁ..

87.

“kaṇikārapupphaṁ {kaṇikāraṁ pupphitaṁ (sī0 syā0)} disvā, vaṇṭe chetvānahaṁ tadā.

alaṅkaritvā chattamhi, buddhassa abhiropayiṁ..

88.

“piṇḍapātañca pādāsiṁ, paramannaṁ subhojanaṁ.

buddhena navame tattha, samaṇe aṭṭha bhojayiṁ..

89.

“anumodi mahāvīro, sayambhū aggapuggalo.

iminā chattadānena, paramannapavecchanā..

90.

“tena cittappasādena, sampattimanubhossasi.

chattiṁsakkhattuṁ devindo, devarajjaṁ karissati..

91.

“ekavīsatikkhattuñca, cakkavattī bhavissati.

padesarajjaṁ vipulaṁ, gaṇanāto asaṅkhiyaṁ..

92.

“satasahassito kappe, okkākakulasambhavo.

gotamo nāma gottena, satthā loke bhavissati {yaṁ vadanti sumedhoti, bhūripaññaṁ sumedhasaṁ. kappeto satasahasse, esa buddho bhavissati. (ka0)}..

93.

“sāsane dibbamānamhi, manussattaṁ gamissati.

tassa dhammesu dāyādo, oraso dhammanimmito..

94.

“upasenoti nāmena, hessati satthu sāvako.

{idaṁ pādadvayaṁ theragāthāaṭṭhakathāyameva dissati} samantapāsādikattā, aggaṭṭhāne ṭhapessati

{idaṁ pādadvayaṁ theragāthāaṭṭhakathāyameva dissati}..

95.

“carimaṁ vattate mayhaṁ, bhavā sabbe samūhatā.

dhāremi antimaṁ dehaṁ, jetvā māraṁ savāhanaṁ {savāhiniṁ (?)}..

96.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā upaseno vaṅgantaputto thero imā gāthāyo abhāsitthāti.

upasenavaṅgantaputtattherassāpadānaṁ sattamaṁ.

tatiyabhāṇavāraṁ.

8. raṭṭhapālattheraapadānaṁ

97.

“padumuttarassa bhagavato, lokajeṭṭhassa tādino.

varanāgo mayā dinno, īsādanto urūḷhavā..

98.

“setacchatto pasobhito, sakappano sahatthipo.

agghāpetvāna taṁ sabbaṁ, saṅghārāmaṁ akārayiṁ..

99.

“catupaññāsasahassāni, pāsāde kārayiṁ ahaṁ.

mahoghadānaṁ {mahābhattaṁ (sī0), mahoghañca (ka0), mahādānaṁ (?)} karitvāna, niyyādesiṁ mahesino..

100.

“anumodi mahāvīro, sayambhū aggapuggalo.

sabbe jane hāsayanto, desesi amataṁ padaṁ..

101.

“taṁ me buddho viyākāsi, jalajuttaranāmako.

bhikkhusaṅghe nisīditvā, imā gāthā abhāsatha..

102.

“`catupaññāsasahassāni, pāsāde kārayī ayaṁ.

kathayissāmi vipākaṁ, suṇotha mama bhāsato..

103.

“`aṭṭhārasasahassāni, kūṭāgārā bhavissare.

byamhuttamamhi nibbattā, sabbasoṇṇamayā ca te..

104.

“`paññāsakkhattuṁ devindo, devarajjaṁ karissati.

aṭṭhapaññāsakkhattuñca, cakkavattī bhavissati..

105.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

106.

“`devalokā cavitvāna, sukkamūlena codito.

aḍḍhe kule mahābhoge, nibbattissati tāvade..

107.

“`so pacchā pabbajitvāna, sukkamūlena codito.

raṭṭhapāloti nāmena, hessati satthu sāvako..

108.

“`padhānapahitatto so, upasanto nirūpadhi.

sabbāsave pariññāya, nibbāyissatināsavo'..

109.

“uṭṭhāya abhinikkhamma, jahitā bhogasampadā.

kheḷapiṇḍeva bhogamhi, pemaṁ mayhaṁ na vijjati..

110.

“vīriyaṁ me dhuradhorayhaṁ, yogakkhemādhivāhanaṁ.

dhāremi antimaṁ dehaṁ, sammāsambuddhasāsane..

111.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā raṭṭhapālo thero imā gāthāyo abhāsitthāti.

raṭṭhapālattherassāpadānaṁ aṭṭhamaṁ.

9. sopākattheraapadānaṁ

112.

“pabbhāraṁ sodhayantassa {sevayantassa (sī0 ka0)}, vipine pabbatuttame.

siddhattho nāma bhagavā, āgacchi mama santikaṁ..

113.

“buddhaṁ upagataṁ disvā, lokajeṭṭhassa tādino.

santharaṁ santharitvāna {paññapetvāna (syā0 aṭṭha)}, pupphāsanamadāsahaṁ..

114.

“pupphāsane nisīditvā, siddhattho lokanāyako.

mamañca gatimaññāya, aniccatamudāhari..

115.

“`aniccā vata saṅkhārā, uppādavayadhammino.

uppajjitvā nirujjhanti, tesaṁ vūpasamo sukho'..

116.

“idaṁ vatvāna sabbaññū, lokajeṭṭho narāsabho.

nabhaṁ abbhuggami vīro, haṁsarājāva ambare..

117.

“sakaṁ diṭṭhiṁ jahitvāna, bhāvayāniccasaññahaṁ.

ekāhaṁ bhāvayitvāna, tattha kālaṁ kato ahaṁ..

118.

“dve sampattī anubhotvā, sukkamūlena codito.

pacchime bhave sampatte, sapākayonupāgamiṁ..

119.

“agārā abhinikkhamma, pabbajiṁ anagāriyaṁ.

jātiyā sattavassohaṁ, arahattamapāpuṇiṁ..

120.

“āraddhavīriyo pahitatto, sīlesu susamāhito.

tosetvāna mahānāgaṁ, alatthaṁ upasampadaṁ..

121.

“catunnavutito kappe, yaṁ kammamakariṁ tadā.

duggatiṁ nābhijānāmi, pupphadānassidaṁ phalaṁ..

122.

“catunnavutito kappe, yaṁ saññaṁ bhāvayiṁ tadā.

taṁ saññaṁ bhāvayantassa, patto me āsavakkhayo..

123.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā sopāko thero imā gāthāyo abhāsitthāti.

sopākattherassāpadānaṁ navamaṁ.

10. sumaṅgalattheraapadānaṁ

124.

“āhutiṁ yiṭṭhukāmohaṁ, paṭiyādetvāna bhojanaṁ.

brāhmaṇe paṭimānento, visāle māḷake ṭhito..

125.

“athaddasāsiṁ sambuddhaṁ, piyadassiṁ mahāyasaṁ.

sabbalokavinetāraṁ, sayambhuṁ aggapuggalaṁ..

126.

“bhagavantaṁ jutimantaṁ, sāvakehi purakkhataṁ.

ādiccamiva rocantaṁ, rathiyaṁ paṭipannakaṁ..

127.

“añjaliṁ paggahetvāna, sakaṁ cittaṁ pasādayiṁ.

manasāva nimantesiṁ, `āgacchatu mahāmuni'..

128.

“mama saṅkappamaññāya, satthā loke anuttaro.

khīṇāsavasahassehi, mama dvāraṁ upāgami..

129.

“namo te purisājañña, namo te purisuttama.

pāsādaṁ abhirūhitvā, sīhāsane nisīdataṁ {nisīda tvaṁ (sī0)}..

130.

“danto dantaparivāro, tiṇṇo tārayataṁ varo.

pāsādaṁ abhirūhitvā, nisīdi pavarāsane..

131.

“yaṁ me atthi sake gehe, āmisaṁ paccupaṭṭhitaṁ.

tāhaṁ buddhassa pādāsiṁ, pasanno sehi pāṇibhi..

132.

“pasannacitto sumano, vedajāto katañjalī.

buddhaseṭṭhaṁ namassāmi, aho buddhassuḷāratā..

133.

“aṭṭhannaṁ payirūpāsataṁ, bhuñjaṁ khīṇāsavā bahū.

tuyheveso ānubhāvo, saraṇaṁ taṁ upemahaṁ..

134.

“piyadassī ca bhagavā, lokajeṭṭho narāsabho.

bhikkhusaṅghe nisīditvā, imā gāthā abhāsatha..

135.

“`yo so saṅghaṁ abhojesi, ujubhūtaṁ samāhitaṁ.

tathāgatañca sambuddhaṁ, suṇātha mama bhāsato..

136.

“`sattavīsatikkhattuṁ so, devarajjaṁ karissati.

sakakammābhiraddho so, devaloke ramissati..

137.

“`dasa aṭṭha cakkhattuṁ {dasañcaṭṭhakkhatthuṁ (sī0), dasa caṭṭhakkhattuṁ (syā0)} so, cakkavattī bhavissati.

pathabyā rajjaṁ pañcasataṁ, vasudhaṁ āvasissati'..

138.

“araññavanamoggayha, kānanaṁ byagghasevitaṁ.

padhānaṁ padahitvāna, kilesā jhāpitā mayā..

139.

“aṭṭhārase kappasate, yaṁ dānamadadiṁ tadā.

duggatiṁ nābhijānāmi, bhattadānassidaṁ phalaṁ..

140.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā sumaṅgalo thero imā gāthāyo abhāsitthāti.

sumaṅgalattherassāpadānaṁ dasamaṁ.

tassuddānaṁ --

sīhāsanī ekathambhī, nando ca cūḷapanthako.

pilindarāhulo ceva, vaṅganto raṭṭhapālako..

sopāko maṅgalo ceva, daseva dutiye vagge.

satañca aṭṭhatiṁsa ca, gāthā cettha pakāsitā..

sīhāsaniyavaggo dutiyo.

3. subhūtivaggo

1. subhūtittheraapadānaṁ

1.

“himavantassāvidūre, nisabho nāma pabbato.

assamo sukato mayhaṁ, paṇṇasālā sumāpitā..

2.

“kosiyo nāma nāmena, jaṭilo uggatāpano.

ekākiyo {ekākiko (ka0)} adutiyo, vasāmi nisabhe tadā..

3.

“phalaṁ mūlañca paṇṇañca, na bhuñjāmi ahaṁ tadā.

pavattaṁva supātāhaṁ {pavattapaṇḍupattāni (sī0)}, upajīvāmi tāvade..

4.

“nāhaṁ kopemi ājīvaṁ, cajamānopi jīvitaṁ.

ārādhemi sakaṁ cittaṁ, vivajjemi anesanaṁ..

5.

“rāgūpasaṁhitaṁ cittaṁ, yadā uppajjate mama.

sayaṁva paccavekkhāmi, ekaggo taṁ damemahaṁ..

6.

“`rajjase rajjanīye ca, dussanīye ca dussase.

muyhase mohanīye ca, nikkhamassu vanā tuvaṁ..

7.

“`visuddhānaṁ ayaṁ vāso, nimmalānaṁ tapassinaṁ.

mā kho visuddhaṁ dūsesi, nikkhamassu vanā tuvaṁ..

8.

“`agāriko bhavitvāna, yadā puttaṁ {sadāyuttaṁ (sī0), yadāyuttaṁ (syā0)}, labhissasi.

ubhopi mā virādhesi, nikkhamassu vanā tuvaṁ..

9.

“`chavālātaṁ yathā kaṭṭhaṁ, na kvaci kiccakārakaṁ.

neva gāme araññe vā, na hi taṁ kaṭṭhasammataṁ..

10.

“`chavālātūpamo tvaṁsi, na gihī nāpi saññato.

ubhato muttako ajja, nikkhamassu vanā tuvaṁ..

11.

“`siyā nu kho tava etaṁ, ko pajānāti te idaṁ.

saddhādhuraṁ vahisi {saddhādhuraṁ jahasi (sī0), sīghaṁ dhuraṁ vahisi (syā0)} me, kosajjabahulāya ca..

12.

“`jigucchissanti taṁ viññū, asuciṁ nāgariko yathā.

ākaḍḍhitvāna isayo, codayissanti taṁ sadā..

13.

“`taṁ viññū pavadissanti, samatikkantasāsanaṁ.

saṁvāsaṁ alabhanto hi, kathaṁ jīvihisi {jīvissasi (sī0)} tuvaṁ..

14.

“`tidhāpabhinnaṁ mātaṅgaṁ, kuñjaraṁ saṭṭhihāyanaṁ.

balī nāgo upagantvā, yūthā nīharate gajaṁ..

15.

“`yūthā vinissaṭo santo, sukhaṁ sātaṁ na vindati.

dukkhito vimano hoti, pajjhāyanto pavedhati..

16.

“`tatheva jaṭilā tampi, nīharissanti dummatiṁ.

tehi tvaṁ nissaṭo santo, sukhaṁ sātaṁ na lacchasi..

17.

“`divā vā yadi vā rattiṁ, sokasallasamappito.

ḍayhasi pariḷāhena, gajo yūthāva nissaṭo..

18.

“`jātarūpaṁ yathā kūṭaṁ, neva jhāyati {yāyati (syā0)} katthaci.

tathā sīlavihīno tvaṁ, na jhāyissasi {yārissati (syā0)} katthaci..

19.

“`agāraṁ vasamānopi, kathaṁ jīvihisi tuvaṁ.

mattikaṁ pettikañcāpi, natthi te nihitaṁ dhanaṁ..

20.

“`sayaṁ kammaṁ karitvāna, gatte sedaṁ pamocayaṁ.

evaṁ jīvihisi gehe, sādhu te taṁ na ruccati..

21.

“`evāhaṁ tattha vāremi, saṁkilesagataṁ manaṁ.

nānādhammakathaṁ katvā, pāpā cittaṁ nivārayiṁ'..

22.

“evaṁ me viharantassa, appamādavihārino.

tiṁsavassasahassāni, vipine me atikkamuṁ..

23.

“appamādarataṁ disvā, uttamatthaṁ gavesakaṁ.

padumuttarasambuddho, āgacchi mama santikaṁ..

24.

“timbarūsakavaṇṇābho, appameyyo anūpamo.

rūpenāsadiso buddho, ākāse caṅkamī tadā..

25.

“suphullo sālarājāva, vijjūvabbhaghanantare.

ñāṇenāsadiso buddho, ākāse caṅkamī tadā..

26.

“sīharājā vasambhīto {chambhito (ka0)},

gajarājāva dappito {dammito (ka0)}.

lāsito {abhīto (syā0)} byaggharājāva, ākāse caṅkamī tadā..

27.

“siṅgīnikkhasavaṇṇābho, khadiraṅgārasannibho.

maṇi yathā jotiraso, ākāse caṅkamī tadā..

28.

“visuddhakelāsanibho, puṇṇamāyeva candimā.

majjhanhikeva {majjhantikeva (sabbattha)} sūriyo, ākāse caṅkamī tadā..

29.

“disvā nabhe caṅkamantaṁ, evaṁ cintesahaṁ tadā.

`devo nu kho ayaṁ satto, udāhu manujo ayaṁ..

30.

“`na me suto vā diṭṭho vā, mahiyā ediso naro.

api mantapadaṁ atthi, ayaṁ satthā bhavissati'..

31.

“evāhaṁ cintayitvāna, sakaṁ cittaṁ pasādayiṁ.

nānāpupphañca gandhañca, sannipātesahaṁ {sannipātetvāhaṁ (sī0)} tadā..

32.

“pupphāsanaṁ paññapetvā, sādhucittaṁ manoramaṁ.

narasārathinaṁ aggaṁ, idaṁ vacanamabraviṁ..

33.

“`idaṁ me āsanaṁ vīra, paññattaṁ tavanucchavaṁ.

hāsayanto mamaṁ cittaṁ, nisīda kusumāsane'..

34.

“nisīdi tattha bhagavā, asambhītova {achambhitova (ka0)} kesarī.

sattarattindivaṁ buddho, pavare kusumāsane..

35.

“namassamāno aṭṭhāsiṁ, sattarattindivaṁ ahaṁ.

vuṭṭhahitvā samādhimhā, satthā loke anuttaro.

mama kammaṁ pakittento, idaṁ vacanamabravi..

36.

“`bhāvehi buddhānussatiṁ, bhāvanānamanuttaraṁ.

imaṁ satiṁ bhāvayitvā, pūrayissasi mānasaṁ..

37.

“`tiṁsakappasahassāni, devaloke ramissasi.

asītikkhattuṁ devindo, devarajjaṁ karissasi.

sahassakkhattuṁ cakkavattī, rājā raṭṭhe bhavissasi..

38.

“`padesarajjaṁ vipulaṁ, gaṇanāto asaṅkhiyaṁ.

anubhossasi taṁ sabbaṁ, buddhānussatiyā phalaṁ..

39.

“`bhavābhave saṁsaranto, mahābhogaṁ labhissasi.

bhoge te ūnatā natthi, buddhānussatiyā phalaṁ..

40.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

41.

“`asītikoṭiṁ chaḍḍetvā, dāse kammakare bahū.

gotamassa bhagavato, sāsane pabbajissasi..

42.

“`ārādhayitvā sambuddhaṁ, gotamaṁ sakyapuṅgavaṁ.

subhūti nāma nāmena, hessati satthu sāvako..

43.

“`bhikkhusaṅghe nisīditvā, dakkhiṇeyyaguṇamhi taṁ.

tathāraṇavihāre ca, dvīsu agge ṭhapessati'..

44.

“idaṁ vatvāna sambuddho, jalajuttamanāmako.

nabhaṁ abbhuggamī vīro, haṁsarājāva ambare..

45.

“sāsito lokanāthena, namassitvā tathāgataṁ.

sadā bhāvemi mudito, buddhānussatimuttamaṁ..

46.

“tena kammena sukatena, cetanāpaṇidhīhi ca.

jahitvā mānusaṁ dehaṁ, tāvatiṁsaṁ agacchahaṁ..

47.

“asītikkhattuṁ devindo, devarajjamakārayiṁ.

sahassakkhattuṁ rājā ca, cakkavattī ahosahaṁ..

48.

“padesarajjaṁ vipulaṁ, gaṇanāto asaṅkhiyaṁ.

anubhomi susampattiṁ, buddhānussatiyā phalaṁ..

49.

“bhavābhave saṁsaranto, mahābhogaṁ labhāmahaṁ.

bhoge me ūnatā natthi, buddhānussatiyā phalaṁ..

50.

“satasahassito kappe, yaṁ kammamakariṁ tadā.

duggatiṁ nābhijānāmi, buddhānussatiyā phalaṁ..

51.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā subhūti thero imā gāthāyo abhāsitthāti.

subhūtittherassāpadānaṁ paṭhamaṁ.

2. upavānattheraapadānaṁ

52.

“padumuttaro nāma jino, sabbadhammāna pāragū.

jalitvā aggikkhandhova, sambuddho parinibbuto..

53.

“mahājanā samāgamma, pūjayitvā tathāgataṁ.

citaṁ katvāna sukataṁ, sarīraṁ abhiropayuṁ..

54.

“sarīrakiccaṁ katvāna, dhātuṁ tattha samānayuṁ.

sadevamānusā sabbe, buddhathūpaṁ akaṁsu te..

55.

“paṭhamā kañcanamayā, dutiyāsi maṇīmayā.

tatiyā rūpiyamayā, catutthī phalikāmayā..

56.

“tathā {tattha (syā0 ka0)} pañcamiyā bhūmi {nemi (sī0)}, lohitaṅgamayā ahu.

chaṭṭhā masāragallassa, sabbaratanamayūpari..

57.

“jaṅghā maṇimayā āsi, vedikā ratanamayā.

sabbasoṇṇamayo thūpo, uddhaṁ yojanamuggato..

58.

“devā tattha samāgantvā, ekato mantayuṁ tadā.

mayampi thūpaṁ kassāma, lokanāthassa tādino..

59.

“dhātu āveṇikā natthi, sarīraṁ ekapiṇḍitaṁ.

imamhi buddhathūpamhi, kassāma kañcukaṁ mayaṁ..

60.

“devā sattahi ratnehi {sattaratanehi (sī0)}, aññaṁ vaḍḍhesu yojanaṁ.

thūpo dviyojanubbedho, timiraṁ byapahanti so..

61.

“nāgā tattha samāgantvā, ekato mantayuṁ tadā.

manussā ceva devā ca, buddhathūpaṁ akaṁsu te..

62.

“mā no pamattā assumha {assumhā (sī0 syā0), āsimhā (?)}, appamattā sadevakā.

mayampi thūpaṁ kassāma, lokanāthassa tādino..

63.

“indanīlaṁ mahānīlaṁ, atho jotirasaṁ maṇiṁ.

ekato sannipātetvā, buddhathūpaṁ achādayuṁ..

64.

“sabbaṁ maṇimayaṁ āsi, tāvatā buddhacetiyaṁ.

tiyojanasamubbiddhaṁ {tīṇi yojanamubbiddhaṁ (sī0 ka0)}, ālokakaraṇaṁ tadā..

65.

“garuḷā ca samāgantvā, ekato mantayuṁ tadā.

manussā devā nāgā ca, buddhathūpaṁ akaṁsu te..

66.

“`mā no pamattā assumha, appamattā sadevakā.

mayampi thūpaṁ kassāma, lokanāthassa tādino'..

67.

“sabbaṁ maṇimayaṁ thūpaṁ, akaruṁ te ca kañcukaṁ {sabbamaṇimayaṁ thūpe, akaruttarakañcukaṁ (sī0)}.

yojanaṁ tepi vaḍḍhesuṁ, āyataṁ buddhacetiyaṁ..

68.

“catuyojanamubbiddho, buddhathūpo virocati.

obhāseti disā sabbā, sataraṁsīva uggato..

69.

“kumbhaṇḍā ca samāgantvā, ekato mantayuṁ tadā.

manussā ceva devā ca, nāgā ca garuḷā tathā..

paccekaṁ buddhaseṭṭhassa, akaṁsu thūpamuttamaṁ..

70.

“`mā no pamattā assumha, appamattā sadevakā.

mayampi thūpaṁ kassāma, lokanāthassa tādino.

ratanehi chādessāma, āyataṁ buddhacetiyaṁ'..

71.

“yojanaṁ tepi vaḍḍhesuṁ, āyataṁ buddhacetiyaṁ.

pañcayojanamubbiddho, thūpo obhāsate tadā..

72.

“yakkhā tattha samāgantvā, ekato mantayuṁ tadā.

manussā devā nāgā ca, garuḷā kumbhaaṇḍakā..

73.

“paccekaṁ buddhaseṭṭhassa, akaṁsu thūpamuttamaṁ.

`mā no pamattā assumha, appamattā sadevakā..

74.

“`mayampi thūpaṁ kassāma, lokanāthassa tādino.

phalikāhi chādessāma, āyataṁ buddhacetiyaṁ'..

75.

“yojanaṁ tepi vaḍḍhesuṁ, āyataṁ buddhacetiyaṁ.

cha yojanāni ubbiddho, thūpo obhāsate tadā..

76.

“gandhabbā ca samāgantvā, ekato mantayuṁ tadā.

`manujā devatā nāgā, garuḷā kumbhayakkhakā..

77.

“`sabbekaṁsu buddhathūpaṁ, mayamettha akārakā.

mayampi thūpaṁ kassāma, lokanāthassa tādino'..

78.

“vediyo satta katvāna, chattamāropayiṁsu te.

sabbasoṇṇamayaṁ thūpaṁ, gandhabbā kārayuṁ tadā..

79.

“sattayojanamubbiddho, thūpo obhāsate tadā.

rattindivā na ñāyanti, āloko hoti {ālokā honti (syā0 ka0)} sabbadā..

80.

“abhibhonti na tassābhā, candasūrā satārakā.

samantā yojanasate, padīpopi na pajjali..

81.

“tena kālena ye keci, thūpaṁ pūjenti mānusā.

na te thūpamāruhanti, ambare ukkhipanti te..

82.

“devehi ṭhapito yakkho, abhisammatanāmako.

dhajaṁ vā pupphadāmaṁ vā, abhiropeti uttari..

83.

“na te passanti taṁ yakkhaṁ, dāmaṁ passanti gacchato.

evaṁ passitvā gacchantā, sabbe gacchanti suggatiṁ..

84.

“viruddhā {visaddhā (sī0)} ye pāvacane, pasannā ye ca sāsane.

pāṭiheraṁ daṭṭhukāmā, thūpaṁ pūjenti mānusā..

85.

“nagare haṁsavatiyā, ahosiṁ bhatako {varako (syā0 ka0)} tadā.

āmoditaṁ janaṁ disvā, evaṁ cintesahaṁ tadā..

86.

“`uḷāro bhagavā heso, yassa dhātudharedisaṁ.

imā ca janatā tuṭṭhā, kāraṁ kubbaṁ na tappare {kubbantanappakaṁ (sī0)}..

87.

“`ahampi kāraṁ kassāmi, lokanāthassa tādino.

tassa dhammesu dāyādo, bhavissāmi anāgate'..

88.

“sudhotaṁ rajakenāhaṁ, uttareyyapaṭaṁ mama.

veḷagge ālagetvāna, dhajaṁ ukkhipimambare..

89.

“abhisammatako gayha, ambarehāsi me dhajaṁ.

vāteritaṁ dhajaṁ disvā, bhiyyo hāsaṁ janesahaṁ..

90.

“tattha cittaṁ pasādetvā, samaṇaṁ upasaṅkamiṁ.

taṁ bhikkhuṁ abhivādetvā, vipākaṁ pucchahaṁ dhaje..

91.

“so me kathesi ānanda, pītisañjananaṁ mama.

`tassa dhajassa vipākaṁ, anubhossasi sabbadā..

92.

“`hatthī assā rathā pattī, senā ca caturaṅginī.

parivāressanti taṁ niccaṁ, dhajadānassidaṁ phalaṁ..

93.

“`saṭṭhitūriyasahassāni, bheriyo samalaṅkatā.

parivāressanti taṁ niccaṁ, dhajadānassidaṁ phalaṁ..

94.

“`chaḷāsītisahassāni, nāriyo samalaṅkatā.

vicittavatthābharaṇā, āmuttamaṇikuṇḍalā..

95.

“`aḷārapamhā hasulā, susaññā tanumajjhimā.

parivāressanti taṁ niccaṁ, dhajadānassidaṁ phalaṁ..

96.

“`tiṁsakappasahassāni, devaloke ramissasi.

asītikkhattuṁ devindo, devarajjaṁ karissasi..

97.

“`sahassakkhattuṁ rājā ca, cakkavattī bhavissasi.

padesarajjaṁ vipulaṁ, gaṇanāto asaṅkhiyaṁ..

98.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

99.

“`devalokā cavitvāna, sukkamūlena codito.

puññakammena saṁyutto, brahmabandhu bhavissasi..

100.

“`asītikoṭiṁ chaḍḍetvā, dāse kammakare bahū.

gotamassa bhagavato, sāsane pabbajissasi..

101.

“`ārādhayitvā sambuddhaṁ, gotamaṁ sakyapuṅgavaṁ.

upavānoti nāmena, hessasi satthu sāvako'..

102.

“satasahasse kataṁ kammaṁ, phalaṁ dassesi me idha.

sumutto saravegova kilese jhāpayī mama..

103.

“cakkavattissa santassa, catudīpissarassa me.

tiyojanāni samantā, ussīsanti dhajā sadā..

104.

“satasahassito kappe, yaṁ kammamakariṁ tadā.

duggatiṁ nābhijānāmi, dhajadānassidaṁ phalaṁ..

105.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā upavāno thero imā gāthāyo abhāsitthāti.

upavānattherassāpadānaṁ dutiyaṁ.

3. tisaraṇagamaniyattheraapadānaṁ

106.

“nagare candavatiyā {bandhumatiyā (aṭṭha0)}, mātuupaṭṭhāko {mātupaṭṭhāyako (sī0), mātupaṭṭhānako (syā0)} ahuṁ.

andhā mātā pitā mayhaṁ, te posemi ahaṁ tadā..

107.

“rahogato nisīditvā, evaṁ cintesahaṁ tadā.

posento mātāpitaro, pabbajjaṁ na labhāmahaṁ..

108.

“mahandhakārapihitā {tamandhakārapihitā (syā0)}, tividhaggīhi ḍayhare.

etādise bhave {bhaye (sī0)} jāte, natthi koci vināyako..

109.

“buddho loke samuppanno, dippati {dibbati (ka0)} {jinasāsanaṁ (sī0)} dāni sāsanaṁ.

sakkā uddharituṁ attā, puññakāmena jantunā..

110.

“uggayha tīṇi saraṇe, paripuṇṇāni gopayiṁ.

tena kammena sukatena, paṭimokkhāmi duggatiṁ..

111.

“nisabho nāma samaṇo, buddhassa aggasāvako.

tamahaṁ upagantvāna, saraṇagamanaṁ gahiṁ..

112.

“vassasatasahassāni, āyu vijjati tāvade.

tāvatā saraṇagamanaṁ, paripuṇṇaṁ agopayiṁ..

113.

“carime vattamānamhi, saraṇaṁ taṁ anussariṁ.

tena kammena sukatena, tāvatiṁsaṁ agacchahaṁ..

114.

“devalokagato santo, puññakammasamāhito.

yaṁ desaṁ {yaṁ yaṁ desaṁ (syā0)} upapajjāmi {upagacchāmi (sī0)}, aṭṭha hetū labhāmahaṁ..

115.

“disāsu pūjito homi, tikkhapañño bhavāmahaṁ.

sabbe devānuvattanti, amitabhogaṁ labhāmahaṁ..

116.

“suvaṇṇavaṇṇo sabbattha, paṭikanto bhavāmahaṁ.

mittānaṁ acalo homi, yaso abbhuggato mamaṁ..

117.

“asītikkhattu devindo, devarajjamakārayiṁ.

dibbasukhaṁ anubhaviṁ, accharāhi purakkhato..

118.

“pañcasattatikkhattuñca, cakkavattī ahosahaṁ.

padesarajjaṁ vipulaṁ, gaṇanāto asaṅkhiyaṁ..

119.

“pacchime bhave sampatte, puññakammasamāhito.

pure sāvatthiyaṁ jāto, mahāsāle suaḍḍhake..

120.

“nagarā nikkhamitvāna, dārakehi purakkhato.

hasakhiḍḍasamaṅgīhaṁ {sāhaṁ khiḍḍasamaṅgī (syā0)}, saṅghārāmaṁ upāgamiṁ..

121.

“tatthaddasāsiṁ {tatthaddasāhaṁ (ka0)} samaṇaṁ, vippamuttaṁ nirūpadhiṁ.

so me dhammamadesesi, saraṇañca adāsi me..

122.

“sohaṁ sutvāna saraṇaṁ, saraṇaṁ me anussariṁ.

ekāsane nisīditvā, arahattamapāpuṇiṁ..

123.

“jātiyā sattame vasse, arahattamapāpuṇiṁ.

upasampādayi buddho, guṇamaññāya cakkhumā..

124.

“aparimeyye ito kappe, saraṇāni agacchahaṁ.

tato me sukataṁ kammaṁ, phalaṁ dassesi me idha..

125.

“sugopitaṁ me saraṇaṁ, mānasaṁ suppaṇīhitaṁ.

anubhotvā yasaṁ sabbaṁ, pattomhi acalaṁ padaṁ..

126.

“yesaṁ sotāvadhānatthi, suṇotha mama bhāsato.

ahaṁ {atthaṁ (syā0)} vo kathayissāmi, sāmaṁ diṭṭhaṁ padaṁ mama..

127.

“`buddho loke samuppanno, vattate jinasāsanaṁ.

amatā vāditā bherī, sokasallavinodanā..

128.

“`yathāsakena thāmena, puññakkhette anuttare.

adhikāraṁ kareyyātha, passayissatha nibbutiṁ..

129.

“`paggayha tīṇi saraṇe, pañcasīlāni gopiya.

buddhe cittaṁ pasādetvā, dukkhassantaṁ karissatha..

130.

“`sammā dhammaṁ bhāvetvāna {mamopamaṁ karitvāna (sī0 syā0)}, sīlāni parigopiya.

aciraṁ arahattaṁ vo, sabbepi pāpuṇissatha..

131.

“`tevijjo iddhipattomhi, cetopariyakovido.

sāvako te mahāvīra, saraṇo {caraṇe (sī0 syā0)} vandati satthuno'..

132.

“aparimeyye ito kappe, saraṇaṁ buddhassa gacchahaṁ.

duggatiṁ nābhijānāmi, saraṇaṁ gamane phalaṁ..

133.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā tisaraṇagamaniyo thero imā gāthāyo abhāsitthāti.

tisaraṇagamaniyattherassāpadānaṁ tatiyaṁ.

4. pañcasīlasamādāniyattheraapadānaṁ

134.

“nagare candavatiyā, bhatako āsahaṁ tadā.

parakammāyane yutto, pabbajjaṁ na labhāmahaṁ..

135.

“mahandhakārapihitā, tividhaggīhi ḍayhare.

kena nu kho upāyena, visaṁyutto bhave ahaṁ..

136.

“deyyadhammo ca me natthi, varāko bhatako ahaṁ.

yaṁnūnāhaṁ pañcasīlaṁ, rakkheyyaṁ paripūrayaṁ..

137.

“anomadassissa munino, nisabho nāma sāvako.

tamahaṁ upasaṅkamma, pañcasikkhāpadaggahiṁ..

138.

“vassasatasahassāni, āyu vijjati tāvade.

tāvatā pañcasīlāni, paripuṇṇāni gopayiṁ..

139.

“maccukāle ca sampatte, devā assāsayanti maṁ.

`ratho sahassayutto te, mārisāyaṁ {mārisassa (ka0)} upaṭṭhito'..

140.

“vattante carime citte, mama sīlaṁ anussariṁ.

tena kammena sukatena, tāvatiṁsaṁ agacchahaṁ..

141.

“tiṁsakkhattuñca devindo, devarajjamakārayiṁ.

dibbasukhaṁ {dibbaṁ sukhaṁ (sī0)} anubhaviṁ, accharāhi purakkhato..

142.

“pañcasattatikkhattuñca, cakkavattī ahosahaṁ.

padesarajjaṁ vipulaṁ, gaṇanāto asaṅkhiyaṁ..

143.

“devalokā cavitvāna, sukkamūlena codito.

pure vesāliyaṁ jāto, mahāsāle suaḍḍhake..

144.

“vassūpanāyike kāle, dippante {dibbanti (ka0)} jinasāsane.

mātā ca me pitā ceva, pañcasikkhāpadaggahuṁ..

145.

“saha sutvānahaṁ sīlaṁ, mama sīlaṁ anussariṁ.

ekāsane nisīditvā, arahattamapāpuṇiṁ..

146.

“jātiyā pañcavassena, arahattamapāpuṇiṁ.

upasampādayi buddho, guṇamaññāya cakkhumā..

147.

“paripuṇṇāni gopetvā, pañcasikkhāpadānahaṁ.

aparimeyye ito kappe, vinipātaṁ na gacchahaṁ..

148.

“svāhaṁ yasamanubhaviṁ, tesaṁ sīlāna vāhasā.

kappakoṭimpi kittento, kittaye ekadesakaṁ..

149.

“pañcasīlāni gopetvā, tayo hetū labhāmahaṁ.

dīghāyuko mahābhogo, tikkhapañño bhavāmahaṁ..

150.

“saṁkittento ca {pakittentova (sī0), pakittente ca (syā0)} sabbesaṁ, abhimattañca porisaṁ.

bhavābhave saṁsaritvā, ete ṭhāne labhāmahaṁ..

151.

“aparimeyyasīlesu, vattantā jinasāvakā.

bhavesu yadi rajjeyyuṁ, vipāko kīdiso bhave..

152.

“suciṇṇaṁ me pañcasīlaṁ, bhatakena tapassinā {vipassinā (sī0)}.

tena sīlenahaṁ ajja, mocayiṁ sabbabandhanā..

153.

“aparimeyye ito kappe, pañcasīlāni gopayiṁ.

duggatiṁ nābhijānāmi, pañcasīlānidaṁ phalaṁ..

154.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā pañcasīlasamādāniyo thero imā gāthāyo abhāsitthāti.

pañcasīlasamādāniyattherassāpadānaṁ catutthaṁ.

5. annasaṁsāvakattheraapadānaṁ

155.

“suvaṇṇavaṇṇaṁ sambuddhaṁ, gacchantaṁ antarāpaṇe.

kañcanagghiyasaṁkāsaṁ, bāttiṁsavaralakkhaṇaṁ..

156.

“siddhatthaṁ lokapajjotaṁ, appameyyaṁ anopamaṁ.

alatthaṁ paramaṁ pītiṁ, disvā dantaṁ jutindharaṁ..

157.

“sambuddhaṁ abhināmetvā, bhojayiṁ taṁ mahāmuniṁ.

mahākāruṇiko loke {nātho (sī0)}, anumodi mamaṁ tadā..

158.

“tasmiṁ mahākāruṇike, paramassāsakārake.

buddhe cittaṁ pasādetvā, kappaṁ saggamhi modahaṁ..

159.

“catunnavutito kappe, yaṁ dānamadadiṁ tadā.

duggatiṁ nābhijānāmi, bhikkhādānassidaṁ phalaṁ..

160.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā annasaṁsāvako thero imā gāthāyo abhāsitthāti.

annasaṁsāvakattherassāpadānaṁ pañcamaṁ.

6. dhūpadāyakattheraapadānaṁ

161.

“siddhatthassa bhagavato, lokajeṭṭhassa tādino.

kuṭidhūpaṁ mayā dinnaṁ, vippasannena cetasā..

162.

yaṁ yaṁ yonupapajjāmi, devattaṁ atha mānusaṁ.

sabbesampi piyo homi, dhūpadānassidaṁ phalaṁ..

163.

“catunnavutito kappe, yaṁ dhūpamadadiṁ tadā {yaṁ dhūpanamadāsahaṁ (ka0)}.

duggatiṁ nābhijānāmi, dhūpadānassidaṁ phalaṁ..

164.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā dhūpadāyako thero imā gāthāyo abhāsitthāti.

dhūpadāyakattherassāpadānaṁ chaṭṭhaṁ.

7. pulinapūjakattheraapadānaṁ

165.

“vipassissa bhagavato, bodhiyā pādaputtame.

purāṇapulinaṁ hitvā {chaḍḍetvā (sī0 syā0)}, suddhapulinamākiriṁ..

166.

“ekanavutito kappe, yaṁ pulinamadāsahaṁ.

duggatiṁ nābhijānāmi, pulinadānassidaṁ phalaṁ..

167.

“tiṁsatime {tipaññāse (sī0 syā0)} ito kappe, rājā āsiṁ janādhibhū.

mahāpulinanāmena, cakkavattī mahabbalo..

168.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā pulinapūjako thero imā gāthāyo abhāsitthāti.

pulinapūjakattherassāpadānaṁ sattamaṁ.

8. uttiyattheraapadānaṁ

169.

“candabhāgānadītīre, susumāro ahaṁ tadā.

sagocarappasutohaṁ {sabhojanapasutāhaṁ (syā0 ka0)}, nadītitthaṁ agacchahaṁ..

170.

“siddhattho tamhi samaye, sayambhū aggapuggalo.

nadiṁ taritukāmo so, nadītitthaṁ upāgami..

171.

“upāgate ca {upāgatamhi (syā0 ka0)} sambuddhe, ahampi tatthupāgamiṁ.

upagantvāna sambuddhaṁ, imaṁ vācaṁ udīrayiṁ..

172.

“`abhirūha mahāvīra, tāressāmi ahaṁ tuvaṁ.

pettikaṁ visayaṁ mayhaṁ, anukampa mahāmuni'..

173.

“mama uggajjanaṁ sutvā, abhirūhi mahāmuni.

haṭṭho haṭṭhena cittena, tāresiṁ lokanāyakaṁ..

174.

“nadiyā pārime tīre, siddhattho lokanāyako.

assāsesi mamaṁ tattha, amataṁ pāpuṇissasi..

175.

“tamhā kāyā cavitvāna, devalokaṁ āgacchahaṁ.

dibbasukhaṁ anubhaviṁ, accharāhi purakkhato..

176.

“sattakkhattuñca devindo, devarajjamakāsahaṁ.

tīṇikkhattuṁ cakkavattī, mahiyā issaro ahuṁ..

177.

“vivekamanuyuttohaṁ, nipako ca susaṁvuto.

dhāremi antimaṁ dehaṁ, sammāsambuddhasāsane..

178.

“catunnavutito kappe, tāresiṁ yaṁ narāsabhaṁ.

duggatiṁ nābhijānāmi, taraṇāya idaṁ phalaṁ..

179.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā uttiyo {uttiriyo (sī0)} thero imā gāthāyo abhāsitthāti.

uttiyattherassāpadānaṁ aṭṭhamaṁ.

9. ekañjalikattheraapadānaṁ

180.

“suvaṇṇavaṇṇaṁ sambuddhaṁ, gacchantaṁ antarāpaṇe.

vipassiṁ satthavāhaggaṁ, naravaraṁ vināyakaṁ..

181.

“adantadamanaṁ tādiṁ, mahāvādiṁ mahāmatiṁ.

disvā pasanno sumano, ekañjalimakāsahaṁ..

182.

“ekanavutito kappe, yamañjaliṁ kariṁ {yaṁ añjalimakariṁ (syā0), añjalimakariṁ (ka0)} tadā.

duggatiṁ nābhijānāmi, añjalissa idaṁ phalaṁ..

183.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā ekañjaliko thero imā gāthāyo abhāsitthāti.

ekañjalikattherassāpadānaṁ navamaṁ.

10. khomadāyakattheraapadānaṁ

184.

“nagare bandhumatiyā, ahosiṁ vāṇijo tadā.

teneva dāraṁ posemi, ropemi bījasampadaṁ..

185.

“rathiyaṁ paṭipannassa, vipassissa mahesino.

ekaṁ khomaṁ mayā dinnaṁ, kusalatthāya satthuno..

186.

“ekanavutito kappe, yaṁ khomamadadiṁ tadā.

duggatiṁ nābhijānāmi, khomadānassidaṁ phalaṁ..

187.

“sattarase {sattavīse (sī0 syā0)} ito kappe, eko sindhavasandhano.

sattaratanasampanno, catudīpamhi issaro..

188.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā khomadāyako thero imā gāthāyo abhāsitthāti.

khomadāyakattherassāpadānaṁ dasamaṁ.

tassuddānaṁ --

susūti upavāno ca, saraṇo sīlagāhako.

annasaṁsāvako khomadāyī ca, daseva tatiye gaṇe.

añjalī khomadāyī ca, daseva tatiye gaṇe.

pañcālīsītisataṁ vuttā, gāthāyo sabbapiṇḍitā..

subhūtivaggo tatiyo.

catutthabhāṇavāraṁ.

4. kuṇḍadhānavaggo

1. kuṇḍadhānattheraapadānaṁ

1.

“sattāhaṁ paṭisallīnaṁ, sayambhuṁ aggapuggalaṁ.

pasannacitto sumano, buddhaseṭṭhaṁ upaṭṭhahiṁ..

2.

“vuṭṭhitaṁ kālamaññāya, padumuttaraṁ mahāmuniṁ.

mahantiṁ kadalīkaṇṇiṁ, gahetvā upagacchahaṁ..

3.

“paṭiggahetvā {paṭiggahesi (syā0 ka0)} bhagavā, sabbaññū {taṁ phalaṁ (sī0)} lokanāyako.

mama cittaṁ pasādento, paribhuñji mahāmuni..

4.

“paribhuñjitvā sambuddho, satthavāho anuttaro.

sakāsane nisīditvā, imā gāthā abhāsatha..

5.

“`ye ca santi samitāro {ye vasanti sametāro (sī0)}, yakkhā imamhi pabbate.

araññe bhūtabhabyāni {bhūtagaṇā sabbe (syā0)}, suṇantu vacanaṁ mama'..

6.

“yo so buddhaṁ upaṭṭhāsi, migarājaṁva kesariṁ {migarājāva kesarī (sī0)}.

tamahaṁ kittayissāmi, suṇātha mama bhāsato..

7.

“`ekādasañcakkhattuṁ, so {soyamekādasakkhattuṁ (sī0)} devarājā bhavissati.

catutiṁsatikkhattuñca, cakkavattī bhavissati..

8.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

9.

“`akkositvāna samaṇe, sīlavante anāsave.

pāpakammavipākena, nāmadheyyaṁ labhissati {bhavissati (ka0)}..

10.

“`tassa dhammesu dāyādo, oraso dhammanimmito.

kuṇḍadhānoti nāmena, sāvako so bhavissati'..

11.

“pavivekamanuyutto, jhāyī jhānarato ahaṁ.

tosayitvāna satthāraṁ, viharāmi anāsavo..

12.

“sāvakehi {sāvakaggehi (sī0)} parivuto, bhikkhusaṅghapurakkhato.

bhikkhusaṅghe nisīditvā, salākaṁ gāhayī jino..

13.

“ekaṁsaṁ cīvaraṁ katvā, vanditvā lokanāyakaṁ.

vadataṁ varassa purato, paṭhamaṁ aggahesahaṁ..

14.

“tena kammena bhagavā, dasasahassīkampako.

bhikkhusaṅghe nisīditvā, aggaṭṭhāne ṭhapesi maṁ..

15.

“vīriyaṁ me dhuradhorayhaṁ, yogakkhemādhivāhanaṁ.

dhāremi antimaṁ dehaṁ, sammāsambuddhasāsane..

16.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā kuṇḍadhāno thero imā gāthāyo abhāsitthāti.

kuṇḍadhānattherassāpadānaṁ paṭhamaṁ.

2. sāgatattheraapadānaṁ

17.

“sobhito nāma nāmena, ahosiṁ brāhmaṇo tadā.

purakkhato sasissehi, ārāmaṁ agamāsahaṁ..

18.

“bhagavā tamhi samaye, bhikkhusaṅghapurakkhato.

ārāmadvārā nikkhamma, aṭṭhāsi purisuttamo..

19.

“tamaddasāsiṁ sambuddhaṁ, dantaṁ dantapurakkhataṁ.

sakaṁ cittaṁ pasādetvā, santhaviṁ lokanāyakaṁ..

20.

“ye keci pādapā sabbe, mahiyā te virūhare.

buddhimanto tathā sattā, ruhanti jinasāsane..

21.

“satthavāhosi sappañño, mahesi bahuke jane.

vipathā uddharitvāna, pathaṁ ācikkhase tuvaṁ..

22.

“danto dantaparikiṇṇo {purakkhato (syā0)}, jhāyī jhānaratehi ca.

ātāpī pahitattehi, upasantehi tādibhi..

23.

“alaṅkato parisāhi, puññañāṇehi sobhati.

pabhā niddhāvate tuyhaṁ, sūriyodayane yathā..

24.

“pasannacittaṁ disvāna, mahesī padumuttaro.

bhikkhusaṅghe ṭhito satthā, imā gāthā abhāsatha..

25.

“`yo so hāsaṁ janetvāna, mamaṁ kittesi brāhmaṇo.

kappānaṁ satasahassaṁ, devaloke ramissati..

26.

“`tusitā hi cavitvāna, sukkamūlena codito.

gotamassa bhagavato, sāsane pabbajissati..

27.

“`tena kammena sukatena, arahattaṁ {tuṭṭhahaṭṭhaṁ (syā0 ka0)} labhissati.

sāgato nāma nāmena, hessati satthu sāvako'..

28.

“pabbajitvāna kāyena, pāpakammaṁ vivajjayiṁ.

vacīduccaritaṁ hitvā, ājīvaṁ parisodhayiṁ..

29.

“evaṁ viharamānohaṁ, tejodhātūsu kovido.

sabbāsave pariññāya, viharāmi anāsavo..

30.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sāgato thero imā gāthāyo abhāsitthāti.

sāgatattherassāpadānaṁ dutiyaṁ.

3. mahākaccānattheraapadānaṁ

31.

“padumuttaranāthassa, padumaṁ nāma cetiyaṁ.

silāsanaṁ {sīhāsanaṁ (ka0)} kārayitvā, suvaṇṇenābhilepayiṁ..

32.

“ratanāmayachattañca, paggayha vāḷabījaniṁ {vāḷabījanī (sī0 syā0)}.

buddhassa abhiropesiṁ, lokabandhussa tādino..

33.

“yāvatā devatā bhummā {bhūmā (ka0)}, sabbe sannipatuṁ tadā.

ratanāmayachattānaṁ, vipākaṁ kathayissati..

34.

“tañca sabbaṁ suṇissāma, kathayantassa satthuno.

bhiyyo hāsaṁ janeyyāma, sammāsambuddhasāsane..

35.

“hemāsane nisīditvā, sayambhū aggapuggalo.

bhikkhusaṅghaparibyūḷho {paribbūḷho (sī0)}, imā gāthā abhāsatha..

36.

“`yenidaṁ āsanaṁ dinnaṁ, sovaṇṇaṁ ratanāmayaṁ.

tamahaṁ kittayissāmi, suṇātha mama bhāsato..

37.

“`tiṁsakappāni devindo, devarajjaṁ karissati.

samantā yojanasataṁ, ābhāyābhibhavissati..

38.

“`manussalokamāgantvā, cakkavattī bhavissati.

pabhassaroti nāmena, uggatejo bhavissati..

39.

“`divā vā yadi vā rattiṁ, sataraṁsīva uggato.

samantā aṭṭharatanaṁ, ujjotissati khattiyo..

40.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

41.

“`tusitā hi cavitvāna, sukkamūlena codito.

kaccāno nāma nāmena, brahmabandhu bhavissati..

42.

“`so pacchā pabbajitvāna, arahā hessatināsavo.

gotamo lokapajjoto, aggaṭṭhāne ṭhapessati..

43.

“`saṁkhittapucchitaṁ {saṁkhittaṁ pucchitaṁ (syā0 ka0)} pañhaṁ, vitthārena kathessati.

kathayanto ca taṁ pañhaṁ, ajjhāsayaṁ {ajjhāsaṁ (sī0), abbhāsaṁ (ka0)} pūrayissati'..

44.

“aḍḍhe kule abhijāto, brāhmaṇo mantapāragū.

ohāya dhanadhaññāni, pabbajiṁ anagāriyaṁ..

45.

“saṁkhittenapi pucchante, vitthārena kathemahaṁ.

ajjhāsayaṁ tesaṁ pūremi, tosemi dvipaduttamaṁ..

46.

“tosito me mahāvīro, sayambhū aggapuggalo.

bhikkhusaṅghe nisīditvā, etadagge ṭhapesi maṁ..

47.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā mahākaccāno thero imā gāthāyo abhāsitthāti.

mahākaccānattherassāpadānaṁ tatiyaṁ.

4. kāḷudāyittheraapadānaṁ

48.

“padumuttarabuddhassa, lokajeṭṭhassa tādino.

addhānaṁ paṭipannassa, carato cārikaṁ tadā..

49.

“suphullaṁ padumaṁ gayha, uppalaṁ mallikañcahaṁ.

paramannaṁ gahetvāna, adāsiṁ satthuno ahaṁ..

50.

“paribhuñji mahāvīro, paramannaṁ subhojanaṁ.

tañca pupphaṁ gahetvāna, janassa sampadassayi..

51.

“iṭṭhaṁ kantaṁ {kantayidaṁ (syā0)}, piyaṁ loke, jalajaṁ pupphamuttamaṁ.

sudukkaraṁ kataṁ tena, yo me pupphaṁ adāsidaṁ..

52.

“yo pupphamabhiropesi, paramannañcadāsi me.

tamahaṁ kittayissāmi, suṇātha mama bhāsato..

53.

“`dasa aṭṭha cakkhattuṁ {dasa caṭṭhakkhattuṁ (sī0), dasamaṭṭhakkhattuṁ (syā0)} so, devarajjaṁ karissati.

uppalaṁ padumañcāpi, mallikañca taduttari..

54.

“`assa puññavipākena, dibbagandhasamāyutaṁ.

ākāse chadanaṁ katvā, dhārayissati tāvade..

55.

“`pañcavīsatikkhattuñca, cakkavattī bhavissati.

pathabyā rajjaṁ pañcasataṁ, vasudhaṁ āvasissati..

56.

“`kappasatasahassamhi, okkākakulasambhavo.

gotamo nāma gottena {nāmena (sī0 syā0 ka0)}, satthā loke bhavissati..

57.

“`sakakammābhiraddho so, sukkamūlena codito.

sakyānaṁ nandijanano, ñātibandhu bhavissati..

58.

“`so pacchā pabbajitvāna, sukkamūlena codito.

sabbāsave pariññāya, nibbāyissatināsavo..

59.

“`paṭisambhidamanuppattaṁ, katakiccamanāsavaṁ.

gotamo lokabandhu taṁ {so (sī0)}, etadagge ṭhapessati..

60.

“`padhānapahitatto so, upasanto nirūpadhi.

udāyī nāma nāmena, hessati satthu sāvako'..

61.

“rāgo doso ca moho ca, māno makkho ca dhaṁsito.

sabbāsave pariññāya, viharāmi anāsavo..

62.

“tosayiñcāpi sambuddhaṁ, ātāpī nipako ahaṁ.

pasādito {pamodito (sī0)} ca sambuddho, etadagge ṭhapesi maṁ..

63.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kāḷudāyī thero imā gāthāyo abhāsitthāti.

kāḷudāyītherassāpadānaṁ catutthaṁ.

5. mogharājattheraapadānaṁ

64.

“atthadassī tu bhagavā, sayambhū aparājito.

bhikkhusaṅghaparibyūḷho, rathiyaṁ paṭipajjatha..

65.

“sissehi samparivuto, gharamhā abhinikkhamiṁ.

nikkhamitvānahaṁ tattha, addasaṁ lokanāyakaṁ..

66.

“abhivādiya sambuddhaṁ, sire katvāna añjaliṁ.

sakaṁ cittaṁ pasādetvā, santhaviṁ lokanāyakaṁ..

67.

“yāvatā rūpino sattā, arūpī vā asaññino.

sabbe te tava ñāṇamhi, anto honti samogadhā..

68.

“sukhumacchikajālena, udakaṁ yo parikkhipe.

ye keci udake pāṇā, antojāle bhavanti te..

69.

“yesañca cetanā atthi, rūpino ca arūpino.

sabbe te tava ñāṇamhi, anto honti samogadhā..

70.

“samuddharasimaṁ lokaṁ, andhakārasamākulaṁ.

tava dhammaṁ suṇitvāna, kaṅkhāsotaṁ taranti te..

71.

“avijjānivute loke, andhakārena otthaṭe.

tava ñāṇamhi jotante, andhakārā padhaṁsitā..

72.

“tuvaṁ cakkhūsi sabbesaṁ, mahātamapanūdano.

tava dhammaṁ suṇitvāna, nibbāyati bahujjano..

73.

“puṭakaṁ pūrayitvāna {pīṭharaṁ (sī0), putaraṁ (syā0)}, madhukhuddamaneḷakaṁ.

ubho hatthehi paggayha, upanesiṁ mahesino..

74.

“paṭiggaṇhi mahāvīro, sahatthena mahā isī.

bhuñjitvā tañca sabbaññū, vehāsaṁ nabhamuggami..

75.

“antalikkhe ṭhito satthā, atthadassī narāsabho.

mama cittaṁ pasādento, imā gāthā abhāsatha..

76.

“`yenidaṁ thavitaṁ ñāṇaṁ, buddhaseṭṭho ca thomito.

tena cittappasādena, duggatiṁ so na gacchati..

77.

“`catuddasañcakkhattuṁ {catusaṭṭhiñca (syā0)} so, devarajjaṁ karissati.

pathabyā rajjaṁ aṭṭhasataṁ, vasudhaṁ āvasissati..

78.

“`pañceva satakkhattuñca {atha pañcasatakkhattuṁ (sī0)}, cakkavattī bhavissati.

padesarajjaṁ asaṅkheyyaṁ, mahiyā kārayissati..

79.

“`ajjhāyako mantadharo, tiṇṇaṁ vedāna pāragū.

gotamassa bhagavato, sāsane pabbajissati..

80.

“`gambhīraṁ nipuṇaṁ atthaṁ, ñāṇena vicinissati.

mogharājāti nāmena, hessati satthu sāvako..

81.

“`tīhi vijjāhi sampannaṁ, katakiccamanāsavaṁ.

gotamo satthavāhaggo, etadagge ṭhapessati'..

82.

“hitvā mānusakaṁ yogaṁ, chetvāna bhavabandhanaṁ.

sabbāsave pariññāya, viharāmi anāsavo..

83.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā mogharājo thero imā gāthāyo abhāsitthāti.

mogharājattherassāpadānaṁ pañcamaṁ.

6. adhimuttattheraapadānaṁ

84.

“nibbute lokanāthamhi, atthadassīnaruttame.

upaṭṭhahiṁ bhikkhusaṅghaṁ, vippasannena cetasā..

85.

“nimantetvā bhikkhusaṅghaṁ {saṁgharatanaṁ (sī0 syā0)}, ujubhūtaṁ samāhitaṁ.

ucchunā maṇḍapaṁ katvā, bhojesiṁ saṅghamuttamaṁ..

86.

“yaṁ yaṁ yonupapajjāmi, devattaṁ atha mānusaṁ.

sabbe satte abhibhomi {atibhomi (sī0 ka0)}, puññakammassidaṁ phalaṁ..

87.

“aṭṭhārase kappasate, yaṁ dānamadadiṁ tadā.

duggatiṁ nābhijānāmi, ucchudānassidaṁ phalaṁ..

88.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā adhimutto thero imā gāthāyo abhāsitthāti.

adhimuttattherassāpadānaṁ chaṭṭhaṁ.

7. lasuṇadāyakattheraapadānaṁ

89.

“himavantassāvidūre, tāpaso āsahaṁ tadā.

lasuṇaṁ upajīvāmi, lasuṇaṁ mayhabhojanaṁ..

90.

“khāriyo pūrayitvāna, saṅghārāmamagacchahaṁ.

haṭṭho haṭṭhena cittena, saṅghassa lasuṇaṁ adaṁ..

91.

“vipassissa naraggassa, sāsane niratassahaṁ.

saṅghassa lasuṇaṁ datvā, kappaṁ saggamhi modahaṁ..

92.

“ekanavutito kappe, lasuṇaṁ yamadaṁ tadā.

duggatiṁ nābhijānāmi, lasuṇassa idaṁ phalaṁ..

93.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā lasuṇadāyako thero imā gāthāyo abhāsitthāti.

lasuṇadāyakattherassāpadānaṁ sattamaṁ.

8. āyāgadāyakattheraapadānaṁ

94.

“nibbute lokanāthamhi, sikhimhi vadataṁ vare.

haṭṭho haṭṭhena cittena, avandiṁ thūpamuttamaṁ..

95.

“vaḍḍhakīhi kathāpetvā, mūlaṁ datvānahaṁ tadā.

haṭṭho haṭṭhena cittena, āyāgaṁ kārapesahaṁ..

96.

“aṭṭha kappāni devesu, abbokiṇṇaṁ {abbocchinnaṁ (sī0)} vasiṁ ahaṁ.

avasesesu kappesu, vokiṇṇaṁ saṁsariṁ ahaṁ..

97.

“kāye visaṁ na kamati, satthāni na ca hanti me.

udakehaṁ na miyyāmi, āyāgassa idaṁ phalaṁ..

98.

“yadicchāmi ahaṁ vassaṁ, mahāmegho pavassati.

devāpi me vasaṁ enti, puññakammassidaṁ phalaṁ..

99.

“sattaratanasampanno, tisakkhattuṁ ahosahaṁ.

na maṁ kecāvajānanti, puññakammassidaṁ phalaṁ..

100.

“ekattiṁse ito kappe, āyāgaṁ yamakārayiṁ.

duggatiṁ nābhijānāmi, āyāgassa idaṁ phalaṁ..

101.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā āyāgadāyako thero imā gāthāyo abhāsitthāti.

āyāgadāyakattherassāpadānaṁ aṭṭhamaṁ.

9. dhammacakkikattheraapadānaṁ

102.

“siddhatthassa bhagavato, sīhāsanassa sammukhā.

dhammacakkaṁ me ṭhapitaṁ, sukataṁ viññuvaṇṇitaṁ..

103.

“cāruvaṇṇova sobhāmi, sayoggabalavāhano.

parivārenti maṁ niccaṁ, anuyantā bahujjanā..

104.

“saṭṭhitūriyasahassehi, paricāremahaṁ sadā.

parivārena sobhāmi, puññakammassidaṁ phalaṁ..

105.

“catunnavutito kappe, yaṁ cakkaṁ ṭhapayiṁ ahaṁ.

duggatiṁ nābhijānāmi, dhammacakkassidaṁ phalaṁ..

106.

“ito ekādase kappe, aṭṭhāsiṁsu janādhipā.

sahassarājanāmena, cakkavattī mahabbalā..

107.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā dhammacakkiko thero imā gāthāyo abhāsitthāti.

dhammacakkikattherassāpadānaṁ navamaṁ.

10. kapparukkhiyattheraapadānaṁ

108.

“siddhatthassa bhagavato, thūpaseṭṭhassa sammukhā.

vicittadusse lagetvā {laggetvā (sī0 syā0)}, kapparukkhaṁ ṭhapesahaṁ..

109.

“yaṁ yaṁ yonupapajjāmi, devattaṁ atha mānusaṁ.

sobhayanto mama dvāraṁ, kapparukkho patiṭṭhati..

110.

“ahañca parisā ceva, ye keci mama vassitā {nissitā (sī0)}.

tamhā dussaṁ gahetvāna, nivāsema mayaṁ sadā {tadā (syā0)}..

111.

“catunnavutito kappe, yaṁ rukkhaṁ ṭhapayiṁ ahaṁ.

duggatiṁ nābhijānāmi, kapparukkhassidaṁ phalaṁ..

112.

“ito ca sattame kappe, suceḷā aṭṭha khattiyā.

sattaratanasampannā, cakkavattī mahabbalā..

113.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kapparukkhiyo thero imā gāthāyo abhāsitthāti.

kapparukkhiyattherassāpadānaṁ dasamaṁ.

kuṇḍadhānavaggo catuttho.

tassuddānaṁ --

kuṇḍasāgatakaccānā, udāyī mogharājako.

adhimutto lasuṇado, āyāgī dhammacakkiko.

kapparukkhī ca dasamo, gāthā dvayadasasataṁ {gāthāyo dvādasasataṁ (sī0)}..

5. upālivaggo

1. bhāgineyyupālittheraapadānaṁ

1.

“khīṇāsavasahassehi, parivuto {pareto (ka0 aṭṭha)} lokanāyako.

vivekamanuyutto so, gacchate paṭisallituṁ..

2.

“ajinena nivatthohaṁ, tidaṇḍaparidhārako.

bhikkhusaṅghaparibyūḷhaṁ, addasaṁ lokanāyakaṁ..

3.

“ekaṁsaṁ ajinaṁ katvā, sire katvāna añjaliṁ.

sambuddhaṁ abhivādetvā, santhaviṁ lokanāyakaṁ..

4.

“yathāṇḍajā ca saṁsedā, opapātī jalābujā.

kākādipakkhino sabbe, antalikkhacarā sadā..

5.

“ye keci pāṇabhūtatthi, saññino vā asaññino.

sabbe te tava ñāṇamhi, anto honti samogadhā..

6.

“gandhā ca pabbateyyā ye, himavantanaguttame.

sabbe te tava sīlamhi, kalāyapi na yujjare..

7.

“mohandhakārapakkhando, ayaṁ loko sadevako.

tava ñāṇamhi jotante, andhakārā vidhaṁsitā..

8.

“yathā atthaṅgate sūriye, honti sattā tamogatā.

evaṁ buddhe anuppanne, hoti loko tamogato..

9.

“yathodayanto ādicco, vinodeti tamaṁ sadā.

tatheva tvaṁ buddhaseṭṭha, viddhaṁsesi tamaṁ sadā..

10.

“padhānapahitattosi, buddho loke sadevake.

tava kammābhiraddhena, tosesi janataṁ bahuṁ..

11.

“taṁ sabbaṁ anumoditvā, padumuttaro mahāmuni.

nabhaṁ abbhuggamī dhīro, haṁsarājāva ambare..

12.

“abbhuggantvāna sambuddho, mahesi padumuttaro.

antalikkhe ṭhito satthā, imā gāthā abhāsatha..

13.

“yenidaṁ thavitaṁ ñāṇaṁ, opammehi samāyutaṁ.

tamahaṁ kittayissāmi, suṇātha mama bhāsato..

14.

“`aṭṭhārasañca khattuṁ so, devarājā bhavissati.

pathabyā rajjaṁ tisataṁ, vasudhaṁ āvasissati..

15.

“`pañcavīsatikkhattuñca, cakkavattī bhavissati.

padesarajjaṁ vipulaṁ, gaṇanāto asaṅkhiyaṁ..

16.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

17.

“`tusitā hi cavitvāna, sukkamūlena codito.

hīnova jātiyā santo, upāli nāma hessati..

18.

“`so pacchā pabbajitvāna, virājetvāna pāpakaṁ.

sabbāsave pariññāya, nibbāyissatināsavo..

19.

“`tuṭṭho ca gotamo buddho, sakyaputto mahāyaso.

vinayādhigataṁ tassa, etadagge ṭhapessati'..

20.

“saddhāyāhaṁ pabbajito, katakicco anāsavo.

sabbāsave pariññāya, viharāmi anāsavo..

21.

“bhagavā cānukampī maṁ, vinayehaṁ visārado.

sakakammābhiraddho ca, viharāmi anāsavo..

22.

“saṁvuto pātimokkhamhi, indriyesu ca pañcasu.

dhāremi vinayaṁ sabbaṁ, kevalaṁ ratanākaraṁ {ratanaggharaṁ (ka0)}..

23.

“mamañca guṇamaññāya, satthā loke anuttaro.

bhikkhusaṅghe nisīditvā, etadagge ṭhapesi maṁ..

24.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā upālithero imā gāthāyo abhāsitthāti.

bhāgineyyupālittherassāpadānaṁ paṭhamaṁ.

2. soṇakoḷivisattheraapadānaṁ

25.

“anomadassissa munino, lokajeṭṭhassa tādino.

sudhāya lepanaṁ katvā, caṅkamaṁ kārayiṁ ahaṁ..

26.

“nānāvaṇehi pupphehi, caṅkamaṁ santhariṁ ahaṁ.

ākāse vitānaṁ katvā, bhojayiṁ buddhamuttamaṁ..

27.

“añjaliṁ paggahetvāna, abhivādetvāna subbataṁ {pupphakaṁ (ka0)}.

dīghasālaṁ bhagavato, niyyādesimahaṁ tadā..

28.

“mama saṅkappamaññāya, satthā loke anuttaro.

paṭiggahesi bhagavā, anukampāya cakkhumā..

29.

“paṭiggahetvāna sambuddho, dakkhiṇeyyo sadevake.

bhikkhusaṅghe nisīditvā, imā gāthā abhāsatha..

30.

“`yo so haṭṭhena cittena, dīghasālaṁ adāsi {akāsi (sī0)} me.

tamahaṁ kittayissāmi, suṇātha mama bhāsato..

31.

“`imassa maccukālamhi, puññakammasamaṅgino.

sahassayuttassaratho, upaṭṭhissati tāvade..

32.

“`tena yānenayaṁ poso, devalokaṁ gamissati.

anumodissare devā, sampatte kusalabbhave {kusale bhave (sī0 syā0)}..

33.

“`mahārahaṁ byamhaṁ seṭṭhaṁ, ratanamattikalepanaṁ.

kūṭāgāravarūpetaṁ, byamhaṁ ajjhāvasissati..

34.

“`tiṁsakappasahassāni, devaloke ramissati.

pañcavīsati kappāni, devarājā bhavissati..

35.

“`sattasattatikkhattuñca, cakkavattī bhavissati.

yasodharasanāmā {yasedharā samānā (sī0)} te, sabbepi ekanāmakā..

36.

“`dve sampattī anubhotvā, vaḍḍhetvā {cinitvā (syā0)} puññasañcayaṁ.

aṭṭhavīsatikappamhi, cakkavattī bhavissati..

37.

“`tatrāpi byamhaṁ pavaraṁ, vissakammena māpitaṁ.

dasasaddāvivittaṁ taṁ, puramajjhāvasissati..

38.

“`aparimeyye ito kappe, bhūmipālo mahiddhiko.

okkāko nāma nāmena, rājā raṭṭhe bhavissati..

39.

“`soḷasitthisahassānaṁ, sabbāsaṁ pavarā ca sā {pavarāva yā (syā0), pavarā piyā (?)}.

abhijātā khattiyānī, nava putte janessati..

40.

“`nava putte janetvāna, khattiyānī marissati.

taruṇī ca piyā kaññā, mahesittaṁ karissati..

41.

“`okkākaṁ tosayitvāna, varaṁ kaññā labhissati.

varaṁ laddhāna sā kaññā, putte pabbājayissati..

42.

“`pabbājitā ca te sabbe, gamissanti naguttamaṁ.

jātibhedabhayā sabbe, bhaginīhi vasissare {saṁvasissare (sī0)}..

43.

“`ekā ca kaññā byādhīhi, bhavissati parikkhatā {purakkhatā (syā0 ka0)}.

mā no jāti pabhijjīti, nikhaṇissanti khattiyā..

44.

“`khattiyo nīharitvāna, tāya saddhiṁ vasissati.

bhavissati tadā bhedo, okkākakulasambhavo..

45.

“`tesaṁ pajā bhavissanti, koḷiyā nāma jātiyā.

tattha mānusakaṁ bhogaṁ, anubhossatinappakaṁ..

46.

“`tamhā kāyā cavitvāna, devalokaṁ gamissati.

tatrāpi pavaraṁ byamhaṁ, labhissati manoramaṁ..

47.

“`devalokā cavitvāna, sukkamūlena codito.

āgantvāna manussattaṁ, soṇo nāma bhavissati..

48.

“`āraddhavīriyo pahitatto, padahaṁ satthu sāsane.

sabbāsave pariññāya, nibbāyissatināsavo..

49.

“`anantadassī bhagavā, gotamo sakyapuṅgavo.

visesaññū mahāvīro, aggaṭṭhāne ṭhapessati'..

50.

“vuṭṭhamhi deve caturaṅgulamhi, tiṇe anileritaaṅgaṇamhi.

ṭhatvāna yogassa payuttatādino, tatottariṁ pāramatā na vijjati..

51.

“uttame damathe danto, cittaṁ me supaṇīhitaṁ.

bhāro me ohito sabbo, nibbutomhi anāsavo..

52.

“aṅgīraso mahānāgo, abhijātova kesarī.

bhikkhusaṅghe nisīditvā, etadagge ṭhapesi maṁ..

53.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā soṇo koḷiviso {koḷiyavesso (sī0 syā0), koṭikaṇṇo (ka0)} thero imā gāthāyo abhāsitthāti.

soṇakoḷivisattherassāpadānaṁ dutiyaṁ.

3. kāḷigodhāputtabhaddiyattheraapadānaṁ

54.

“padumuttarasambuddhaṁ, mettacittaṁ mahāmuniṁ.

upeti janatā sabbā, sabbalokagganāyakaṁ..

55.

“sattukañca baddhakañca {vatthaṁ senāsanañceva (sī0), sattukañca padakañca (sī0 aṭṭha0), sattukañca pavākañca (syā0)}, āmisaṁ pānabhojanaṁ.

dadanti satthuno sabbe, puññakkhette anuttare..

56.

“ahampi dānaṁ dassāmi, devadevassa tādino.

buddhaseṭṭhaṁ nimantetvā, saṅghampi ca anuttaraṁ..

57.

“uyyojitā mayā cete, nimantesuṁ tathāgataṁ.

kevalaṁ bhikkhusaṅghañca, puññakkhettaṁ anuttaraṁ..

58.

“satasahassapallaṅkaṁ, sovaṇṇaṁ gonakatthataṁ.

tūlikāpaṭalikāya, khomakappāsikehi ca.

mahārahaṁ paññāpayiṁ, āsanaṁ buddhayuttakaṁ..

59.

“padumuttaro lokavidū, devadevo narāsabho.

bhikkhusaṅghaparibyūḷho, mama dvāramupāgami..

60.

“paccuggantvāna sambuddhaṁ, lokanāthaṁ yasassinaṁ.

pasannacitto sumano, abhināmayiṁ saṅgharaṁ {sakaṁ gharaṁ (sī0)}..

61.

“bhikkhūnaṁ satasahassaṁ, buddhañca lokanāyakaṁ.

pasannacitto sumano, paramannena tappayiṁ..

62.

“padumuttaro lokavidū, āhutīnaṁ paṭiggaho.

bhikkhusaṅghe nisīditvā, imā gāthā abhāsatha..

63.

“`yenidaṁ āsanaṁ dinnaṁ, sovaṇṇaṁ gonakatthataṁ.

tamahaṁ kittayissāmi, suṇātha mama bhāsato..

64.

“`catusattatikkhattuṁ so, devarajjaṁ karissati.

anubhossati sampattiṁ, accharāhi purakkhato..

65.

“`padesarajjaṁ sahassaṁ, vasudhaṁ āvasissati.

ekapaññāsakkhattuñca, cakkavattī bhavissati..

66.

“`sabbāsu bhavayonīsu, uccākulī {uccākule (ka0)} bhavissati.

so ca pacchā pabbajitvā, sukkamūlena codito.

bhaddiyo nāma nāmena, hessati satthu sāvako..

67.

“`vivekamanuyuttomhi, pantasenanivāsahaṁ.

phalañcādhigataṁ sabbaṁ, cattaklesomhi ajjahaṁ..

68.

“`mama sabbaṁ {kammaṁ (?)} abhiññāya, sabbaññū lokanāyako.

bhikkhusaṅghe nisīditvā, etadagge ṭhapesi maṁ'..

69.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā bhaddiyo kāḷigodhāya putto thero imā gāthāyo abhāsitthāti.

bhaddiyassa kāḷigodhāya puttattherassāpadānaṁ tatiyaṁ.

4. sanniṭṭhāpakattheraapadānaṁ

70.

“araññe kuṭikaṁ katvā, vasāmi pabbatantare.

lābhālābhena santuṭṭho, yasena ayasena ca..

71.

“padumuttaro lokavidū, āhutīnaṁ paṭiggaho.

vasīsatasahassehi {bhikkhusatasahassehi (syā0)}, āgacchi mama santikaṁ..

72.

“upāgataṁ mahānāgaṁ {mahāvīraṁ (sī0)}, jalajuttamanāmakaṁ.

tiṇasantharaṁ {tiṇattharaṁ (ka0)} paññāpetvā, adāsiṁ satthuno ahaṁ..

73.

“pasannacitto sumano, āmaṇḍaṁ pānīyañcahaṁ.

adāsiṁ ujubhūtassa, vippasannena cetasā..

74.

“satasahassito kappe {satasahasse ito kappe (sī0)}, yaṁ dānamadadiṁ tadā.

duggatiṁ nābhijānāmi, āmaṇḍassa idaṁ phalaṁ..

75.

“ekatālīsakappamhi, eko āsiṁ arindamo.

sattaratanasampanno, cakkavattī mahabbalo..

76.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sanniṭṭhāpako {sannidhāpako (sī0)} thero imā gāthāyo abhāsitthāti.

sanniṭṭhāpakattherassāpadānaṁ catutthaṁ.

5. pañcahatthiyattheraapadānaṁ

77.

“sumedho nāma sambuddho, gacchate antarāpaṇe.

okkhittacakkhu {khittacakkhu (ka0 sī0 ka0)} mitabhāṇī, satimā saṁvutindriyo..

78.

“pañca uppalahatthāni, āveḷatthaṁ ahaṁsu me.

tena buddhaṁ apūjesiṁ, pasanno sehi pāṇibhi..

79.

“āropitā ca te pupphā, chadanaṁ assu satthuno.

samādhiṁsu {saṁsāviṁsu (sī0)} mahānāgaṁ, sissā ācariyaṁ yathā..

80.

“tiṁsakappasahassamhi, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

81.

“ito vīsakappasate, ahesuṁ pañca khattiyā.

hatthiyā nāma nāmena, cakkavattī mahabbalā..

82.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pañcahatthiyo thero imā gāthāyo abhāsitthāti.

pañcahatthiyattherassāpadānaṁ pañcamaṁ.

6. padumacchadaniyattheraapadānaṁ

83.

“nibbute lokanāthamhi, vipassimhaggapuggale.

suphullapadumaṁ gayha, citamāropayiṁ ahaṁ..

84.

“āropite ca citake, vehāsaṁ nabhamuggami.

ākāse chadanaṁ {ākāsacchadanaṁ (sī0)} katvā, citakamhi adhārayi..

85.

“ekanavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

86.

“sattatālīsito kappe, padumissaranāmako.

cāturanto vijitāvī, cakkavattī mahabbalo..

87.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā padumacchadaniyo thero imā gāthāyo abhāsitthāti.

padumacchadaniyattherassāpadānaṁ chaṭṭhaṁ.

7. sayanadāyakattheraapadānaṁ

88.

“siddhatthassa bhagavato, mettacittassa tādino.

sayanaggaṁ mayā dinnaṁ, dussabhaṇḍehi {dussabhaṇḍena (syā0)} atthataṁ..

89.

“paṭiggahesi bhagavā, kappiyaṁ sayanāsanaṁ.

uṭṭhāya sayanā {āsanā (sī0)} tamhā, vehāsaṁ uggamī jino..

90.

“catunnavutito kappe, yaṁ sayanamadāsahaṁ.

duggatiṁ nābhijānāmi, sayanassa idaṁ phalaṁ..

91.

“ekapaññāsito kappe, varako {varuṇo (sī0 syā0)} devasavhayo.

sattaratanasampanno, cakkavattī mahabbalo..

92.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sayanadāyako thero imā gāthāyo abhāsitthāti.

sayanadāyakattherassāpadānaṁ sattamaṁ.

8. caṅkamanadāyakattheraapadānaṁ

93.

“atthadassissa munino, lokajeṭṭhassa tādino.

iṭṭhakāhi cinitvāna, caṅkamaṁ kārayiṁ ahaṁ..

94.

“uccato pañcaratanaṁ, caṅkamaṁ sādhumāpitaṁ.

āyāmato hatthasataṁ, bhāvanīyyaṁ manoramaṁ..

95.

“paṭiggahesi bhagavā, atthadassī naruttamo.

hatthena pulinaṁ gayha, imā gāthā abhāsatha..

96.

“`iminā pulinadānena, caṅkamaṁ sukatena ca.

sattaratanasampannaṁ, pulinaṁ anubhossati..

97.

“`tīṇi kappāni devesu, devarajjaṁ karissati.

anubhossati sampattiṁ, accharāhi purakkhato..

98.

“`manussalokamāgantvā, rājā raṭṭhe bhavissati.

tikkhattuṁ cakkavattī ca, mahiyā so bhavissati'..

99.

“aṭṭhārase kappasate, yaṁ kammamakariṁ tadā.

duggatiṁ nābhijānāmi, caṅkamassa idaṁ phalaṁ..

100.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā caṅkamanadāyako thero imā gāthāyo abhāsitthāti.

caṅkamanadāyakattherassāpadānaṁ aṭṭhamaṁ.

9. subhaddattheraapadānaṁ

101.

“padumuttaro lokavidū, āhutīnaṁ paṭiggaho.

janataṁ uddharitvāna, nibbāyati mahāyaso..

102.

“nibbāyante ca sambuddhe, dasasahassi kampatha.

janakāyo mahā āsi, devā sannipatuṁ tadā..

103.

“candanaṁ pūrayitvāna, tagarāmallikāhi ca.

haṭṭho haṭṭhena cittena, āropayiṁ {ālepesiṁ (sī0), āropesiṁ (syā0)} naruttamaṁ..

104.

“mama saṅkappamaññāya, satthā loke anuttaro.

nipannakova sambuddho, imā gāthā abhāsatha..

105.

“`yo me pacchimake kāle, gandhamālena {gandhamallena (syā0 ka0) napuṁsakekattaṁ manasikātabbaṁ} chādayi.

tamahaṁ kittayissāmi, suṇātha mama bhāsato..

106.

“`ito cuto ayaṁ poso, tusitakāyaṁ gamissati.

tattha rajjaṁ karitvāna, nimmānaṁ so gamissati..

107.

“`eteneva upāyena, datvā mālaṁ {malyaṁ (sī0), mallaṁ (syā0 ka0)} varuttamaṁ.

sakakammābhiraddho so, sampattiṁ anubhossati..

108.

“`punāpi tusite kāye, nibbattissatiyaṁ naro.

tamhā kāyā cavitvāna, manussattaṁ gamissati..

109.

“`sakyaputto mahānāgo, aggo loke sadevake.

bodhayitvā bahū satte, nibbāyissati cakkhumā..

110.

“`tadā sopagato santo, sukkamūlena codito.

upasaṅkamma sambuddhaṁ, pañhaṁ pucchissati tadā..

111.

“`hāsayitvāna sambuddho, sabbaññū lokanāyako.

puññakammaṁ pariññāya, saccāni vivarissati..

112.

“`āraddho ca ayaṁ pañho, tuṭṭho ekaggamānaso.

satthāraṁ abhivādetvā, pabbajjaṁ yācayissati..

113.

“`pasannamānasaṁ disvā, sakakammena tositaṁ.

pabbājessati so buddho, aggamaggassa kovido..

114.

“`vāyamitvānayaṁ poso, sammāsambuddhasāsane.

sabbāsave pariññāya, nibbāyissatināsavo'..

pañcamabhāṇavāraṁ.

115.

“pubbakammena saṁyutto, ekaggo susamāhito.

buddhassa oraso putto, dhammajomhi sunimmito..

116.

“dhammarājaṁ upagamma, apucchiṁ pañhamuttamaṁ.

kathayanto ca me pañhaṁ, dhammasotaṁ upānayi..

117.

“tassāhaṁ dhammamaññāya, vihāsiṁ sāsane rato.

sabbāsave pariññāya, viharāmi anāsavo..

118.

“satasahassito kappe, jalajuttamanāyako.

nibbāyi anupādāno, dīpova telasaṅkhayā..

119.

“sattayojanikaṁ āsi, thūpañca ratanāmayaṁ.

dhajaṁ tattha apūjesiṁ, sabbabhaddaṁ manoramaṁ..

120.

“kassapassa ca buddhassa, tisso nāmaggasāvako.

putto me oraso āsi, dāyādo jinasāsane..

121.

“tassa hīnena manasā, vācaṁ bhāsiṁ abhaddakaṁ.

tena kammavipākena, pacchā me āsi bhaddakaṁ {pacchime addasaṁ jinaṁ (sī0)}..

122.

“upavattane sālavane, pacchime sayane muni.

pabbājesi mahāvīro, hito kāruṇiko jino..

123.

“ajjeva dāni pabbajjā, ajjeva upasampadā.

ajjeva parinibbānaṁ, sammukhā dvipaduttame..

124.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā subhaddo thero imā gāthāyo abhāsitthāti.

subhaddattherassāpadānaṁ navamaṁ.

10. cundattheraapadānaṁ

125.

“siddhatthassa bhagavato, lokajeṭṭhassa tādino.

agghiyaṁ kārayitvāna, jātipupphehi chādayiṁ..

126.

“niṭṭhāpetvāna taṁ pupphaṁ, buddhassa upanāmayiṁ.

pupphāvasesaṁ paggayha, buddhassa abhiropayiṁ..

127.

“kañcanagghiyasaṅkāsaṁ, buddhaṁ lokagganāyakaṁ.

pasannacitto sumano, pupphagghiyamupānayiṁ..

128.

“vitiṇṇakaṅkho sambuddho, tiṇṇoghehi purakkhato.

bhikkhusaṅghe nisīditvā, imā gāthā abhāsatha..

129.

“`dibbagandhaṁ pavāyantaṁ, yo me pupphagghiyaṁ adā.

tamahaṁ kittayissāmi, suṇātha mama bhāsato..

130.

“`ito cuto ayaṁ poso, devasaṅghapurakkhato.

jātipupphehi parikiṇṇo, devalokaṁ gamissati..

131.

“`ubbiddhaṁ bhavanaṁ tassa, sovaṇṇañca maṇīmayaṁ.

byamhaṁ pātubhavissati, puññakammappabhāvitaṁ..

132.

“`catusattatikkhattuṁ so, devarajjaṁ karissati.

anubhossati sampattiṁ, accharāhi purakkhato..

133.

“`pathabyā rajjaṁ tisataṁ, vasudhaṁ āvasissati.

pañcasattatikkhattuñca, cakkavattī bhavissati..

134.

“`dujjayo nāma nāmena, hessati manujādhipo.

anubhotvāna taṁ puññaṁ, sakakammaṁ apassito {sakakammūpasaṁhito (syā0)}..

135.

“`vinipātaṁ agantvāna, manussattaṁ gamissati.

hiraññaṁ tassa {hiraññassa ca (sī0 ka0)} nicitaṁ, koṭisatamanappakaṁ..

136.

“`nibbattissati yonimhi, brāhmaṇe so bhavissati.

vaṅgantassa suto dhīmā, sāriyā oraso piyo..

137.

“`so ca pacchā pabbajitvā, aṅgīrasassa sāsane.

cūḷacundoti {cūlacundoti (sī0)} nāmena, hessati satthu sāvako..

138.

“`sāmaṇerova so santo, khīṇāsavo bhavissati.

sabbāsave pariññāya, nibbāyissatināsavo'..

139.

“upaṭṭhahiṁ mahāvīraṁ, aññe ca pesale bahū.

bhātaraṁ me cupaṭṭhāsiṁ, uttamatthassa pattiyā..

140.

“bhātaraṁ me upaṭṭhitvā, dhātuṁ pattamhi ohiya {opiya (sī0), ociya (syā0)}.

sambuddhaṁ upanāmesiṁ, lokajeṭṭhaṁ narāsabhaṁ..

141.

“ubho hatthehi paggayha, buddho loke sadevake.

sandassayanto taṁ dhātuṁ, kittayi aggasāvakaṁ..

142.

“cittañca suvimuttaṁ me, saddhā mayhaṁ patiṭṭhitā.

sabbāsave pariññāya, viharāmi anāsavo..

143.

“paṭisambhidānuppattā, vimokkhāpi ca phassitā {paṭisambhidā catasso, vimokkhāpi ca aṭṭhime (syā0)}.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā cundo thero imā gāthāyo abhāsitthāti.

cundattherassāpadānaṁ dasamaṁ.

upālivaggo pañcamo.

tassuddānaṁ --

upāli soṇo bhaddiyo, sanniṭṭhāpakahatthiyo.

chadanaṁ seyyacaṅkamaṁ, subhaddo cundasavhayo.

gāthāsataṁ satālīsaṁ {ca tālīsaṁ (sī0 syā0)}, catasso ca taduttari..

6. bījanivaggo

1. vidhūpanadāyakattheraapadānaṁ

1.

“padumuttarabuddhassa, lokajeṭṭhassa tādino.

bījanikā {vījanikā (sī0 syā0)} mayā dinnā, dvipadindassa tādino..

2.

“sakaṁ cittaṁ pasādetvā, paggahetvāna añjaliṁ.

sambuddhamabhivādetvā, pakkamiṁ uttarāmukho..

3.

“bījaniṁ paggahetvāna, satthā lokagganāyako {loke anuttaro (sī0)}.

bhikkhusaṅghe ṭhito santo, imā gāthā abhāsatha..

4.

“`iminā bījanidānena, cittassa paṇidhīhi {cetanāpaṇidhīhi (aññattha)} ca.

kappānaṁ satasahassaṁ, vinipātaṁ na gacchati'..

5.

“āraddhavīriyo pahitatto, cetoguṇasamāhito.

jātiyā sattavassohaṁ, arahattaṁ apāpuṇiṁ..

6.

“saṭṭhikappasahassamhi, bījamānasanāmakā.

soḷasāsiṁsu rājāno, cakkavattī mahabbalā..

7.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā vidhūpanadāyako thero imā gāthāyo abhāsitthāti.

vidhūpanadāyakattherassāpadānaṁ paṭhamaṁ.

2. sataraṁsittheraapadānaṁ

8.

“ubbiddhaṁ selamāruyha, nisīdi purisuttamo.

pabbatassāvidūramhi, brāhmaṇo mantapāragū..

9.

“upaviṭṭhaṁ mahāvīraṁ, devadevaṁ narāsabhaṁ.

añjaliṁ paggahetvāna, santhaviṁ lokanāyakaṁ..

10.

“`esa buddho mahāvīro, varadhammappakāsako.

jalati aggikhandhova, bhikkhusaṅghapurakkhato..

11.

“`mahāsamuddova`kkhubbho {'kkhobho (sī0 syā0)}, aṇṇavova duruttaro.

migarājāvasambhīto {chambhito (ka0)}, dhammaṁ deseti cakkhumā'..

12.

“mama saṅkappamaññāya, padumuttaranāyako.

bhikkhusaṅghe ṭhito satthā, imā gāthā abhāsatha..

13.

“`yenāyaṁ {yenāhaṁ (ka0)} añjalī dinno, buddhaseṭṭho ca thomito.

tiṁsakappasahassāni, devarajjaṁ karissati..

14.

“`kappasatasahassamhi, aṅgīrasasanāmako.

vivaṭṭacchado {vivatthacchaddo (sī0)} sambuddho, uppajjissati tāvade..

15.

“`tassa dhammesu dāyādo, oraso dhammanimmito.

sataraṁsīti nāmena, arahā so bhavissati'..

16.

“jātiyā sattavassohaṁ, pabbajiṁ anagāriyaṁ.

sataraṁsimhi nāmena, pabhā niddhāvate mama..

17.

“maṇḍape rukkhamūle vā, jhāyī jhānarato ahaṁ.

dhāremi antimaṁ dehaṁ, sammāsambuddhasāsane..

18.

“saṭṭhikappasahassamhi, caturo rāmanāmakā.

sattaratanasampannā, cakkavattī mahabbalā..

19.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sataraṁsi thero imā gāthāyo abhāsitthāti.

sataraṁsittherassāpadānaṁ dutiyaṁ.

3. sayanadāyakattheraapadānaṁ

20.

“padumuttarabuddhassa, sabbalokānukampino.

sayanaṁ tassa pādāsiṁ, vippasannena cetasā..

21.

“tena sayanadānena, sukhette bījasampadā.

bhogā nibbattare tassa, sayanassa idaṁ phalaṁ..

22.

“ākāse seyyaṁ kappemi, dhāremi pathaviṁ imaṁ.

pāṇesu me issariyaṁ, sayanassa idaṁ phalaṁ..

23.

“pañcakappasahassamhi, aṭṭha āsuṁ mahātejā {mahāvarā (sī0), mahāvīrā (syā0)}.

catuttiṁse kappasate, caturo ca mahabbalā..

24.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sayanadāyako thero imā gāthāyo abhāsitthāti.

sayanadāyakattherassāpadānaṁ tatiyaṁ.

4. gandhodakiyattheraapadānaṁ

25.

“padumuttarabuddhassa, mahābodhimaho ahu.

vicittaṁ ghaṭamādāya, gandhodakamadāsahaṁ..

26.

“nhānakāle ca bodhiyā, mahāmegho pavassatha.

ninnādo ca mahā āsi, asaniyā phalantiyā..

27.

“tenevāsanivegena, tattha kālaṅkato {kālakato (sī0 syā0)} ahaṁ {ahuṁ (sī0)}.

devaloke ṭhito santo, imā gāthā abhāsahaṁ..

28.

“`aho buddho aho dhammo, aho no satthusampadā.

kaḷevaraṁ {kalebaraṁ (sī0)} me patitaṁ, devaloke ramāmahaṁ..

29.

“`ubbiddhaṁ bhavanaṁ mayhaṁ, satabhūmaṁ samuggataṁ.

kaññāsatasahassāni, parivārenti maṁ sadā..

30.

“`ābādhā me na vijjanti, soko mayhaṁ na vijjati.

pariḷāhaṁ na passāmi, puññakammassidaṁ phalaṁ..

31.

“`aṭṭhavīse kappasate, rājā saṁvasito ahuṁ.

sattaratanasampanno, cakkavattī mahabbalo'..

32.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā gandhodakiyo thero imā gāthāyo abhāsitthāti.

gandhodakiyattherassāpadānaṁ catutthaṁ.

5. opavayhattheraapadānaṁ

33.

“padumuttarabuddhassa, ājānīyamadāsahaṁ.

niyyādetvāna sambuddhe {sambuddhaṁ (sī0 ka0)}, agamāsiṁ sakaṁ gharaṁ..

34.

“devalo nāma nāmena, satthuno aggasāvako.

varadhammassa dāyādo, āgacchi mama santikaṁ..

35.

“sapattabhāro bhagavā, ājāneyyo na kappati.

tava saṅkappamaññāya, adhivāsesi cakkhumā..

36.

“agghāpetvā vātajavaṁ, sindhavaṁ sīghavāhanaṁ.

padumuttarabuddhassa, khamanīyamadāsahaṁ..

37.

“yaṁ yaṁ yonupapajjāmi, devattaṁ atha mānusaṁ {deve ca mānuse bhave (sī0 ka0)}.

khamanīyaṁ vātajavaṁ, cittaṁ nibbattate {ājānīyā vātajavā, vitti nibbattare (syā0), khamanīyā vātajavā, cittā nibbattare (sī0)} mama..

38.

“lābhaṁ tesaṁ suladdhaṁva, ye labhantupasampadaṁ.

punapi payirupāseyyaṁ, buddho loke sace bhave..

39.

“aṭṭhavīsatikkhattuṁhaṁ, rājā āsiṁ mahabbalo.

cāturanto vijitāvī, jambusaṇḍassa {jambudīpassa (syā0), jambumaṇḍassa (ka0)} jambuissaro..

40.

“idaṁ pacchimakaṁ mayhaṁ, carimo vattate bhavo.

pattosmi acalaṁ ṭhānaṁ, hitvā jayaparājayaṁ..

41.

“catutiṁsasahassamhi, mahātejosi khattiyo.

sataratanasampanno, cakkavattī mahabbalo..

42.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā opavayho thero imā gāthāyo abhāsitthāti.

opavayhattherassāpadānaṁ pañcamaṁ.

6. saparivārāsanattheraapadānaṁ

43.

“padumuttarabuddhassa, piṇḍapātaṁ adāsahaṁ.

gantvā kiliṭṭhakaṁ ṭhānaṁ {taṁ bhojanaṭṭhānaṁ (sī0)}, mallikāhi parikkhitaṁ {parikkhipiṁ (sī0)}..

44.

“tamhāsanamhi āsīno, buddho lokagganāyako.

akittayi piṇḍapātaṁ, ujubhūto samāhito..

45.

“yathāpi bhaddake khette, bījaṁ appampi ropitaṁ.

sammā dhāraṁ pavecchante, phalaṁ toseti kassakaṁ..

46.

“tathevāyaṁ piṇḍapāto, sukhette ropito tayā.

bhave nibbattamānamhi, phalaṁ te {nibbattamānaṁ hi, phalato (sī0)} tosayissati {tappayissati (ka0)}..

47.

“idaṁ vatvāna sambuddho, jalajuttamanāmako.

piṇḍapātaṁ gahetvāna, pakkāmi uttarāmukho..

48.

“saṁvuto pātimokkhasmiṁ, indriyesu ca pañcasu.

pavivekamanuyutto, viharāmi anāsavo..

49.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saparivārāsano thero imā gāthāyo abhāsitthāti.

saparivārāsanattherassāpadānaṁ chaṭṭhaṁ.

7. pañcadīpakattheraapadānaṁ

50.

“padumuttarabuddhassa, sabbabhūtānukampino.

saddahitvāna {susaṇṭhahitvā (sī0)} saddhamme, ujudiṭṭhi ahosahaṁ..

51.

“padīpadānaṁ pādāsiṁ, parivāretvāna bodhiyaṁ.

saddahanto padīpāni, akariṁ tāvade ahaṁ..

52.

“yaṁ yaṁ yonupapajjāmi, devattaṁ atha mānusaṁ.

ākāse ukkaṁ dhārenti, dīpadānassidaṁ phalaṁ..

53.

“tirokuṭṭaṁ tiroselaṁ, samatiggayha pabbataṁ.

samantā yojanasataṁ, dassanaṁ anubhomahaṁ..

54.

“tena kammāvasesena, pattomhi āsavakkhayaṁ.

dhāremi antimaṁ dehaṁ, dvipadindassa sāsane..

55.

“catuttiṁse kappasate, satacakkhusanāmakā.

rājāhesuṁ mahātejā, cakkavattī mahabbalā..

56.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pañcadīpako thero imā gāthāyo abhāsitthāti.

pañcadīpakattherassāpadānaṁ sattamaṁ.

8. dhajadāyakattheraapadānaṁ

57.

“padumuttarabuddhassa, bodhiyā pādaputtame.

haṭṭho haṭṭhena cittena, dhajamāropayiṁ ahaṁ..

58.

“patitapattāni gaṇhitvā, bahiddhā chaḍḍayiṁ ahaṁ.

antosuddhaṁ bahisuddhaṁ, adhimuttamanāsavaṁ..

59.

“sammukhā viya sambuddhaṁ, avandiṁ bodhimuttamaṁ.

padumuttaro lokavidū, āhutīnaṁ paṭiggaho..

60.

“bhikkhusaṅghe ṭhito satthā, imā gāthā abhāsatha.

“`iminā dhajadānena, upaṭṭhānena cūbhayaṁ..

61.

“`kappānaṁ satasahassaṁ, duggatiṁ so na gacchati.

devesu devasobhagyaṁ, anubhossatinappakaṁ..

62.

“`anekasatakkhattuñca, rājā raṭṭhe bhavissati.

uggato nāma nāmena, cakkavattī bhavissati..

63.

“`sampattiṁ anubhotvāna, sukkamūlena codito.

gotamassa bhagavato, sāsanebhiramissati'..

64.

“padhānapahitattomhi, upasanto nirūpadhi.

dhāremi antimaṁ dehaṁ, sammāsambuddhasāsane..

65.

“ekapaññāsasahasse, kappe uggatasavhayo {savhayā (syā0)}.

paññāsasatasahasse, khattiyo meghasavhayo {khattiyā khemasavhayā (syā0)}..

66.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā dhajadāyako thero imā gāthāyo abhāsitthāti.

dhajadāyakattherassāpadānaṁ aṭṭhamaṁ.

9. padumattheraapadānaṁ

67.

“catusaccaṁ pakāsento, varadhammappavattako.

vassate {vasseti (?)} amataṁ vuṭṭhiṁ, nibbāpento mahājanaṁ..

68.

“sadhajaṁ {sadaṇḍaṁ (sī0)} padumaṁ gayha, aḍḍhakose ṭhito ahaṁ.

padumuttaramunissa, pahaṭṭho ukkhipimambare..

69.

“āgacchante ca padume, abbhuto āsi tāvade.

mama saṅkappamaññāya, paggaṇhi vadataṁ varo..

70.

“karaseṭṭhena paggayha, jalajaṁ pupphamuttamaṁ.

bhikkhusaṅghe ṭhito satthā, imā gāthā abhāsatha..

71.

“`yenidaṁ padumaṁ khittaṁ, sabbaññumhi vināyake {sabbaññutamanāyake (syā0 ka0)}.

tamahaṁ kittayissāmi, suṇātha mama bhāsato..

72.

“`tiṁsakappāni devindo, devarajjaṁ karissati.

pathabyā rajjaṁ sattasataṁ, vasudhaṁ āvasissati..

73.

“`tattha pattaṁ gaṇetvāna, cakkavattī bhavissati.

ākāsato pupphavuṭṭhi, abhivassissatī tadā..

74.

“`kappasatasahassamhi, okkākakulasambhavo.

gotamo nāma nāmena, satthā loke bhavissati..

75.

“`tassa dhammesu dāyādo, oraso dhammanimmito.

sabbāsave pariññāya, nibbāyissatināsavo'..

76.

“nikkhamitvāna kucchimhā, sampajāno patissato.

jātiyā pañcavassohaṁ, arahattaṁ apāpuṇiṁ..

77.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā padumo thero imā gāthāyo abhāsitthāti.

padumattherassāpadānaṁ navamaṁ.

10. asanabodhiyattheraapadānaṁ

78.

“jātiyā sattavassohaṁ, addasaṁ lokanāyakaṁ.

pasannacitto sumano, upagacchiṁ naruttamaṁ..

79.

“tissassāhaṁ bhagavato, lokajeṭṭhassa tādino.

haṭṭho haṭṭhena cittena, ropayiṁ bodhimuttamaṁ..

80.

“asano nāmadheyyena, dharaṇīruhapādapo.

pañcavasse paricariṁ, asanaṁ bodhimuttamaṁ..

81.

“pupphitaṁ pādapaṁ disvā, abbhutaṁ lomahaṁsanaṁ.

sakaṁ kammaṁ pakittento, buddhaseṭṭhaṁ upāgamiṁ..

82.

“tisso tadā so sambuddho, sayambhū aggapuggalo.

bhikkhusaṅghe nisīditvā, imā gāthā abhāsatha..

83.

“`yenāyaṁ ropitā bodhi, buddhapūjā ca sakkatā.

tamahaṁ kittayissāmi, suṇātha mama bhāsato..

84.

“`tiṁsakappāni devesu, devarajjaṁ karissati.

catusaṭṭhi cakkhattuṁ so, cakkavattī bhavissati..

85.

“`tusitā hi cavitvāna, sukkamūlena codito.

dve sampattī anubhotvā, manussatte ramissati..

86.

“`padhānapahitatto so, upasanto nirūpadhi.

sabbāsave pariññāya, nibbāyissatināsavo'..

87.

“vivekamanuyuttohaṁ, upasanto nirūpadhi.

nāgova bandhanaṁ chetvā, viharāmi anāsavo..

88.

“dvenavute ito kappe, bodhiṁ ropesahaṁ tadā.

duggatiṁ nābhijānāmi, bodhiropassidaṁ phalaṁ..

89.

“catusattatito kappe, daṇḍasenoti vissuto.

sattaratanasampanno, cakkavattī tadā ahuṁ..

90.

“tesattatimhito kappe, sattāhesuṁ mahīpatī.

samantanemināmena, rājāno cakkavattino..

91.

“paṇṇavīsatito kappe, puṇṇako nāma khattiyo.

sattaratanasampanno, cakkavattī mahabbalo..

92.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā asanabodhiyo thero imā gāthāyo abhāsitthāti.

asanabodhiyattherassāpadānaṁ dasamaṁ.

bījanivaggo chaṭṭho.

tassuddānaṁ --

bījanī sataraṁsī ca, sayanodakivāhiyo.

parivāro padīpañca, dhajo padumapūjako.

bodhi ca dasamo vutto, gāthā dvenavuti tathā..

7. sakacintaniyavaggo

1. sakacintaniyattheraapadānaṁ

1.

“pavanaṁ kānanaṁ disvā, appasaddamannāvilaṁ.

isīnaṁ anuciṇṇaṁva, āhutīnaṁ paṭiggahaṁ..

2.

“thūpaṁ katvāna pulinaṁ {veḷunā (aṭṭha0), veḷinaṁ (syā0)}, nānāpupphaṁ samokiriṁ.

sammukhā viya sambuddhaṁ, nimmitaṁ abhivandahaṁ..

3.

“sattaratanasampanno, rājā raṭṭhamhi issaro.

sakakammābhiraddhohaṁ, pupphapūjāyidaṁ {thūpapūjāyidaṁ (sī0)} phalaṁ..

4.

“ekanavutito kappe, yaṁ pupphamabhiropayiṁ.

duggatiṁ nābhijānāmi, pupphapūjāyidaṁ {thūpapūjāyidaṁ (sī0)} phalaṁ..

5.

“asītikappenantayaso, cakkavattī ahosahaṁ.

sattaratanasampanno, catudīpamhi issaro..

6.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā sakacintaniyo thero imā gāthāyo abhāsitthāti.

sakacintaniyattherassāpadānaṁ paṭhamaṁ.

2. avopupphiyattheraapadānaṁ

7.

“vihārā abhinikkhamma, abbhuṭṭhahiya {abbhuṭṭhāsi ca (syā0 ka0)} caṅkame.

catusaccaṁ pakāsanto, deseti {desento (syā0 ka0)} amataṁ padaṁ..

8.

“sikhissa giramaññāya, buddhaseṭṭhassa tādino.

nānāpupphaṁ gahetvāna, ākāsamhi samokiriṁ..

9.

“tena kammena dvipadinda, lokajeṭṭha narāsabha.

pattomhi acalaṁ ṭhānaṁ, hitvā jayaparājayaṁ..

10.

“ekattiṁse ito kappe, yaṁ pupphamabhiropayiṁ.

duggatiṁ nābhijānāmi, pupphapūjāyidaṁ phalaṁ..

11.

“ito vīsatikappamhi, sumedho nāma khattiyo.

sattaratanasampanno, cakkavattī mahabbalo..

12.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā avopupphiyo thero imā gāthāyo abhāsitthāti.

avopupphiyattherassāpadānaṁ dutiyaṁ.

3. paccāgamaniyattheraapadānaṁ

13.

“sindhuyā nadiyā tīre, cakkavāko ahaṁ tadā.

suddhasevālabhakkhohaṁ, pāpesu ca susaññato..

14.

“addasaṁ virajaṁ buddhaṁ, gacchantaṁ anilañjase.

tuṇḍena sālaṁ paggayha, vipassissābhiropayiṁ..

15.

“yassa saddhā tathāgate, acalā supatiṭṭhitā.

tena cittappasādena, duggatiṁ so na gacchati..

16.

“svāgataṁ vata me āsi, buddhaseṭṭhassa santike.

vihaṅgamena santena, subījaṁ ropitaṁ mayā..

17.

“ekanavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ {pupphapūjāyidaṁ (sī0)} phalaṁ..

18.

“sucārudassanā nāma, aṭṭhete ekanāmakā.

kappe sattarase āsuṁ, cakkavattī mahabbalā..

19.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā paccāgamaniyo thero imā gāthāyo abhāsitthāti.

paccāgamaniyattherassāpadānaṁ tatiyaṁ.

4. parappasādakattheraapadānaṁ

20.

“usabhaṁ pavaraṁ vīraṁ, mahesiṁ vijitāvinaṁ.

suvaṇṇavaṇṇaṁ sambuddhaṁ, ko disvā nappasīdati..

21.

“himavāvāparimeyyo, sāgarova duruttaro.

tatheva jhānaṁ buddhassa, ko disvā nappasīdati..

22.

“vasudhā yathāppameyyā, cittā vanavaṭaṁsakā.

tatheva sīlaṁ buddhassa, ko disvā nappasīdati..

23.

“anilañjasāsaṅkhubbho {anilajova asaṅkhobho (sī0)}, yathākāso asaṅkhiyo.

tatheva ñāṇaṁ buddhassa, ko disvā nappasīdati..

24.

“imāhi catugāthāhi, brāhmaṇo senasavhayo.

buddhaseṭṭhaṁ thavitvāna, siddhatthaṁ aparājitaṁ..

25.

“catunnavutikappāni, duggatiṁ nupapajjatha.

sugatiṁ sukhasampattiṁ {sugatīsu susumpattiṁ (sī0 syā0)}, anubhosimanappakaṁ..

26.

“catunnavutito kappe, thavitvā lokanāyakaṁ.

duggatiṁ nābhijānāmi, thomanāya {thomanassa (syā0)} idaṁ phalaṁ..

27.

“cātuddasamhi kappamhi, caturo āsumuggatā.

sattaratanasampannā, cakkavattī mahabbalā..

28.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā parappasādako thero imā gāthāyo abhāsitthāti.

parappasādakattherassāpadānaṁ catutthaṁ.

5. bhisadāyakattheraapadānaṁ

29.

“vessabhū nāma nāmena, isīnaṁ tatiyo ahu.

kānanaṁ vanamogayha, vihāsi purisuttamo..

30.

“bhisamuḷālaṁ gaṇhitvā, agamaṁ buddhasantikaṁ.

tañca buddhassa pādāsiṁ, pasanno sehi pāṇibhi..

31.

“karena ca parāmaṭṭho, vessabhūvarabuddhinā.

sukhāhaṁ nābhijānāmi, samaṁ tena kutottariṁ..

32.

“carimo vattate mayhaṁ, bhavā sabbe samūhatā.

hatthināgena santena, kusalaṁ ropitaṁ mayā {nāgova bandhanaṁ chetvā, viharāmi anāsavo (syā0)}..

33.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, bhisadānassidaṁ phalaṁ..

34.

“samodhānā ca rājāno, soḷasa manujādhipā.

kappamhi cuddase {terase (sī0 syā0)} āsuṁ, cakkavattī mahabbalā..

35.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā bhisadāyako thero imā gāthāyo abhāsitthāti.

bhisadāyakattherassāpadānaṁ pañcamaṁ.

6. sucintitattheraapadānaṁ

36.

“giriduggacaro āsiṁ, abhijātova kesarī.

migasaṅghaṁ vadhitvāna, jīvāmi pabbatantare..

37.

“atthadassī tu bhagavā, sabbaññū vadataṁ varo.

mamuddharitukāmo so, āgacchi pabbatuttamaṁ..

38.

“pasadañca migaṁ hantvā, bhakkhituṁ samupāgamiṁ.

bhagavā tamhi samaye, bhikkhamāno {sikkhācāro (syā0)} upāgami..

39.

“varamaṁsāni paggayha, adāsiṁ tassa satthuno.

anumodi mahāvīro, nibbāpento mamaṁ tadā..

40.

“tena cittappasādena, giriduggaṁ pavisiṁ ahaṁ.

pītiṁ uppādayitvāna, tattha kālaṅkato ahaṁ..

41.

“etena maṁsadānena, cittassa paṇidhīhi ca.

pannarase kappasate, devaloke ramiṁ ahaṁ..

42.

“avasesesu kappesu, kusalaṁ cintitaṁ {nicitaṁ (sī0), karitaṁ (syā0)} mayā.

teneva maṁsadānena, buddhānussaraṇena ca..

43.

“aṭṭhattiṁsamhi kappamhi, aṭṭha dīghāyunāmakā.

saṭṭhimhito kappasate, duve varuṇanāmakā {saraṇanāmakā (syā0)}..

44.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sucintito thero imā gāthāyo abhāsitthāti.

sucintitattherassāpadānaṁ chaṭṭhaṁ.

7. vatthadāyakattheraapadānaṁ

45.

“pakkhijāto tadā āsiṁ, supaṇṇo garuḷādhipo.

addasaṁ virajaṁ buddhaṁ, gacchantaṁ gandhamādanaṁ..

46.

“jahitvā garuḷavaṇṇaṁ, māṇavakaṁ adhārayiṁ.

ekaṁ vatthaṁ mayā dinnaṁ, dvipadindassa tādino..

47.

“tañca dussaṁ paṭiggayha, buddho lokagganāyako.

antalikkhe ṭhito satthā, imā gāthā abhāsatha..

48.

“`iminā vatthadānena, cittassa paṇidhīhi ca.

pahāya garuḷaṁ yoniṁ, devaloke ramissati'..

49.

“atthadassī tu bhagavā, lokajeṭṭho narāsabho.

vatthadānaṁ pasaṁsitvā, pakkāmi uttarāmukho..

50.

“bhave nibbattamānamhi, honti me vatthasampadā.

ākāse chadanaṁ hoti, vatthadānassidaṁ phalaṁ..

51.

“aruṇavā {aruṇakā (sī0), aruṇasā (syā0)} satta janā, cakkavattī mahabbalā.

chattiṁsatimhi āsiṁsu, kappamhi manujādhipā..

52.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā vatthadāyako thero imā gāthāyo abhāsitthāti.

vatthadāyakattherassāpadānaṁ sattamaṁ.

8. ambadāyakattheraapadānaṁ

53.

“anomadassī bhagavā, nisinno pabbatantare.

mettāya aphari loke, appamāṇe nirūpadhi..

54.

“kapi ahaṁ tadā āsiṁ, himavante naguttame.

disvā anomadassiṁ taṁ {anomaṁ amitaṁ (sī0), anomamadhitaṁ (syā0)}, buddhe cittaṁ pasādayiṁ..

55.

“avidūre himavantassa, ambāsuṁ phalino tadā.

tato pakkaṁ gahetvāna, ambaṁ samadhukaṁ adaṁ..

56.

“taṁ me buddho viyākāsi, anomadassī mahāmuni.

iminā madhudānena, ambadānena cūbhayaṁ..

57.

“sattapaññāsakappamhi, devaloke ramissati.

avasesesu kappesu, vokiṇṇaṁ saṁsarissati..

58.

“khepetvā pāpakaṁ kammaṁ, paripakkāya buddhiyā.

vinipātamagantvāna, kilese jhāpayissati..

59.

“damena uttamenāhaṁ, damitomhi mahesinā.

pattomhi acalaṁ ṭhānaṁ, hitvā jayaparājayaṁ..

60.

“sattasattatikappasate, ambaṭṭhajasanāmakā.

catuddasa te rājāno, cakkavattī mahabbalā..

61.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ambadāyako thero imā gāthāyo abhāsitthāti.

ambadāyakattherassāpadānaṁ aṭṭhamaṁ.

9. sumanattheraapadānaṁ

62.

“sumano nāma nāmena, mālākāro ahaṁ tadā.

addasaṁ virajaṁ buddhaṁ, lokāhutipaṭiggahaṁ..

63.

“ubho hatthehi paggayha, sumanaṁ pupphamuttamaṁ.

buddhassa abhiropesiṁ, sikhino lokabandhuno..

64.

“imāya pupphapūjāya, cetanāpaṇidhīhi ca.

duggatiṁ nābhijānāmi, buddhapūjāyidaṁ phalaṁ..

65.

“ekattiṁse ito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ {pupphapūjāyidaṁ (sī0)} phalaṁ..

66.

“chabbīsatimhi kappamhi, cattārosuṁ mahāyasā.

sattaratanasampannā, rājāno cakkavattino..

67.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sumano thero imā gāthāyo abhāsitthāti.

sumanattherassāpadānaṁ navamaṁ.

10. pupphacaṅkoṭiyattheraapadānaṁ

68.

“abhītarūpaṁ sīhaṁva, garuḷaggaṁva pakkhinaṁ.

byagghūsabhaṁva pavaraṁ, abhijātaṁva kesariṁ..

69.

“sikhiṁ tilokasaraṇaṁ, anejaṁ aparājitaṁ.

nisinnaṁ samaṇānaggaṁ, bhikkhusaṅghapurakkhataṁ..

70.

“caṅkoṭake {caṅgoṭake (sī0)} ṭhapetvāna, anojaṁ pupphamuttamaṁ.

saha caṅkoṭakeneva, buddhaseṭṭhaṁ samokiriṁ..

71.

“tena cittappasādena, dvipadinda narāsabha.

pattomhi acalaṁ ṭhānaṁ, hitvā jayaparājayaṁ..

72.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, buddhapūjāyidaṁ phalaṁ..

73.

“sampuṇṇe tiṁsakappamhi, devabhūtisanāmakā.

sattaratanasampannā, pañcāsuṁ cakkavattino..

74.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pupphacaṅkoṭiyo thero imā gāthāyo abhāsitthāti.

pupphacaṅkoṭiyattherassāpadānaṁ dasamaṁ.

sakacintaniyavaggo sattamo.

tassuddānaṁ --

sakacintī avopupphī, sapaccāgamanena ca.

parappasādī bhisado, sucinti vatthadāyako..

ambadāyī ca sumano, pupphacaṅkoṭakīpi ca.

gāthekasattati vuttā, gaṇitā atthadassibhi..

8. nāgasamālavaggo

1. nāgasamālattheraapadānaṁ

1.

“apāṭaliṁ ahaṁ pupphaṁ, ujjhitaṁ sumahāpathe.

thūpamhi abhiropesiṁ, sikhino lokabandhuno..

2.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, thūpapūjāyidaṁ phalaṁ..

3.

“ito pannarase kappe, bhūmiyo {pupphiyo (syā0)} nāma khattiyo.

sattaratanasampanno, cakkavattī mahabbalo..

4.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā nāgasamālo thero imā gāthāyo abhāsitthāti.

nāgasamālattherassāpadānaṁ paṭhamaṁ.

2. padasaññakattheraapadānaṁ

5.

“akkantañca padaṁ disvā, tissassādiccabandhuno.

haṭṭho haṭṭhena cittena, pade cittaṁ pasādayiṁ..

6.

“dvenavute ito kappe, yaṁ saññamalabhiṁ tadā.

duggatiṁ nābhijānāmi, padasaññāyidaṁ phalaṁ..

7.

“ito sattamake kappe, sumedho nāma khattiyo.

sattaratanasampanno, cakkavatī mahabbalo..

8.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā padasaññako thero imā gāthāyo abhāsitthāti..

padasaññakattherassāpadānaṁ dutiyaṁ.

3. buddhasaññakattheraapadānaṁ

9.

“dumagge paṁsukūlikaṁ, laggaṁ disvāna satthuno.

tato tamañjaliṁ katvā, paṁsukūlaṁ avandahaṁ..

10.

“dvenavute ito kappe, yaṁ kammamakariṁ tadā.

duggatiṁ nābhijānāmi, buddhasaññāyidaṁ phalaṁ..

11.

“ito catutthake kappe, dumasārosi khattiyo.

cāturanto vijitāvī, cakkavattī mahabbalo..

12.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā buddhasaññako thero imā gāthāyo abhāsitthāti.

buddhasaññakattherassāpadānaṁ tatiyaṁ.

4. bhisāluvadāyakattheraapadānaṁ

13.

“kānanaṁ vanamogayha, vasāmi vipine ahaṁ.

vipassiṁ addasaṁ buddhaṁ, āhutīnaṁ paṭiggahaṁ..

14.

“bhisāluvañca pādāsiṁ, udakaṁ hatthadhovanaṁ.

vanditvā sirasā pāde, pakkāmi uttarāmukho..

15.

“ekanavutito kappe, bhisāluvamadaṁ tadā.

duggatiṁ nābhijānāmi, puññakammassidaṁ phalaṁ..

16.

“ito tatiyake kappe, bhisasammatakhattiyo.

sattaratanasampanno, cakkavattī mahabbalo..

17.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā bhisāluvadāyako thero imā gāthāyo abhāsitthāti.

bhisāluvadāyakattherassāpadānaṁ catutthaṁ.

chaṭṭhabhāṇavāraṁ.

5. ekasaññakattheraapadānaṁ

18.

“khaṇḍo nāmāsi nāmena, vipassissaggasāvako.

ekā bhikkhā mayā dinnā, lokāhutipaṭiggahe..

19.

“tena cittappasādena, dvipadinda narāsabha.

duggatiṁ nābhijānāmi, ekabhikkhāyidaṁ phalaṁ..

20.

“cattālīsamhito kappe, varuṇo nāma khattiyo.

sattaratanasampanno, cakkavattī mahabbalo..

21.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekasaññako thero imā gāthāyo abhāsitthāti.

ekasaññakattherassāpadānaṁ pañcamaṁ.

6. tiṇasantharadāyakattheraapadānaṁ

22.

“himavantassāvidūre, mahājātassaro ahu.

satapattehi sañchanno, nānāsakuṇamālayo..

23.

“tamhi nhatvā ca pitvā {pītvā (sī0 syā0)} ca, avidūre vasāmahaṁ.

addasaṁ samaṇānaggaṁ, gacchantaṁ anilañjase..

24.

“mama saṅkappamaññāya, satthā loke anuttaro.

abbhato oruhitvāna, bhūmiyaṁṭhāsi tāvade..

25.

“visāṇena {lāyanena (syā0)} tiṇaṁ gayha, nisīdanamadāsahaṁ.

nisīdi bhagavā tattha, tisso lokagganāyako..

26.

“sakaṁ cittaṁ pasādetvā, avandi lokanāyakaṁ.

paṭikuṭiko {ukkuṭiko (syā0 ka0)} apasakkiṁ, nijjhāyanto mahāmuniṁ..

27.

“tena cittappasādena, nimmānaṁ upapajjahaṁ.

duggatiṁ nābhijānāmi, santharassa idaṁ phalaṁ..

28.

“ito dutiyake kappe, miga {mitta (syā0)} sammatakhattiyo.

sattaratanasampanno, cakkavattī mahabbalo..

29.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tiṇasantharadāyako thero imā gāthāyo abhāsitthāti.

tiṇasantharadāyakattherassāpadānaṁ chaṭṭhaṁ.

7. sūcidāyakattheraapadānaṁ

30.

“tiṁsakappasahassamhi, sambuddho lokanāyako.

sumedho nāma nāmena, bāttiṁsavaralakkhaṇo..

31.

“tassa kañcanavaṇṇassa, dvipadindassa tādino.

pañca sūcī mayā dinnā, sibbanatthāya cīvaraṁ..

32.

“teneva sūcidānena, nipuṇatthavipassakaṁ.

tikkhaṁ lahuñca phāsuñca, ñāṇaṁ me udapajjatha..

33.

“kilesā jhāpitā mayhaṁ, bhavā sabbe samūhatā.

dhāremi antimaṁ dehaṁ, sammāsambuddhasāsane..

34.

“dvipadādhipatī nāma, rājāno caturo ahuṁ.

sattaratanasampannā, cakkavattī mahabbalā..

35.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sūcidāyako thero imā gāthāyo abhāsitthāti.

sūcidāyakattherassāpadānaṁ sattamaṁ.

8. pāṭalipupphiyattheraapadānaṁ

36.

“suvaṇṇavaṇṇaṁ sambuddhaṁ, gacchantaṁ antarāpaṇe.

kañcanagghiyasaṅkāsaṁ, bāttiṁsavaralakkhaṇaṁ..

37.

“seṭṭhiputto tadā āsiṁ, sukhumālo sukhedhito.

ucchaṅge pāṭalipupphaṁ, katvāna {katvā taṁ (sī0 syā0)} abhisaṁhariṁ..

38.

“haṭṭho haṭṭhena cittena, pupphehi abhipūjayiṁ.

tissaṁ lokaviduṁ nāthaṁ, naradevaṁ namassahaṁ..

39.

“dvenavute ito kappe, yaṁ kammamakariṁ tadā.

duggatiṁ nābhijānāmi, pupphapūjāyidaṁ phalaṁ..

40.

“ito tesaṭṭhikappamhi, abhisammatanāmako.

sattaratanasampanno, cakkavattī mahabbalo..

41.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pāṭalipupphiyo thero imā gāthāyo abhāsitthāti.

pāṭalipupphiyattherassāpadānaṁ aṭṭhamaṁ.

9. ṭhitañjaliyattheraapadānaṁ

42.

“migaluddo pure āsiṁ, araññe kānane ahaṁ.

tattha addasaṁ {tatthaddasāsiṁ (sī0 syā0)} sambuddhaṁ, bāttiṁsavaralakkhaṇaṁ..

43.

“tatthāhaṁ añjaliṁ katvā, pakkāmiṁ pācināmukho.

avidūre nisinnassa, niyake paṇṇasanthare..

44.

“tato me asanīpāto, matthake nipatī tadā.

sohaṁ maraṇakālamhi, akāsiṁ punarañjaliṁ..

45.

“dvenavute ito kappe, añjaliṁ akariṁ tadā.

duggatiṁ nābhijānāmi, añjalissa idaṁ phalaṁ..

46.

“catupaṇṇāsakappamhi, migaketusanāmako.

sattaratanasampanno, cakkavattī mahabbalo..

47.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ṭhitañjaliyo thero imā gāthāyo abhāsitthāti.

ṭhitañjaliyattherassāpadānaṁ navamaṁ.

10. tipadumiyattheraapadānaṁ

48.

“padumuttaro nāma jino, sabbadhammāna pāragū.

danto dantaparivuto, nagarā nikkhamī tadā..

49.

“nagare haṁsavatiyaṁ, ahosiṁ māliko tadā.

yaṁ tattha uttamaṁ toṇi, padmapupphāni {uttamaṁ pupphaṁ, tīṇi pupphāni (sī0)} aggahiṁ..

50.

“addasaṁ virajaṁ buddhaṁ, paṭimaggantarāpaṇe.

saha {sohaṁ (sī0)} disvāna sambuddhaṁ, evaṁ cintesahaṁ tadā..

51.

“kiṁ me imehi pupphehi, rañño upanitehi me.

gāmaṁ vā gāmakhettaṁ vā, sahassaṁ vā labheyyahaṁ..

52.

“adantadamanaṁ vīraṁ, sabbasattasukhāvahaṁ.

lokanāthaṁ pūjayitvā, lacchāmi amataṁ dhanaṁ..

53.

“evāhaṁ cintayitvāna, sakaṁ cittaṁ pasādayiṁ.

tīṇi lohitake gayha, ākāse ukkhipiṁ tadā..

54.

“mayā ukkhittamattamhi, ākāse patthariṁsu te.

dhāriṁsu matthake tattha, uddhaṁvaṇṭā adhomukhā..

55.

“ye keci manujā disvā, ukkuṭṭhiṁ sampavattayuṁ.

devatā antalikkhamhi, sādhukāraṁ pavattayuṁ..

56.

“accheraṁ loke uppannaṁ, buddhaseṭṭhassa vāhasā.

sabbe dhammaṁ suṇissāma, pupphānaṁ vāhasā mayaṁ..

57.

“padumuttaro lokavidū, āhutīnaṁ paṭiggaho.

vīthiyañhi ṭhito santo, imā gāthā abhāsatha..

58.

“`yo so buddhaṁ apūjesi, rattapadmehi {rattapadumehi (sī0 syā0)} māṇavo.

tamahaṁ kittayissāmi, suṇātha mama bhāsato..

59.

“`tiṁsakappasahassāni, devaloke ramissati.

tiṁsakappāni {tiṁsakkhattuñca (syā0)} devindo, devarajjaṁ karissati..

60.

“`mahāvitthārikaṁ nāma, byamhaṁ hessati tāvade.

tiyojanasatubbiddhaṁ, diyaḍḍhasatavitthataṁ..

61.

“`cattārisatasahassāni, niyyūhā ca sumāpitā.

kūṭāgāravarūpetā, mahāsayanamaṇḍitā..

62.

“`koṭisatasahassiyo, parivāressanti accharā.

kusalā naccagītassa, vāditepi padakkhiṇā..

63.

“`etādise byamhavare, nārīgaṇasamākule.

vassissati pupphavasso, dibbo {pada (ka0)} lohitako sadā..

64.

“`bhittikhīle nāgadante, dvārabāhāya toraṇe.

cakkamattā lohitakā, olambissanti tāvade..

65.

“`pattena pattasañchanne, antobyamhavare imaṁ.

attharitvā pārupitvā, tuvaṭṭissanti tāvade..

66.

“`bhavanaṁ parivāretvā, samantā satayojane.

tepi padmā {te visuddhā (sī0 syā0)} lohitakā, dibbagandhaṁ pavāyare..

67.

“`pañcasattatikkhattuñca, cakkavattī bhavissati.

padesarajjaṁ vipulaṁ, gaṇanāto asaṅkhiyaṁ..

68.

“`sampattiyo duve bhutvā, anīti anupaddavo.

sampatte pariyosāne, nibbānaṁ pāpuṇissati' {phassayissati (sī0), passayissati (ka0)}..

69.

“sudiṭṭho vata me buddho, vāṇijjaṁ supayojitaṁ.

padmāni tīṇi pūjetvā, anubhosiṁ tisampadā {anubhūyanti sampadā (ka0)}..

70.

“ajja me dhammappattassa, vippamuttassa sabbaso.

supupphitaṁ lohitakaṁ, dhārayissati matthake..

71.

“mama kammaṁ kathentassa, padumuttarasatthuno.

satapāṇasahassānaṁ, dhammābhisamayo ahu..

72.

“satasahassito kappe, yaṁ buddhamabhipūjayiṁ.

duggatiṁ nābhijānāmi, tipadumānidaṁ phalaṁ..

73.

“kilesā jhāpitā mayhaṁ, bhavā sabbe samūhatā.

sabbāsavā parikkhīṇā, natthi dāni punabbhavo..

74.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tipadumiyo thero imā gāthāyo abhāsitthāti.

tipadumiyattherassāpadānaṁ dasamaṁ.

nāgasamālavaggo aṭṭhamo.

tassuddānaṁ --

nāgasamālo padasaññī, saññakāluvadāyako.

ekasaññī tiṇasanthāro, sūcipāṭalipupphiyo.

ṭhitañjalī tipadumī, gāthāyo pañcasattati..

9. timiravaggo

1. timirapupphiyattheraapadānaṁ

1.

“candabhāgānadītīre, anusotaṁ vajāmahaṁ.

nisinnaṁ samaṇaṁ disvā, vippasannamanāvilaṁ..

2.

“tattha cittaṁ pasādetvā {pasādesiṁ (syā0)}, evaṁ cintesahaṁ tadā.

tārayissati tiṇṇoyaṁ, dantoyaṁ damayissati..

3.

“assāsissati assattho, santo ca samayissati.

mocayissati mutto ca, nibbāpessati nibbuto..

4.

“evāhaṁ cintayitvāna, siddhatthassa mahesino.

gahetvā timirapupphaṁ, matthake okiriṁ ahaṁ {tadā (syā0)}..

5.

“añjaliṁ paggahetvāna, katvā ca naṁ padakkhiṇaṁ.

vanditvā satthuno pāde, pakkāmiṁ aparaṁ disaṁ..

6.

“aciraṁ gatamattaṁ maṁ, migarājā viheṭhayi.

papātamanugacchanto, tattheva papatiṁ ahaṁ..

7.

“catunnavutito kappe, yaṁ pupphamabhiropayiṁ.

duggatiṁ nābhijānāmi, pupphapūjāyidaṁ {buddhapūjāyidaṁ (sī0 syā0)} phalaṁ..

8.

“chappaññāsamhi kappamhi, sattevāsuṁ mahāyasā {mahārahā (syā0 ka0)}.

sattaratanasampannā, cakkavattī mahabbalā..

9.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā timirapupphiyo thero imā gāthāyo abhāsitthāti.

timirapupphiyattherassāpadānaṁ paṭhamaṁ.

2. gatasaññakattheraapadānaṁ

10.

“jātiyā sattavassohaṁ, pabbajiṁ anagāriyaṁ.

avandiṁ satthuno pāde, vippasannena cetasā..

11.

“sattanaṅgalakīpupphe, ākāse ukkhipiṁ ahaṁ.

tissaṁ buddhaṁ samuddissa, anantaguṇasāgaraṁ..

12.

“sugatānugataṁ maggaṁ, pūjetvā haṭṭhamānaso.

añjaliñca {añjalissa (ka0)} tadākāsiṁ, pasanno sehi pāṇibhi..

13.

“dvenavute ito kappe, yaṁ kammamakariṁ tadā.

duggatiṁ nābhijānāmi, buddhapūjāyidaṁ phalaṁ..

14.

“ito aṭṭhamake kappe, tayo aggisikhā ahu.

sattaratanasampannā, cakkavattī mahabbalā..

15.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā gatasaññako thero imā gāthāyo abhāsitthāti.

gatasaññakattherassāpadānaṁ dutiyaṁ.

3. nipannañjalikattheraapadānaṁ

16.

“rukkhamūle nisinnohaṁ, byādhito paramena ca.

paramakāruññapattomhi, araññe kānane ahaṁ..

17.

“anukampaṁ upādāya, tisso satthā upesi maṁ.

sohaṁ nipannako santo, sire katvāna añjaliṁ..

18.

“pasannacitto sumano, sabbasattānamuttamaṁ.

sambuddhaṁ abhivādetvā, tattha kālaṅkato ahaṁ..

19.

“dvenavute ito kappe, yaṁ vandiṁ purisuttamaṁ.

duggatiṁ nābhijānāmi, vandanāya idaṁ phalaṁ..

20.

“ito pañcamake kappe, pañcevāsuṁ mahāsikhā.

sattaratanasampannā, cakkavattī mahabbalā..

21.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā nipannañjaliko thero imā gāthāyo abhāsitthāti.

nipannañjalikattherassāpadānaṁ tatiyaṁ.

4. adhopupphiyattheraapadānaṁ

22.

“abhibhū nāma so bhikkhu, sikhino aggasāvako.

mahānubhāvo tevijjo, himavantaṁ upāgami..

23.

“ahampi himavantamhi, ramaṇīyassame isi.

vasāmi appamaññāsu, iddhīsu ca tadā vasī..

24.

“pakkhijāto viyākāse, pabbataṁ adhivattayiṁ {abhipatthayiṁ (syā0), abhimatthayiṁ (ka0), adhivatthayinti pabbatassa upari gacchintiattho}.

adhopupphaṁ gahetvāna, āgacchiṁ {agacchiṁ (ka0)} pabbataṁ ahaṁ..

25.

“satta pupphāni gaṇhitvā, matthake okiriṁ ahaṁ.

ālokite {ālokito (syā0)} ca vīrena, pakkāmiṁ pācināmukho..

26.

“āvāsaṁ abhisambhosiṁ, patvāna assamaṁ ahaṁ.

khāribhāraṁ gahetvāna, pāyāsiṁ {pāvisiṁ (sī0)} pabbatantaraṁ..

27.

“ajagaro maṁ pīḷesi, ghorarūpo mahabbalo.

pubbakammaṁ saritvāna, tattha kālaṅkato ahaṁ..

28.

“ekattiṁse ito kappe, yaṁ pupphamabhiropayiṁ.

duggatiṁ nābhijānāmi, pupphapūjāyidaṁ phalaṁ..

29.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā adhopupphiyo thero imā gāthāyo abhāsitthāti.

adhopupphiyattherassāpadānaṁ catutthaṁ.

5. raṁsisaññakattheraapadānaṁ

30.

“pabbate himavantamhi, vāsaṁ kappesahaṁ pure.

ajinuttaravāsohaṁ, vasāmi pabbatantare..

31.

“suvaṇṇavaṇṇaṁ sambuddhaṁ, sataraṁsiṁva bhāṇumaṁ.

vanantaragataṁ disvā, sālarājaṁva pupphitaṁ..

32.

“raṁsyā {raṁse (syā0 ka0)} cittaṁ pasādetvā, vipassissa mahesino.

paggayha añjaliṁ vandiṁ, sirasā ukkuṭī {sirasā ukkuṭiko (syā0), sirasukkuṭiko (ka0)} ahaṁ..

33.

“ekanavutito kappe, yaṁ kammamakariṁ tadā.

duggatiṁ nābhijānāmi, raṁsisaññāyidaṁ phalaṁ..

34.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā raṁsisaññako thero imā gāthāyo abhāsitthāti.

raṁsisaññakattherassāpadānaṁ pañcamaṁ.

6. dutiyaraṁsisaññakattheraapadānaṁ

35.

“pabbate himavantamhi, vākacīradharo ahaṁ.

caṅkamañca samārūḷho, nisīdiṁ pācināmukho..

36.

“pabbate sugataṁ disvā, phussaṁ jhānarataṁ tadā.

añjaliṁ paggahetvāna, raṁsyā cittaṁ pasādayiṁ..

37.

“dvenavute ito kappe, yaṁ saññamalabhiṁ tadā.

duggatiṁ nābhijānāmi, raṁsisaññāyidaṁ phalaṁ..

38.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā raṁsisaññako thero imā gāthāyo abhāsitthāti.

dutiyaraṁsisaññakattherassāpadānaṁ chaṭṭhaṁ.

7. phaladāyakattheraapadānaṁ

39.

“pabbate himavantamhi, kharājinadharo ahaṁ.

phussaṁ jinavaraṁ disvā, phalahattho phalaṁ adaṁ..

40.

“yamahaṁ phalamadāsiṁ, vippasannena cetasā.

bhave nibbattamānamhi, phalaṁ nibbattate mama..

41.

“dvenavute ito kappe, yaṁ phalaṁ adadiṁ ahaṁ.

duggatiṁ nābhijānāmi, phaladānassidaṁ phalaṁ..

42.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā phaladāyako thero imā gāthāyo abhāsitthāti.

phaladāyakattherassāpadānaṁ sattamaṁ.

8. saddasaññakattheraapadānaṁ

43.

“pabbate himavantamhi, vasāmi paṇṇasanthare.

phussassa dhammaṁ bhaṇato, sadde cittaṁ pasādayiṁ..

44.

“dvenavute ito kappe, yaṁ kammamakariṁ tadā.

duggatiṁ nābhijānāmi, puññakammassidaṁ phalaṁ..

45.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saddasaññako thero imā gāthāyo abhāsitthāti.

saddasaññakattherassāpadānaṁ aṭṭhamaṁ.

9. bodhisiñcakattheraapadānaṁ

46.

“vipassissa bhagavato, mahābodhimaho ahu.

pabbajjupagato santo, upagacchiṁ ahaṁ tadā..

47.

“kusumodakamādāya, bodhiyā okiriṁ ahaṁ.

mocayissati no mutto, nibbāpessati nibbuto..

48.

“ekanavutito kappe, yaṁ bodhimabhisiñcayiṁ.

duggatiṁ nābhijānāmi, bodhisiñcāyidaṁ phalaṁ..

49.

“tettiṁse vattamānamhi, kappe āsuṁ janādhipā.

udakasecanā nāma, aṭṭhete cakkavattino..

50.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā bodhisiñcako thero imā gāthāyo abhāsitthāti.

bodhisiñcakattherassāpadānaṁ navamaṁ.

10. padumapupphiyattheraapadānaṁ

51.

“pokkharavanaṁ paviṭṭho, bhañjanto padumānihaṁ.

tatthaddasaṁ phussaṁ buddhaṁ {addasaṁ phussasambuddhaṁ (sī0 syā0)}, bāttiṁsavaralakkhaṇaṁ..

52.

“padumapupphaṁ gahetvāna, ākāse ukkhipiṁ ahaṁ.

pāpakammaṁ saritvāna, pabbajiṁ anagāriyaṁ..

53.

“pabbajitvāna kāyena, manasā saṁvutena ca.

vacīduccaritaṁ hitvā, ājīvaṁ parisodhayiṁ..

54.

“dvenavute ito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

55.

“padumābhāsanāmā ca, aṭṭhārasa mahīpatī.

aṭṭhārasesu kappesu, aṭṭhatālīsamāsisuṁ..

56.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā padumapupphiyo thero imā gāthāyo abhāsitthāti.

padumapupphiyattherassāpadānaṁ dasamaṁ.

timiravaggo navamo.

tassuddānaṁ --

timiranaṅgalīpuppha, nippannañjaliko adho.

dve raṁsisaññī phalado, saddasaññī ca secako.

padmapupphī ca gāthāyo, chappaññāsa pakittitā..

10. sudhāvaggo

1. sudhāpiṇḍiyattheraapadānaṁ

1.

“pūjārahe pūjayato, buddhe yadi va sāvake.

papañcasamatikkante, tiṇṇasokapariddave..

2.

“te tādise pūjayato, nibbute akutobhaye.

na sakkā puññaṁ saṅkhātuṁ, imettamapi {idammattanti (sī0), imetthamapi (ka0)} kenaci..

3.

“catunnamapi dīpānaṁ, issaraṁ yodha kāraye.

ekissā pūjanāyetaṁ, kalaṁ nāgghati soḷasiṁ..

4.

“siddhatthassa naraggassa, cetiye phalitantare.

sudhāpiṇḍo mayā dinno, vippasannena cetasā..

5.

“catunnavutito kappe, yaṁ kammamakariṁ tadā.

duggatiṁ nābhijānāmi, paṭisaṅkhārassidaṁ phalaṁ..

6.

“ito tiṁsatikappamhi, paṭisaṅkhārasavhayā.

sattaratanasampannā, terasa cakkavattino..

7.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā sudhāpiṇḍiyo thero imā gāthāyo abhāsitthāti.

sudhāpiṇḍiyattherassāpadānaṁ paṭhamaṁ.

2. sucintikattheraapadānaṁ

8.

“tissassa lokanāthassa, suddhapīṭhamadāsahaṁ.

haṭṭho haṭṭhena cittena, buddhassādiccabandhuno..

9.

“aṭṭhārase {aṭṭhatiṁse (sī0 syā0)} ito kappe, rājā āsiṁ mahāruci.

bhogo ca vipulo āsi, sayanañca anappakaṁ..

10.

“pīṭhaṁ buddhassa datvāna, vippasannena cetasā.

anubhomi sakaṁ kammaṁ, pubbe sukatamattano..

11.

“dvenavute ito kappe, yaṁ pīṭhamadadiṁ tadā.

duggatiṁ nābhijānāmi, pīṭhadānassidaṁ phalaṁ..

12.

“aṭṭhatiṁse ito kappe, tayo te cakkavattino.

ruci uparuci ceva, mahāruci tatiyako..

13.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sucintiko thero imā gāthāyo abhāsitthāti.

sucintikattherassāpadānaṁ dutiyaṁ.

3. aḍḍhaceḷakattheraapadānaṁ

14.

“tissassāhaṁ bhagavato, upaḍḍhadussamadāsahaṁ.

paramakāpaññapattomhi {paramakāruññapattomhi (syā0 ka0)}, duggatena {duggandhena (sī0)} samappito..

15.

“upaḍḍhadussaṁ datvāna, kappaṁ saggamhi modahaṁ.

avasesesu kappesu, kusalaṁ kāritaṁ mayā..

16.

“dvenavute ito kappe, yaṁ dussamadadiṁ tadā.

duggatiṁ nābhijānāmi, dussadānassidaṁ phalaṁ..

17.

“ekūnapaññāsakappamhi {ekapaññāsakappamhi (syā0)}, rājāno cakkavattino.

samantacchadanā nāma, bāttiṁsāsuṁ {khattiyāsuṁ (syā0 ka0)} janādhipā..

18.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā aḍḍhaceḷako thero imā gāthāyo abhāsitthāti.

aḍḍhaceḷakattherassāpadānaṁ tatiyaṁ.

4. sūcidāyakattheraapadānaṁ

19.

“kammārohaṁ pure āsiṁ, bandhumāyaṁ puruttame.

sūcidānaṁ mayā dinnaṁ, vipassissa mahesino..

20.

“vajiraggasamaṁ ñāṇaṁ, hoti kammena tādisaṁ.

virāgomhi vimuttomhi {vibhavomhi vibhattomhi (ka0)}, pattomhi āsavakkhayaṁ..

21.

“atīte ca bhave sabbe, vattamāne canāgate {atītā ca bhavā sabbe, vattamānā ca'nāgatā (syā0 ka0)}.

ñāṇena viciniṁ sabbaṁ, sūcidānassidaṁ phalaṁ..

22.

“ekanavutito kappe, sattāsuṁ vajiravhayā.

sattaratanasampannā, cakkavattī mahabbalā..

23.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sūcidāyako thero imā gāthāyo abhāsitthāti.

sūcidāyakattherassāpadānaṁ catutthaṁ.

5. gandhamāliyattheraapadānaṁ

24.

“siddhatthassa bhagavato, gandhathūpaṁ akāsahaṁ.

sumanehi paṭicchannaṁ, buddhānucchavikaṁ kataṁ..

25.

“kañcanagghiyasaṅkāsaṁ, buddhaṁ lokagganāyakaṁ.

indīvaraṁva jalitaṁ, ādittaṁva hutāsanaṁ..

26.

“byagghūsabhaṁva pavaraṁ, abhijātaṁva kesariṁ.

nisinnaṁ samaṇānaggaṁ, bhikkhusaṅghapurakkhataṁ..

27.

“vanditvā satthuno pāde, pakkāmiṁ uttarāmukho.

catunnavutito kappe, gandhamālaṁ yato adaṁ..

28.

“buddhe katassa kārassa, phalenāhaṁ visesato.

duggatiṁ nābhijānāmi, buddhapūjāyidaṁ phalaṁ..

29.

“cattārīsamhi ekūne, kappe āsiṁsu soḷasa.

devagandhasanāmā te, rājāno cakkavattino..

30.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā gandhamāliyo thero imā gāthāyo abhāsitthāti.

gandhamāliyattherassāpadānaṁ pañcamaṁ.

6. tipupphiyattheraapadānaṁ

31.

“migaluddo pure āsiṁ, araññe kānane ahaṁ {brahā (syā0)}.

pāṭaliṁ haritaṁ disvā, tīṇi pupphāni okiriṁ..

32.

“patitapattāni {sattapattāni (sī0), satapattāni (ka0), sukkhapaṇṇāni (syā0)} gaṇhitvā, bahi chaḍḍesahaṁ tadā.

antosuddhaṁ bahisuddhaṁ, suvimuttaṁ anāsavaṁ..

33.

“sammukhā viya sambuddhaṁ, vipassiṁ lokanāyakaṁ.

pāṭaliṁ abhivādetvā, tattha kālaṅkato ahaṁ..

34.

“ekanavutito kappe, yaṁ bodhimabhipūjayiṁ.

duggatiṁ nābhijānāmi, bodhipūjāyidaṁ phalaṁ..

35.

“samantapāsādikā nāma, terasāsiṁsu rājino.

ito tettiṁsakappamhi {tiṁsatikappamhi (syā0)}, cakkavattī mahabbalā..

36.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tipupphiyo thero imā gāthāyo abhāsitthāti.

tipupphiyattherassāpadānaṁ chaṭṭhaṁ.

7. madhupiṇḍikattheraapadānaṁ

37.

“vipine {vivane (syā0 aṭṭha0)} kānane disvā, appasadde nirākule.

siddhatthaṁ isinaṁ seṭṭhaṁ, āhutīnaṁ paṭiggahaṁ..

38.

“nibbutattaṁ {nibbutaggaṁ (ka0), nibbūtikaṁ (syā0)} mahānāgaṁ, nisabhājāniyaṁ yathā.

osadhiṁva virocantaṁ, devasaṅghanamassitaṁ..

39.

“vitti mamāhu tāvade {vitti me pāhunā tāva (sī0 syā0)}, ñāṇaṁ uppajji tāvade.

vuṭṭhitassa samādhimhā, madhuṁ datvāna satthuno..

40.

“vanditvā satthuno pāde, pakkāmiṁ pācināmukho.

catuttiṁsamhi kappamhi, rājā āsiṁ sudassano..

41.

“madhu bhisehi savati, bhojanamhi ca tāvade.

madhuvassaṁ pavassittha, pubbakammassidaṁ phalaṁ..

42.

“catunnavutito kappe, yaṁ madhuṁ adadiṁ tadā.

duggatiṁ nābhijānāmi, madhudānassidaṁ phalaṁ..

43.

“catuttiṁse ito kappe, cattāro te sudassanā.

sattaratanasampannā, cakkavattī mahabbalā..

44.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā madhupiṇḍiko thero imā gāthāyo abhāsitthāti.

madhupiṇḍikattherassāpadānaṁ sattamaṁ.

8. senāsanadāyakattheraapadānaṁ

45.

“siddhatthassa bhagavato, adāsiṁ paṇṇasantharaṁ.

samantā upahārañca, kusumaṁ okiriṁ ahaṁ..

46.

“pāsādevaṁ guṇaṁ rammaṁ {pāsāde ca guhaṁ rammaṁ (syā0)}, anubhomi mahārahaṁ.

mahagghāni ca pupphāni, sayanebhisavanti me..

47.

“sayanehaṁ tuvaṭṭāmi, vicitte pupphasanthate.

pupphavuṭṭhi ca sayane, abhivassati tāvade..

48.

“catunnavutito kappe, adāsiṁ paṇṇasantharaṁ.

duggatiṁ nābhijānāmi, santharassa idaṁ phalaṁ..

49.

“tiṇasantharakā nāma, sattete cakkavattino.

ito te pañcame kappe, uppajjiṁsu janādhipā..

50.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā senāsanadāyako thero imā gāthāyo abhāsitthāti.

senāsanadāyakattherassāpadānaṁ aṭṭhamaṁ.

9. veyyāvaccakattheraapadānaṁ

51.

“vipassissa bhagavato, mahāpūgagaṇo ahu.

veyyāvaccakaro āsiṁ, sabbakiccesu vāvaṭo {byāvaṭo (sī0 syā0)}..

52.

“deyyadhammo ca me natthi, sugatassa mahesino.

avandiṁ satthuno pāde, vippasannena cetasā..

53.

“ekanavutito kappe, veyyāvaccaṁ akāsahaṁ.

duggatiṁ nābhijānāmi, veyyāvaccassidaṁ phalaṁ..

54.

“ito ca aṭṭhame kappe, rājā āsiṁ sucintito.

sattaratanasampanno, cakkavattī mahabbalo..

55.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā veyyāvaccako thero imā gāthāyo abhāsitthāti.

veyyāvaccakattherassāpadānaṁ navamaṁ.

10. buddhupaṭṭhākattheraapadānaṁ

56.

“vipassissa bhagavato, ahosiṁ saṅkhadhammako.

niccupaṭṭhānayuttomhi, sugatassa mahesino..

57.

“upaṭṭhānaphalaṁ passa, lokanāthassa tādino.

saṭṭhitūriyasahassāni, parivārenti maṁ sadā..

58.

“ekanavutito kappe, upaṭṭhahiṁ mahāisiṁ.

duggatiṁ nābhijānāmi, upaṭṭhānassidaṁ phalaṁ..

59.

“catuvīse {catunavute (syā0)} ito kappe, mahānigghosanāmakā.

soḷasāsiṁsu rājāno, cakkavattī mahabbalā..

60.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā buddhupaṭṭhāko thero imā gāthāyo abhāsitthāti.

buddhupaṭṭhākattherassāpadānaṁ dasamaṁ.

sudhāvaggo dasamo.

tassuddānaṁ --

sudhā sucinti ceḷañca, sūcī ca gandhamāliyo.

tipupphiyo madhusenā, veyyāvacco cupaṭṭhako.

samasaṭṭhi ca gāthāyo, asmiṁ vagge pakittitā..

atha vagguddānaṁ --

buddhavaggo hi paṭhamo, sīhāsani subhūti ca.

kuṇḍadhāno upāli ca, bījanisakacinti ca..

nāgasamālo timiro, sudhāvaggena te dasa.

catuddasasatā gāthā, pañcapaññāsameva ca..

buddhavaggadasakaṁ.

paṭhamasatakaṁ samattaṁ.

11. bhikkhadāyivaggo

1. bhikkhadāyakattheraapadānaṁ

1.

“suvaṇṇavaṇṇaṁ sambuddhaṁ, āhutīnaṁ paṭiggahaṁ.

pavarā {pavanā (syā0)} abhinikkhantaṁ, vanā nibbanamāgataṁ {vānā nibbānamāgataṁ (syā0)}..

2.

“kaṭacchubhikkhaṁ pādāsiṁ, siddhatthassa mahesino.

paññāya upasantassa, mahāvīrassa tādino..

3.

“padenānupadāyantaṁ {padenānupadāyanto (sī0 syā0)}, nibbāpente mahājanaṁ.

uḷārā vitti me jātā, buddhe ādiccabandhune {vitti me pāhunā tāva, buddhassādiccabandhuno (syā0)}..

4.

“catunnavutito kappe, yaṁ dānamadadiṁ tadā.

duggatiṁ nābhijānāmi, bhikkhādānassidaṁ phalaṁ..

5.

“sattāsītimhito kappe, mahāreṇu sanāmakā.

sattaratanasampannā, sattete cakkavattino..

6.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā bhikkhadāyako thero imā gāthāyo abhāsitthāti.

bhikkhadāyakattherassāpadānaṁ paṭhamaṁ.

2. ñāṇasaññikattheraapadānaṁ

7.

“suvaṇṇavaṇṇaṁ sambuddhaṁ, nisabhājāniyaṁ yathā.

tidhāpabhinnaṁ mātaṅgaṁ, kuñjaraṁva mahesinaṁ..

8.

“obhāsentaṁ disā sabbā, uḷurājaṁva pūritaṁ.

rathiyaṁ paṭipajjantaṁ, lokajeṭṭhaṁ apassahaṁ..

9.

“ñāṇe cittaṁ pasādetvā, paggahetvāna añjaliṁ.

pasannacitto sumano, siddhatthamabhivādayiṁ..

10.

“catunnavutito kappe, yaṁ kammamakariṁ tadā.

duggatiṁ nābhijānāmi, ñāṇasaññāyidaṁ phalaṁ..

11.

“tesattatimhito kappe, soḷasāsuṁ naruttamā.

sattaratanasampannā, cakkavattī mahabbalā..

12.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ñāṇasaññiko thero imā gāthāyo abhāsitthāti.

ñāṇasaññikattherassāpadānaṁ dutiyaṁ.

3. uppalahatthiyattheraapadānaṁ

13.

“tivarāyaṁ nivāsīhaṁ, ahosiṁ māliko tadā.

addasaṁ virajaṁ buddhaṁ, siddhatthaṁ lokapūjitaṁ {lokanāyakaṁ (sī0)}..

14.

“pasannacitto sumano, pupphahatthamadāsahaṁ.

yattha yatthupapajjāmi, tassa kammassa vāhasā..

15.

“anubhomi phalaṁ iṭṭhaṁ, pubbe sukatamattano.

parikkhitto sumallehi, pupphadānassidaṁ phalaṁ..

16.

“catunnavutito kappe, yaṁ pupphamabhiropayiṁ.

duggatiṁ nābhijānāmi, pupphapūjāyidaṁ {buddhapūjāyidaṁ (sī0)} phalaṁ..

17.

“catunnavutupādāya, ṭhapetvā vattamānakaṁ.

pañcarājasatā tattha, najjasamasanāmakā {najjupamasanāmakā (sī0 syā0)}..

18.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā uppalahatthiyo thero imā gāthāyo abhāsitthāti.

uppalahatthiyattherassāpadānaṁ tatiyaṁ.

4. padapūjakattheraapadānaṁ

19.

“siddhatthassa bhagavato, jātipupphamadāsahaṁ.

pādesu satta pupphāni, hāsenokiritāni me..

20.

“tena kammenahaṁ ajja, abhibhomi narāmare.

dhāremi antimaṁ dehaṁ, sammāsambuddhasāsane..

21.

“catunnavutito kappe, yaṁ pupphamabhiropayiṁ.

duggatiṁ nābhijānāmi, pupphapūjāyidaṁ phalaṁ..

22.

“samantagandhanāmāsuṁ, terasa cakkavattino.

ito pañcamake kappe, cāturantā janādhipā..

23.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā padapūjako thero imā gāthāyo abhāsitthāti.

padapūjakattherassāpadānaṁ catutthaṁ.

5. muṭṭhipupphiyattheraapadānaṁ

24.

“sudassanoti nāmena, mālākāro ahaṁ tadā.

addasaṁ virajaṁ buddhaṁ, lokajeṭṭhaṁ narāsabhaṁ..

25.

“jātipupphaṁ gahetvāna, pūjayiṁ padumuttaraṁ.

visuddhacakkhu sumano, dibbacakkhuṁ samajjhagaṁ..

26.

“etissā pupphapūjāya, cittassa paṇidhīhi ca.

kappānaṁ satasahassaṁ, duggatiṁ nupapajjahaṁ..

27.

“soḷasāsiṁsu rājāno, devuttarasanāmakā.

chattiṁsamhi ito kappe, cakkavattī mahabbalā..

28.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā muṭṭhipupphiyo thero imā gāthāyo abhāsitthāti.

muṭṭhipupphiyattherassāpadānaṁ pañcamaṁ.

6. udakapūjakattheraapadānaṁ

29.

“suvaṇṇavaṇṇaṁ sambuddhaṁ, gacchantaṁ anilañjase.

ghatāsanaṁva jalitaṁ, ādittaṁva hutāsanaṁ..

30.

“pāṇinā udakaṁ gayha, ākāse ukkhipiṁ ahaṁ.

sampaṭicchi mahāvīro, buddho kāruṇiko isi {mayi (syā0)}..

31.

“antalikkhe ṭhito satthā, padumuttaranāmako.

mama saṅkappamaññāya, imaṁ gāthaṁ abhāsatha..

32.

“`iminā dakadānena, pītiuppādanena ca.

kappasatasahassampi, duggatiṁ nupapajjati' {nupapajjasi (ka0)}..

33.

“tena kammena dvipadinda, lokajeṭṭha narāsabha.

pattomhi acalaṁ ṭhānaṁ, hitvā jayaparājayaṁ..

34.

“sahassarājanāmena, tayo te cakkavattino.

pañcasaṭṭhikappasate, cāturantā janādhipā..

35.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā udakapūjako thero imā gāthāyo abhāsitthāti.

udakapūjakattherassāpadānaṁ chaṭṭhaṁ.

7. naḷamāliyattheraapadānaṁ

36.

“padumuttarabuddhassa, lokajeṭṭhassa tādino.

tiṇatthare nisinnassa, upasantassa tādino..

37.

“naḷamālaṁ gahetvāna, bandhitvā {bījitvā (ka0)} bījaniṁ ahaṁ.

buddhassa upanāmesiṁ, dvipadindassa tādino..

38.

“paṭiggahetvā sabbaññū, bījaniṁ lokanāyako.

mama saṅkappamaññāya, imaṁ gāthaṁ abhāsatha..

39.

“`yathā me kāyo nibbāti, pariḷāho na vijjati.

tatheva tividhaggīhi, cittaṁ tava vimuccatu'..

40.

“sabbe devā samāgacchuṁ, ye keci vananissitā.

sossāma buddhavacanaṁ, hāsayantañca dāyakaṁ..

41.

“nisinno bhagavā tattha, devasaṅghapurakkhato.

dāyakaṁ sampahaṁsento, imā gāthā abhāsatha..

42.

“`iminā bījanidānena, cittassa paṇidhīhi ca.

subbato nāma nāmena, cakkavattī bhavissati..

43.

“`tena kammāvasesena, sukkamūlena codito.

māluto nāma nāmena, cakkavattī bhavissati'..

44.

“`iminā bījanidānena, sammānavipulena ca.

kappasatasahassampi, duggatiṁ nupapajjati..

45.

“tiṁsakappasahassamhi, subbatā aṭṭhatiṁsa te.

ekūnatiṁsasahasse, aṭṭha mālutanāmakā..

46.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā naḷamāliyo thero imā gāthāyo abhāsitthāti.

naḷamāliyattherassāpadānaṁ sattamaṁ.

sattamabhāṇavāraṁ.

8. āsanupaṭṭhāhakattheraapadānaṁ

47.

“kānanaṁ vanamogayha, appasaddaṁ nirākulaṁ.

sīhāsanaṁ mayā dinnaṁ, atthadassissa tādino..

48.

“mālāhatthaṁ gahetvāna, katvā ca naṁ padakkhiṇaṁ.

satthāraṁ payirupāsitvā, pakkāmiṁ uttarāmukho..

49.

“tena kammena dvipadinda, lokajeṭṭha narāsabha.

sannibbāpemi {sandiṭṭhāpemi (ka0)} attānaṁ, bhavā sabbe samūhatā..

50.

“aṭṭhārasakappasate, yaṁ dānamadadiṁ tadā.

duggatiṁ nābhijānāmi, sīhāsanassidaṁ phalaṁ..

51.

“ito sattakappasate, sannibbāpaka {sanniṭṭho nāma (ka0)} khattiyo.

sattaratanasampanno, cakkavattī mahabbalo..

52.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā āsanupaṭṭhāhako thero imā gāthāyo abhāsitthāti.

āsanupaṭṭhāhakattherassāpadānaṁ aṭṭhamaṁ.

9. biḷālidāyakattheraapadānaṁ

53.

“himavantassāvidūre, vasāmi paṇṇasanthare.

ghāsesu gedhamāpanno, seyyasīlo cahaṁ {seyasīlovahaṁ (syā0 ka0)} tadā..

54.

“khaṇantālu {khaṇamālu (syā0)} kalambāni, biḷālitakkalāni ca.

kolaṁ bhallātakaṁ billaṁ, āhatvā paṭiyāditaṁ..

55.

“padumuttaro lokavidū, āhutīnaṁ paṭiggaho.

mama saṅkappamaññāya, āgacchi mama santikaṁ..

56.

“upāgataṁ mahānāgaṁ, devadevaṁ narāsabhaṁ.

biḷāliṁ paggahetvāna, pattamhi okiriṁ ahaṁ..

57.

“paribhuñji mahāvīro, tosayanto mamaṁ tadā.

paribhuñjitvāna sabbaññū, imaṁ gāthaṁ abhāsatha..

58.

“`sakaṁ cittaṁ pasādetvā, biḷāliṁ me adā tuvaṁ.

kappānaṁ satasahassaṁ, duggatiṁ nupapajjasi'..

59.

“carimaṁ vattate mayhaṁ, bhavā sabbe samūhatā.

dhāremi antimaṁ dehaṁ, sammāsambuddhasāsane..

60.

“catupaññāsito kappe, sumekhaliyasavhayo.

sattaratanasampanno, cakkavattī mahabbalo..

61.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā biḷālidāyako thero imā gāthāyo abhāsitthāti.

biḷālidāyakattherassāpadānaṁ navamaṁ.

10. reṇupūjakattheraapadānaṁ

62.

“suvaṇṇavaṇṇaṁ sambuddhaṁ, sataraṁsiṁva bhāṇumaṁ.

obhāsentaṁ disā sabbā, uḷurājaṁva pūritaṁ..

63.

“purakkhataṁ sāvakehi, sāgareheva medaniṁ.

nāgaṁ paggayha reṇūhi, vipassissābhiropayiṁ..

64.

“ekanavutito kappe, yaṁ reṇumabhiropayiṁ.

duggatiṁ nābhijānāmi, buddhapūjāyidaṁ phalaṁ..

65.

“paṇṇatālīsito kappe, reṇu nāmāsi khattiyo.

sattaratanasampanno, cakkavattī mahabbalo..

66.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā reṇupūjako thero imā gāthāyo abhāsitthāti.

reṇupūjakattherassāpadānaṁ dasamaṁ.

bhikkhadāyivaggo ekādasamo.

tassuddānaṁ --

bhikkhadāyī ñāṇasaññī, hatthiyo padapūjako.

muṭṭhipupphī udakado, naḷamāli upaṭṭhako.

biḷālidāyī reṇu ca, gāthāyo cha ca saṭṭhi ca..

12. mahāparivāravaggo

1. mahāparivārakattheraapadānaṁ

1.

“vipassī nāma bhagavā, lokajeṭṭho narāsabho.

aṭṭhasaṭṭhisahassehi, pāvisi bandhumaṁ tadā..

2.

“nagarā abhinikkhamma, agamaṁ dīpacetiyaṁ.

addasaṁ virajaṁ buddhaṁ, āhutīnaṁ paṭiggahaṁ..

3.

“cullāsītisahassāni, yakkhā mayhaṁ upantike.

upaṭṭhahanti sakkaccaṁ {maṁ niccaṁ (ka0)}, indaṁva tidasā gaṇā..

4.

“bhavanā abhinikkhamma, dussaṁ paggayhahaṁ tadā.

sirasā abhivādesiṁ, tañcādāsiṁ mahesino..

5.

“aho buddho aho dhammo, aho no satthu sampadā.

buddhassa ānubhāvena, vasudhāyaṁ pakampatha..

6.

“tañca acchariyaṁ disvā, abbhutaṁ lomahaṁsanaṁ.

buddhe cittaṁ pasādemi, dvipadindamhi tādine..

7.

“sohaṁ cittaṁ pasādetvā, dussaṁ datvāna satthuno.

saraṇañca upāgacchiṁ, sāmacco saparijjano..

8.

“ekanavutito kappe, yaṁ kammamakariṁ tadā.

duggatiṁ nābhijānāmi, buddhapūjāyidaṁ phalaṁ..

9.

“ito pannarase kappe, soḷasāsuṁ suvāhanā {soḷasāsiṁsu vāhano (syā0)}.

sattaratanasampannā, cakkavattī mahabbalā..

10.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā mahāparivārako thero imā gāthāyo abhāsitthāti.

mahāparivārakattherassāpadānaṁ paṭhamaṁ.

2. sumaṅgalattheraapadānaṁ

11.

“atthadassī jinavaro, lokajeṭṭho narāsabho.

vihārā abhinikkhamma, taḷākaṁ upasaṅkami..

12.

“nhatvā pitvā ca sambuddho, uttaritvekacīvaro.

aṭṭhāsi bhagavā tattha, vilokento disodisaṁ..

13.

“bhavane upaviṭṭhohaṁ, addasaṁ lokanāyakaṁ.

haṭṭho haṭṭhena cittena, apphoṭesiṁ ahaṁ tadā..

14.

“sataraṁsiṁva jotantaṁ, pabhāsantaṁva kañcanaṁ {iminā pādadvayena purimapādadvayassa purato bhavitabbaṁ}.

naccagīte payuttohaṁ, pañcaṅgatūriyamhi ca..

15.

“yaṁ yaṁ yonupapajjāmi, devattaṁ atha mānusaṁ.

sabbe satte abhibhomi, vipulo hoti me yaso {ayañca gāthā pariggahetigāthāya anantarameva ṭhātuṁ yuttā}..

16.

“namo te purisājañña, namo te purisuttama.

attānaṁ tosayitvāna, pare tosesi tvaṁ muni..

17.

“pariggahe {pariggayha (sī0), pariggahitvā (syā0), pariggahena (ka0)} nisīditvā, hāsaṁ katvāna subbate.

upaṭṭhahitvā sambuddhaṁ, tusitaṁ upapajjahaṁ..

18.

“soḷaseto kappasate, dvinavaekacintitā.

sattaratanasampannā, cakkavattī mahabbalā..

19.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sumaṅgalo thero imā gāthāyo abhāsitthāti.

sumaṅgalattherassāpadānaṁ dutiyaṁ.

3. saraṇagamaniyattheraapadānaṁ

20.

“ubhinnaṁ devarājūnaṁ, saṅgāmo samupaṭṭhito.

ahosi samupabyūḷho {samupabbūḷho (sī0)}, mahāghoso avattatha {pavattatha (sī0)}..

21.

“padumuttaro lokavidū, āhutīnaṁ paṭiggaho.

antalikkhe ṭhito satthā, saṁvejesi mahājanaṁ..

22.

“sabbe devā attamanā, nikkhittakavacāvudhā.

sambuddhaṁ abhivādetvā, ekaggāsiṁsu tāvade..

23.

“mayhaṁ {amhaṁ (sī0)} saṅkappamaññāya, vācāsabhimudīrayi.

anukampako lokavidū, nibbāpesi mahājanaṁ..

24.

“paduṭṭhacitto manujo, ekapāṇaṁ viheṭhayaṁ.

tena cittappadosena, apāyaṁ upapajjati..

25.

“saṅgāmasīse nāgova, bahū pāṇe viheṭhayaṁ.

nibbāpetha sakaṁ cittaṁ, mā haññittho punappunaṁ..

26.

“dvinnampi yakkharājūnaṁ, senā sā vimhitā ahu {senāyo vimhitā ahū (sī0), senāpi samitā ahu (syā0)}.

saraṇañca upāgacchuṁ, lokajeṭṭhaṁ sutādinaṁ..

27.

“saññāpetvāna janataṁ, padamuddhari {uddhari pana (sī0 syā0)} cakkhumā.

pekkhamānova devehi, pakkāmi uttarāmukho..

28.

“paṭhamaṁ saraṇaṁ gacchiṁ, dvipadindassa tādino.

kappānaṁ satasahassaṁ, duggatiṁ nupapajjahaṁ..

29.

“mahādundubhināmā ca, soḷasāsuṁ rathesabhā.

tiṁsakappasahassamhi, rājāno cakkavattino..

30.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saraṇagamaniyo thero imā gāthāyo abhāsitthāti.

saraṇagamaniyattherassāpadānaṁ tatiyaṁ.

4. ekāsaniyattheraapadānaṁ

31.

“varuṇo nāma nāmena, devarājā ahaṁ tadā.

upaṭṭhahesiṁ sambuddhaṁ, sayoggabalavāhano..

32.

“nibbute lokanāthamhi, atthadassīnaruttame.

tūriyaṁ sabbamādāya, agamaṁ bodhimuttamaṁ..

33.

“vāditena ca naccena, sammatāḷasamāhito.

sammukhā viya sambuddhaṁ, upaṭṭhiṁ bodhimuttamaṁ..

34.

“upaṭṭhahitvā taṁ bodhiṁ, dharaṇīruhapādapaṁ.

pallaṅkaṁ ābhujitvāna, tattha kālaṅkato ahaṁ..

35.

“sakakammābhiraddhohaṁ, pasanno bodhimuttame.

tena cittappasādena, nimmānaṁ upapajjahaṁ..

36.

“saṭṭhitūriyasahassāni, parivārenti maṁ sadā.

manussesu ca devesu, vattamānaṁ bhavābhave..

37.

“tividhaggī nibbutā mayhaṁ, bhavā sabbe samūhatā.

dhāremi antimaṁ dehaṁ, sammāsambuddhasāsane {ayañca gāthā paṭisambhidā catassetigāthāya ekasambandhā bhavitaṁ yuttā}..

38.

“subāhū nāma nāmena, catuttiṁsāsu khattiyā.

sattaratanasampannā, pañcakappasate ito..

39.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekāsaniyo thero imā gāthāyo abhāsitthāti.

ekāsaniyattherassāpadānaṁ catutthaṁ.

5. suvaṇṇapupphiyattheraapadānaṁ

40.

“vipassī nāma bhagavā, lokajeṭṭho narāsabho.

nisinno janakāyassa, desesi amataṁ padaṁ..

41.

“tassāhaṁ dhammaṁ sutvāna, dvipadindassa tādino.

soṇṇapupphāni cattāri, buddhassa abhiropayiṁ..

42.

“suvaṇṇacchadanaṁ āsi, yāvatā parisā tadā.

buddhābhā ca suvaṇṇābhā, āloko vipulo ahu..

43.

“udaggacitto sumano, vedajāto katañjalī.

vittisañjanano tesaṁ, diṭṭhadhammasukhāvaho..

44.

“āyācitvāna sambuddhaṁ, vanditvāna ca subbataṁ.

pāmojjaṁ janayitvāna, sakaṁ bhavanupāgamiṁ..

45.

“bhavane upaviṭṭhohaṁ, buddhaseṭṭhaṁ anussariṁ.

tena cittappasādena, tusitaṁ upapajjahaṁ..

46.

“ekanavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

47.

“soḷasāsiṁsu rājāno, nemisammatanāmakā.

tetālīse ito kappe, cakkavattī mahabbalā..

48.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā suvaṇṇapupphiyo thero imā gāthāyo abhāsitthāti.

suvaṇṇapupphiyattherassāpadānaṁ pañcamaṁ.

6. citakapūjakattheraapadānaṁ

49.

“vasāmi rājāyatane, sāmacco saparijjano.

parinibbute bhagavati, sikhino lokabandhuno..

50.

“pasannacitto sumano, citakaṁ agamāsahaṁ.

tūriyaṁ tattha vādetvā, gandhamālaṁ samokiriṁ..

51.

“citamhi pūjaṁ katvāna, vanditvā citakaṁ ahaṁ.

pasannacitto sumano, sakaṁ bhavanupāgamiṁ..

52.

“bhavane upaviṭṭhohaṁ, citapūjaṁ anussariṁ.

tena kammena dvipadinda, lokajeṭṭha narāsabha..

53.

“anubhotvāna sampattiṁ, devesu mānusesu ca.

pattomhi acalaṁ ṭhānaṁ, hitvā jayaparājayaṁ..

54.

“ekattiṁse ito kappe, yaṁ pupphamabhiropayiṁ.

duggatiṁ nābhijānāmi, citapūjāyidaṁ phalaṁ..

55.

“ekūnatiṁsakappamhi, ito soḷasa rājāno.

uggatā nāma nāmena, cakkavattī mahabbalā..

56.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā citakapūjako thero imā gāthāyo abhāsitthāti.

citakapūjakattherassāpadānaṁ chaṭṭhaṁ.

7. buddhasaññakattheraapadānaṁ

57.

“yadā vipassī lokaggo, āyusaṅkhāramossaji.

pathavī sampakampittha, medanī jalamekhalā..

58.

“otataṁ vitthataṁ {otataṁ vitataṁ (syā0)} mayhaṁ, suvicittavaṭaṁsakaṁ {sucicittaṁ papañcakaṁ (syā0)}.

bhavanampi pakampittha, buddhassa āyusaṅkhaye..

59.

“tāso mayhaṁ samuppanno, bhavane sampakampite.

uppādo {uppāto (?)} nu kimatthāya, āloko vipulo ahu..

60.

“vessavaṇo idhāgamma, nibbāpesi mahājanaṁ.

pāṇabhūte {pāṇabhutaṁ (syā0), pāṇabhūnaṁ (sī0 ka0)} bhayaṁ natthi, ekaggā hotha saṁvutā {sagāravā (syā0)}..

61.

“aho buddho aho dhammo, aho no satthu sampadā.

yasmiṁ uppajjamānamhi, pathavī {paṭhavī (sī0 syā0)} sampakampati..

62.

“buddhānubhāvaṁ kittetvā, kappaṁ saggamhi modahaṁ.

avasesesu kappesu, kusalaṁ caritaṁ {karitaṁ (sī0 syā0), kāritaṁ (ka0)} mayā..

63.

“ekanavutito kappe, yaṁ saññamalabhiṁ tadā.

duggatiṁ nābhijānāmi, buddhasaññāyidaṁ phalaṁ..

64.

“ito cuddasakappamhi, rājā āsiṁ patāpavā.

samito nāma nāmena, cakkavattī mahabbalo..

65.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā buddhasaññako thero imā gāthāyo abhāsitthāti.

buddhasaññakattherassāpadānaṁ sattamaṁ.

8. maggasaññakattheraapadānaṁ

66.

“padumuttarabuddhassa, sāvakā vanacārino.

vippanaṭṭhā brahāraññe, andhāva anusuyyare {anusuyare (sī0)}..

67.

“anussaritvā sambuddhaṁ, padumuttaranāyakaṁ.

tassa te munino puttā, vippanaṭṭhā mahāvane..

68.

“bhavanā oruhitvāna, agamiṁ bhikkhusantikaṁ.

tesaṁ maggañca ācikkhiṁ, bhojanañca adāsahaṁ..

69.

“tena kammena dvipadinda, lokajeṭṭha narāsabha.

jātiyā sattavassohaṁ, arahattamapāpuṇiṁ..

70.

“sacakkhū nāma nāmena, dvādasa cakkavattino.

sattaratanasampannā, pañcakappasate ito..

71.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā maggasaññako thero imā gāthāyo abhāsitthāti.

maggasaññakattherassāpadānaṁ aṭṭhamaṁ.

9. paccupaṭṭhānasaññakattheraapadānaṁ

72.

“atthadassimhi sugate, nibbute samanantarā.

yakkhayoniṁ upapajjiṁ, yasaṁ patto cahaṁ tadā..

73.

“dulladdhaṁ vata me āsi, duppabhātaṁ duruṭṭhitaṁ.

yaṁ me bhoge vijjamāne, parinibbāyi cakkhumā..

74.

“mama saṅkappamaññāya, sāgaro nāma sāvako.

mamuddharitukāmo so, āgacchi mama santikaṁ..

75.

“kiṁ nu socasi mā bhāyi, cara dhammaṁ sumedhasa.

anuppadinnā buddhena, sabbesaṁ bījasampadā..

76.

“so ce pūjeyya sambuddhaṁ, tiṭṭhantaṁ lokanāyakaṁ.

dhātuṁ sāsapamattampi, nibbutassāpi pūjaye..

77.

“same cittappasādamhi, samaṁ puññaṁ mahaggataṁ.

tasmā thūpaṁ karitvāna, pūjehi jinadhātuyo..

78.

“sāgarassa vaco sutvā, buddhathūpaṁ akāsahaṁ.

pañcavasse paricariṁ, munino thūpamuttamaṁ..

79.

“tena kammena dvipadinda, lokajeṭṭha narāsabha.

sampattiṁ anubhotvāna, arahattamapāpuṇiṁ..

80.

“bhūripaññā ca cattāro, sattakappasate ito.

sattaratanasampannā, cakkavattī mahabbalā..

81.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā paccupaṭṭhānasaññako thero imā gāthāyo abhāsitthāti.

paccupaṭṭhānasaññakattherassāpadānaṁ navamaṁ.

10. jātipūjakattheraapadānaṁ

82.

“jāyantassa vipassissa, āloko vipulo ahu.

pathavī ca pakampittha, sasāgarā sapabbatā..

83.

“nemittā ca viyākaṁsu, buddho loke bhavissati.

aggo ca sabbasattānaṁ, janataṁ uddharissati..

84.

“nemittānaṁ suṇitvāna, jātipūjamakāsahaṁ.

edisā pūjanā natthi, yādisā jātipūjanā..

85.

“saṅkharitvāna {saṁharitvāna (sī0 syā0), saṅkaritvāna (ka0)}

kusalaṁ, sakaṁ cittaṁ pasādayiṁ.

jātipūjaṁ karitvāna, tattha kālaṅkato ahaṁ..

86.

“yaṁ yaṁ yonupapajjāmi, devattaṁ atha mānusaṁ.

sabbe satte abhibhomi, jātipūjāyidaṁ phalaṁ..

87.

“dhātiyo maṁ upaṭṭhanti, mama cittavasānugā.

na tā sakkonti kopetuṁ, jātipūjāyidaṁ phalaṁ..

88.

“ekanavutito kappe, yaṁ pūjamakariṁ tadā.

duggatiṁ nābhijānāmi, jātipūjāyidaṁ phalaṁ..

89.

“supāricariyā nāma, catuttiṁsa janādhipā.

ito tatiyakappamhi, cakkavattī mahabbalā..

90.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā jātipūjako thero imā gāthāyo abhāsitthāti.

jātipūjakattherassāpadānaṁ dasamaṁ.

mahāparivāravaggo dvādasamo.

tassuddānaṁ --

parivārasumaṅgalā, saraṇāsanapupphiyā.

citapūjī buddhasaññī, maggupaṭṭhānajātinā.

gāthāyo navuti vuttā, gaṇitāyo vibhāvihi..

13. sereyyavaggo

1. sereyyakattheraapadānaṁ

1.

“ajjhāyako mantadharo, tiṇṇaṁ vedāna pāragū.

abbhokāse ṭhito santo, addasaṁ lokanāyakaṁ..

2.

“sīhaṁ yathā vanacaraṁ, byaggharājaṁva nittasaṁ.

tidhāpabhinnamātaṅgaṁ, kuñjaraṁva mahesinaṁ..

3.

“sereyyakaṁ gahetvāna, ākāse ukkhipiṁ {nikkhipiṁ (ka0)} ahaṁ.

buddhassa ānubhāvena, parivārenti sabbaso {sabbato (sī0)}..

4.

“adhiṭṭhahi mahāvīro, sabbaññū lokanāyako.

samantā pupphacchadanā, okiriṁsu narāsabhaṁ..

5.

“tato sā pupphakañcukā, antovaṇṭā bahimukhā.

sattāhaṁ chadanaṁ katvā, tato antaradhāyatha..

6.

“tañca acchariyaṁ disvā, abbhutaṁ lomahaṁsanaṁ.

buddhe cittaṁ pasādesiṁ, sugate lokanāyake..

7.

“tena cittappasādena, sukkamūlena codito.

kappānaṁ satasahassaṁ, duggatiṁ nupapajjahaṁ..

8.

“pannarasasahassamhi, kappānaṁ pañcavīsati.

vītamalā {cittamālā (sī0), vilāmālā (syā0)} samānā ca, cakkavattī mahabbalā..

9.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā sereyyako thero imā gāthāyo abhāsitthāti.

sereyyakattherassāpadānaṁ paṭhamaṁ.

2. pupphathūpiyattheraapadānaṁ

10.

“himavantassāvidūre, kukkuro nāma {kukkuṭo nāma (sī0)} pabbato.

vemajjhe tassa vasati, brāhmaṇo mantapāragū..

11.

“pañca sissasahassāni, parivārenti maṁ sadā.

pubbuṭṭhāyī ca te āsuṁ, mantesu ca visāradā..

12.

“buddho loke samuppanno, taṁ vijānātha no bhavaṁ.

asītibyañjanānassa, bāttiṁsavaralakkhaṇā..

13.

“byāmappabho jinavaro, ādiccova virocati.

sissānaṁ vacanaṁ sutvā, brāhmaṇo mantapāragū..

14.

“assamā abhinikkhamma, disaṁ pucchati sissake {brāhmaṇo (syā0)}.

yamhi dese mahāvīro, vasati lokanāyako..

15.

“tāhaṁ disaṁ namassissaṁ, jinaṁ appaṭipuggalaṁ.

udaggacitto sumano, pūjesiṁ taṁ tathāgataṁ..

16.

“etha sissā gamissāma, dakkhissāma tathāgataṁ.

vanditvā satthuno pāde, sossāma jinasāsanaṁ..

17.

“ekāhaṁ abhinikkhamma, byādhiṁ paṭilabhiṁ ahaṁ.

byādhinā pīḷito santo, sālaṁ vāsayituṁ gamiṁ..

18.

“sabbe sisse samānetvā, apucchiṁ te tathāgataṁ.

kīdisaṁ lokanāthassa, guṇaṁ paramabuddhino..

19.

“te me puṭṭhā viyākaṁsu, yathā dassāvino tathā.

sakkaccaṁ buddhaseṭṭhaṁ taṁ, desesuṁ {dassesuṁ (sī0 syā0)} mama sammukhā..

20.

“tesāhaṁ vacanaṁ sutvā, sakaṁ cittaṁ pasādayiṁ.

pupphehi thūpaṁ katvāna, tattha kālaṅkato ahaṁ..

21.

“te me sarīraṁ jhāpetvā, agamuṁ buddhasantikaṁ.

añjaliṁ paggahetvāna, satthāramabhivādayuṁ..

22.

“pupphehi thūpaṁ katvāna, sugatassa mahesino.

kappānaṁ satasahassaṁ, duggatiṁ nupapajjahaṁ..

23.

“cattālīsasahassamhi, kappe soḷasa khattiyā.

nāmenaggisamā nāma, cakkavattī mahabbalā..

24.

“vīsakappasahassamhi, rājāno cakkavattino.

ghatāsanasanāmāva, aṭṭhattiṁsa mahīpatī..

25.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pupphathūpiyo thero imā gāthāyo abhāsitthāti.

pupphathūpiyattherassāpadānaṁ dutiyaṁ.

3. pāyasadāyakattheraapadānaṁ

26.

suvaṇṇavaṇṇaṁ ...pe0 ... purakkhataṁ-evaṁ dutiyantavasena sī0 syā0 potthakesu dissati} “suvaṇṇavaṇṇo sambuddho, bāttiṁsavaralakkhaṇo.

pavanā {padhāno (ka0)} abhinikkhanto, bhikkhusaṅghapurakkhato {suvaṇṇavaṇṇaṁ ...pe0 ... purakkhataṁ-evaṁ dutiyantavasena sī0 syā0 potthakesu dissati}..

27.

“mahaccā {sahatthā (syā0 ka0)} kaṁsapātiyā, vaḍḍhetvā pāyasaṁ {pāyāsaṁ (syā0 ka0)} ahaṁ.

āhutiṁ yiṭṭhukāmo so, upanesiṁ baliṁ ahaṁ..

28.

“bhagavā tamhi samaye, lokajeṭṭho narāsabho.

caṅkamaṁ susamārūḷho, ambare anilāyane..

29.

“tañca acchariyaṁ disvā, abbhutaṁ lomahaṁsanaṁ.

ṭhapayitvā kaṁsapātiṁ, vipassiṁ abhivādayiṁ..

30.

“tuvaṁ devosi {buddhosi (syā0)} sabbaññū, sadeve sahamānuse.

anukampaṁ upādāya, paṭigaṇha mahāmuni..

31.

“paṭiggahesi bhagavā, sabbaññū lokanāyako.

mama saṅkappamaññāya, satthā loke mahāmuni {anuttaro (syā0)}..

32.

“ekanavutito kappe, yaṁ dānamadadiṁ tadā.

duggatiṁ nābhijānāmi, pāyasassa {pāyāsassa (syā0 ka0)} idaṁ phalaṁ..

33.

“ekatālīsito kappe, buddho nāmāsi khattiyo.

sattaratanasampanno, cakkavattī mahabbalo..

34.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pāyasadāyako {pāyāsadāyako (syā0 ka0)} thero imā gāthāyo abhāsitthāti.

pāyasadāyakattherassāpadānaṁ tatiyaṁ.

4. gandhodakiyattheraapadānaṁ

35.

“nisajja pāsādavare, vipassiṁ addasaṁ jinaṁ.

kakudhaṁ vilasantaṁva, sabbaññuṁ tamanāsakaṁ {sabbaññuttamanāyakaṁ (syā0), sabbaññutamanāsavaṁ (ka0)}..

36.

“pāsādassāvidūre ca, gacchati lokanāyako.

pabhā niddhāvate tassa, yathā ca sataraṁsino..

37.

“gandhodakañca paggayha, buddhaseṭṭhaṁ samokiriṁ.

tena cittappasādena, tattha kālaṅkato ahaṁ..

38.

“ekanavutito kappe, yaṁ gandhodakamākiriṁ.

duggatiṁ nābhijānāmi, buddhapūjāyidaṁ phalaṁ..

39.

“ekattiṁse ito kappe, sugandho nāma khattiyo.

sattaratanasampanno, cakkavattī mahabbalo..

40.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā gandhodakiyo thero imā gāthāyo abhāsitthāti.

gandhodakiyattherassāpadānaṁ catutthaṁ.

5. sammukhāthavikattheraapadānaṁ

41.

“jāyamāne vipassimhi, nimittaṁ byākariṁ ahaṁ.

`nibbāpayiñca {nibbāpayaṁ ca (sī0 syā0), nibbāpayanto (?)} janataṁ, buddho loke bhavissati..

42.

“`yasmiñca jāyamānasmiṁ, dasasahassi kampati.

so dāni bhagavā satthā, dhammaṁ deseti cakkhumā..

43.

“`yasmiñca jāyamānasmiṁ, āloko vipulo ahu.

so dāni bhagavā satthā, dhammaṁ deseti cakkhumā..

44.

“`yasmiñca jāyamānasmiṁ, saritāyo na sandayuṁ {sandisuṁ (sī0 syā0)}.

so dāni bhagavā satthā, dhammaṁ deseti cakkhumā..

45.

“`yasmiñca jāyamānasmiṁ, avīcaggi na pajjali.

so dāni bhagavā satthā, dhammaṁ deseti cakkhumā..

46.

“`yasmiñca jāyamānasmiṁ, pakkhisaṅgho na saṁcari.

so dāni bhagavā satthā, dhammaṁ deseti cakkhumā..

47.

“`yasmiñca jāyamānasmiṁ, vātakkhandho na vāyati.

so dāni bhagavā satthā, dhammaṁ deseti cakkhumā..

48.

“`yasmiñca jāyamānasmiṁ, sabbaratanāni jotayuṁ {jotisuṁ (sī0 syā0)}.

so dāni bhagavā satthā, dhammaṁ deseti cakkhumā..

49.

“`yasmiñca jāyamānasmiṁ, sattāsuṁ padavikkamā.

so dāni bhagavā satthā, dhammaṁ deseti cakkhumā..

50.

“`jātamatto ca sambuddho, disā sabbā vilokayi.

vācāsabhimudīresi, esā buddhāna dhammatā'..

51.

“saṁvejayitvā janataṁ, thavitvā lokanāyakaṁ.

sambuddhaṁ abhivādetvā, pakkāmiṁ pācināmukho..

52.

“ekanavutito kappe, yaṁ buddhamabhithomayiṁ.

duggatiṁ nābhijānāmi, thomanāya idaṁ phalaṁ..

53.

“ito navutikappamhi, sammukhāthavikavhayo.

sattaratanasampanno, cakkavattī mahabbalo..

54.

“pathavīdundubhi nāma {duddasi nāma (ka0)}, ekūnanavutimhito.

sattaratanasampanno, cakkavattī mahabbalo..

55.

“aṭṭhāsītimhito kappe, obhāso nāma khattiyo.

sattaratanasampanno, cakkavattī mahabbalo..

56.

“sattāsītimhito kappe, saritacchedanavhayo.

sattaratanasampanno, cakkavattī mahabbalo..

57.

“agginibbāpano nāma, kappānaṁ chaḷasītiyā.

sattaratanasampanno, cakkavattī mahabbalo..

58.

“gatipacchedano nāma, kappānaṁ pañcasītiyā.

sattaratanasampanno, cakkavattī mahabbalo..

59.

“rājā vātasamo nāma, kappānaṁ cullasītiyā.

sattaratanasampanno, cakkavattī mahabbalo..

60.

“ratanapajjalo nāma, kappānaṁ teasītiyā.

sattaratanasampanno, cakkavattī mahabbalo..

61.

“padavikkamano nāma, kappānaṁ dveasītiyā.

sattaratanasampanno, cakkavattī mahabbalo..

62.

“rājā vilokano nāma, kappānaṁ ekasītiyā.

sattaratanasampanno, cakkavattī mahabbalo..

63.

“girasāroti nāmena, kappesītimhi khattiyo.

sattaratanasampanno, cakkavattī mahabbalo..

64.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sammukhāthaviko thero imā gāthāyo abhāsitthāti.

sammukhāthavikattherassāpadānaṁ pañcamaṁ.

6. kusumāsaniyattheraapadānaṁ

65.

“nagare dhaññavatiyā, ahosiṁ brāhmaṇo tadā.

lakkhaṇe itihāse ca, sanighaṇḍusakeṭubhe..

66.

“padako veyyākaraṇo, nimittakovido ahaṁ.

mante ca sisse vācesiṁ, tiṇṇaṁ vedāna pāragū..

67.

“pañca uppalahatthāni, piṭṭhiyaṁ ṭhapitāni me.

āhutiṁ yiṭṭhukāmohaṁ, pitumātusamāgame..

68.

“tadā vipassī bhagavā, bhikkhusaṅghapurakkhato.

obhāsento disā sabbā, āgacchati narāsabho..

69.

“āsanaṁ paññapetvāna, nimantetvā mahāmuniṁ.

santharitvāna taṁ pupphaṁ, abhinesiṁ sakaṁ gharaṁ..

70.

“yaṁ me atthi sake gehe, āmisaṁ paccupaṭṭhitaṁ.

tāhaṁ buddhassa pādāsiṁ, pasanno sehi pāṇibhi..

71.

“bhuttāviṁ kālamaññāya, pupphahatthamadāsahaṁ.

anumoditvāna sabbaññū, pakkāmi uttarāmukho..

72.

“ekanavutito kappe, yaṁ pupphamadadiṁ tadā.

duggatiṁ nābhijānāmi, pupphadānassidaṁ phalaṁ..

73.

“anantaraṁ ito kappe, rājāhuṁ varadassano.

sattaratanasampanno, cakkavattī mahabbalo..

74.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kusumāsaniyo thero imā gāthāyo abhāsitthāti.

kusumāsaniyattherassāpadānaṁ chaṭṭhaṁ.

7. phaladāyakattheraapadānaṁ

75.

“ajjhāyako mantadharo, tiṇṇaṁ vedāna pāragū.

himavantassāvidūre, vasāmi assame ahaṁ..

76.

“aggihuttañca me atthi, puṇḍarīkaphalāni ca.

puṭake nikkhipitvāna, dumagge laggitaṁ mayā..

77.

“padumuttaro lokavidū, āhutīnaṁ paṭiggaho.

mamuddharitukāmo so, bhikkhanto mamupāgami..

78.

“pasannacitto sumano, phalaṁ buddhassadāsahaṁ.

vittisañjanano mayhaṁ, diṭṭhadhammasukhāvaho..

79.

“suvaṇṇavaṇṇo sambuddho, āhutīnaṁ paṭiggaho.

antalikkhe ṭhito satthā, imaṁ gāthaṁ abhāsatha..

80.

“`iminā phaladānena, cetanāpaṇidhīhi ca.

kappānaṁ satasahassaṁ, duggatiṁ nupapajjasi'..

81.

“teneva sukkamūlena, anubhotvāna sampadā.

pattomhi acalaṁ ṭhānaṁ, hitvā jayaparājayaṁ..

82.

“ito sattasate kappe, rājā āsiṁ sumaṅgalo.

sattaratanasampanno cakkavattī mahabbalo..

83.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā phaladāyako thero imā gāthāyo abhāsitthāti.

phaladāyakattherassāpadānaṁ sattamaṁ.

8. ñāṇasaññikattheraapadānaṁ

84.

“pabbate himavantamhi, vasāmi pabbatantare.

pulinaṁ sobhanaṁ disvā, buddhaseṭṭhaṁ anussariṁ..

85.

“ñāṇe upanidhā natthi, saṅkhāraṁ {saṅgāmaṁ (sī0 syā0), saṅkhātaṁ (theragāthā aṭṭha0)} natthi satthuno.

sabbadhammaṁ abhiññāya, ñāṇena adhimuccati..

86.

“namo te purisājañña, namo te purisuttama.

ñāṇena te samo natthi, yāvatā ñāṇamuttamaṁ..

87.

“ñāṇe cittaṁ pasādetvā, kappaṁ saggamhi modahaṁ.

avasesesu kappesu, kusalaṁ caritaṁ {karitaṁ (sī0 syā0), kiriyaṁ (ka0)} mayā..

88.

“ekanavutito kappe, yaṁ saññamalabhiṁ tadā.

duggatiṁ nābhijānāmi, ñāṇasaññāyidaṁ phalaṁ..

89.

“ito sattatikappamhi {tesattatikappe (sī0 syā0)}, eko pulinapupphiyo.

sattaratanasampanno, cakkavattī mahabbalo..

90.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ñāṇasaññiko thero imā gāthāyo abhāsitthāti.

ñāṇasaññikattherassāpadānaṁ aṭṭhamaṁ.

9. gaṇṭhipupphiyattheraapadānaṁ

91.

“suvaṇṇavaṇṇo sambuddho, vipassī dakkhiṇāraho.

purakkhato sāvakehi, ārāmā abhinikkhami..

92.

“disvānahaṁ buddhaseṭṭhaṁ, sabbaññuṁ tamanāsakaṁ.

pasannacitto sumano, gaṇṭhipupphaṁ {gatamaggaṁ (syā0 ka0)} apūjayiṁ..

93.

“tena cittappasādena, dvipadindassa tādino.

haṭṭho haṭṭhena cittena, puna vandiṁ tathāgataṁ..

94.

“ekanavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

95.

“ekatālīsito kappe, caraṇo nāma khattiyo.

sattaratanasampanno, cakkavattī mahabbalo..

96.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā gaṇṭhipupphiyo {gandhapupphiyo (syā0 ka0)} thero imā gāthāyo abhāsitthāti.

gaṇṭhipupphiyattherassāpadānaṁ navamaṁ.

10. padumapūjakattheraapadānaṁ

97.

“himavantassāvidūre, gotamo nāma pabbato.

nānārukkhehi sañchanno, mahābhūtagaṇālayo..

98.

“vemajjhamhi ca tassāsi, assamo abhinimmito.

purakkhato sasissehi, vasāmi assame ahaṁ..

99.

“āyantu me sissagaṇā, padumaṁ āharantu me.

buddhapūjaṁ karissāmi, dvipadindassa tādino..

100.

“evanti te paṭissutvā, padumaṁ āhariṁsu me.

tathā nimittaṁ katvāhaṁ, buddhassa abhiropayiṁ..

101.

“sisse tadā samānetvā, sādhukaṁ anusāsahaṁ.

mā kho tumhe pamajjittha, appamādo sukhāvaho..

102.

“evaṁ samanusāsitvā, te sisse vacanakkhame.

appamādaguṇe yutto, tadā kālaṅkato ahaṁ..

103.

“ekanavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

104.

“ekapaññāsakappamhi, rājā āsiṁ jaluttamo.

sattaratanasampanno, cakkavattī mahabbalo..

105.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā padumapūjako thero imā gāthāyo abhāsitthāti.

padumapūjakattherassāpadānaṁ dasamaṁ.

sereyyavaggo terasamo.

tassuddānaṁ --

sereyyako pupphathūpi, pāyaso gandhathomako.

āsani phalasaññī ca, gaṇṭhipadumapupphiyo.

pañcuttarasatā gāthā, gaṇitā atthadassibhi..

14. sobhitavaggo

1. sobhitattheraapadānaṁ

1.

“padumuttaro nāma jino, lokajeṭṭho narāsabho.

mahato janakāyassa, deseti amataṁ padaṁ..

2.

“tassāhaṁ vacanaṁ sutvā, vācāsabhimudīritaṁ {vācāsabhimudīrayiṁ (?)}.

añjaliṁ paggahetvāna, ekaggo āsahaṁ tadā..

3.

“yathā samuddo udadhīnamaggo, nerū nagānaṁ pavaro siluccayo.

tatheva ye cittavasena vattare, na buddhañāṇassa kalaṁ upenti te..

4.

“dhammavidhiṁ {dhamme vidhiṁ (sī0)} ṭhapetvāna, buddho kāruṇiko isi.

bhikkhusaṅghe nisīditvā, imā gāthā abhāsatha..

5.

“`yo so ñāṇaṁ pakittesi, buddhamhi lokanāyake.

kappānaṁ satasahassaṁ, duggatiṁ na gamissati..

6.

“`kilese jhāpayitvāna, ekaggo susamāhito.

sobhito nāma nāmena, hessati satthu sāvako'..

7.

“paññāse kappasahasse, sattevāsuṁ yasuggatā {samuggatā (syā0)}.

sattaratanasampannā, cakkavattī mahabbalā..

8.

“kilesā jhāpitā mayhaṁ, bhavā sabbe samūhatā.

tisso vijjā anuppattā, kataṁ buddhassa sāsanaṁ..

9.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā sobhito thero imā gāthāyo abhāsitthāti.

sobhitattherassāpadānaṁ paṭhamaṁ.

2. sudassanattheraapadānaṁ

10.

“vinatā nadiyā {vitthatāya nadiyā (syā0)} tīre, pilakkhu {pilakkho (sī0 theragāthā aṭṭha0)} phalito ahu.

tāhaṁ rukkhaṁ gavesanto, addasaṁ lokanāyakaṁ..

11.

“ketakaṁ pupphitaṁ disvā, vaṇṭe chetvānahaṁ tadā.

buddhassa abhiropesiṁ, sikhino lokabandhuno..

12.

“yena ñāṇena pattosi, accutaṁ amataṁ padaṁ.

taṁ ñāṇaṁ abhipūjemi, buddhaseṭṭha mahāmuni..

13.

“ñāṇamhi pūjaṁ katvāna, pilakkhumaddasaṁ ahaṁ.

paṭiladdhomhi taṁ paññaṁ {taṁ saññaṁ (syā0), taṁ puññaṁ (ka0)}, ñāṇapūjāyidaṁ phalaṁ..

14.

“ekattiṁse ito kappe, yaṁ pupphamabhiropayiṁ.

duggatiṁ nābhijānāmi, ñāṇapūjāyidaṁ phalaṁ..

15.

“ito terasakappamhi, dvādasāsuṁ phaluggatā.

sattaratanasampannā, cakkavattī mahapphalā..

16.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sudassano thero imā gāthāyo abhāsitthāti.

sudassanattherassāpadānaṁ dutiyaṁ.

3. candanapūjanakattheraapadānaṁ

17.

“candabhāgānadītīre, ahosiṁ kinnaro tadā.

pupphabhakkho cahaṁ āsiṁ, pupphānivasano tathā {pupphānaṁ vasano ahaṁ (syā0)}..

18.

“atthadassī tu bhagavā, lokajeṭṭho narāsabho.

vipinaggena niyyāsi, haṁsarājāva ambare..

19.

“namo te purisājañña, cittaṁ te suvisodhitaṁ.

pasannamukhavaṇṇosi, vippasannamukhindriyo..

20.

“orohitvāna ākāsā, bhūripañño sumedhaso.

saṅghāṭiṁ pattharitvāna, pallaṅkena upāvisi..

21.

“vilīnaṁ candanādāya, agamāsiṁ jinantikaṁ.

pasannacitto sumano, buddhassa abhiropayiṁ..

22.

“abhivādetvāna sambuddhaṁ, lokajeṭṭhaṁ narāsabhaṁ.

pāmojjaṁ janayitvāna, pakkāmiṁ uttarāmukho..

23.

“aṭṭhārase kappasate, candanaṁ yaṁ apūjayiṁ.

duggatiṁ nābhijānāmi, buddhapūjāyidaṁ phalaṁ..

24.

“catuddase kappasate, ito āsiṁsu te tayo.

rohaṇī nāma {rohitā nāma (sī0), rohiṇī nāma (syā0)} nāmena, cakkavattī mahabbalā..

25.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā candanapūjanako thero imā gāthāyo abhāsitthāti.

candanapūjanakattherassāpadānaṁ tatiyaṁ.

aṭṭhamabhāṇavāraṁ.

4. pupphacchadaniyattheraapadānaṁ

26.

“sunando nāma nāmena, brāhmaṇo mantapāragū.

ajjhāyako yācayogo, vājapeyyaṁ ayājayi..

27.

“padumuttaro lokavidū, aggo kāruṇiko isi.

janataṁ anukampanto, ambare caṅkamī tadā..

28.

“caṅkamitvāna sambuddho, sabbaññū lokanāyako.

mettāya aphari satte, appamāṇe {appamāṇaṁ (sī0 syā0)} nirūpadhi..

29.

“vaṇṭe chetvāna pupphāni, brāhmaṇo mantapāragū.

sabbe sisse samānetvā, ākāse ukkhipāpayi..

30.

“yāvatā nagaraṁ āsi, pupphānaṁ chadanaṁ tadā.

buddhassa ānubhāvena, sattāhaṁ na vigacchatha..

31.

“teneva sukkamūlena, anubhotvāna sampadā.

sabbāsave pariññāya, tiṇṇo loke visattikaṁ..

32.

“ekārase kappasate, pañcatiṁsāsu khattiyā.

ambaraṁsasanāmā te, cakkavattī mahabbalā..

33.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pupphacchadaniyo thero imā gāthāyo abhāsitthāti.

pupphacchadaniyattherassāpadānaṁ catutthaṁ.

5. rahosaññakattheraapadānaṁ

34.

“himavantassāvidūre, vasabho nāma pabbato.

tasmiṁ pabbatapādamhi, assamo āsi māpito..

35.

“tīṇi sissasahassāni, vācesiṁ brāhmaṇo {brāhmaṇe (sī0)} tadā.

saṁharitvāna {saṁsāvitvāna (syā0)} te sisse, ekamantaṁ upāvisiṁ..

36.

“ekamantaṁ nisīditvā, brāhmaṇo mantapāragū.

buddhavedaṁ gavesanto {pavesanto (ka0)}, ñāṇe cittaṁ pasādayiṁ..

37.

“tattha cittaṁ pasādetvā, nisīdiṁ paṇṇasanthare.

pallaṅkaṁ ābhujitvāna, tattha kālaṅkato ahaṁ..

38.

“ekattiṁse ito kappe, yaṁ saññamalabhiṁ tadā.

duggatiṁ nābhijānāmi, ñāṇasaññāyidaṁ phalaṁ..

39.

“sattavīsatikappamhi, rājā siridharo ahu.

sattaratanasampanno, cakkavattī mahabbalo..

40.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā rahosaññako thero imā gāthāyo abhāsitthāti.

rahosaññakattherassāpadānaṁ pañcamaṁ.

6. campakapupphiyattheraapadānaṁ

41.

“kaṇikāraṁva jotantaṁ, nisinnaṁ pabbatantare.

obhāsentaṁ disā sabbā, osadhiṁ viya tārakaṁ {osadhī viya tārakā (ka0)}..

42.

“tayo māṇavakā āsuṁ, sake sippe susikkhitā.

khāribhāraṁ gahetvāna, anventi mama pacchato..

43.

“puṭake satta pupphāni, nikkhittāni tapassinā.

gahetvā tāni ñāṇamhi, vessabhussābhiropayiṁ..

44.

“ekattiṁse ito kappe, yaṁ pupphamabhiropayiṁ.

duggatiṁ nābhijānāmi, ñāṇapūjāyidaṁ phalaṁ..

45.

“ekūnatiṁsakappamhi, vipulābha {vihatābhā (syā0)} sanāmako.

sattaratanasampanno, cakkavattī {rājā hosi (ka0)} mahabbalo..

46.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā campakapupphiyo thero imā gāthāyo abhāsitthāti.

campakapupphiyattherassāpadānaṁ chaṭṭhaṁ.

7. atthasandassakattheraapadānaṁ

47.

“visālamāḷe āsīno, addasaṁ lokanāyakaṁ.

khīṇāsavaṁ balappattaṁ, bhikkhusaṅghapurakkhataṁ..

48.

“satasahassā tevijjā, chaḷabhiññā mahiddhikā.

parivārenti sambuddhaṁ, ko disvā nappasīdati..

49.

“ñāṇe upanidhā yassa, na vijjati sadevake.

anantañāṇaṁ sambuddhaṁ, ko disvā nappasīdati..

50.

“dhammakāyañca dīpentaṁ, kevalaṁ ratanākaraṁ.

vikappetuṁ {vikopetuṁ (sī0 syā0)} na sakkonti, ko disvā nappasīdati..

51.

“imāhi tīhi gāthāhi, nāradovhayavacchalo {saragacchiyo (sī0), puragacchiyo (syā0)}.

padumuttaraṁ thavitvāna, sambuddhaṁ aparājitaṁ..

52.

“tena cittappasādena, buddhasanthavanena ca.

kappānaṁ satasahassaṁ, duggatiṁ, nupapajjahaṁ..

53.

“ito tiṁsakappasate, sumitto nāma khattiyo.

sattaratanasampanno, cakkavattī mahabbalo..

54.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā atthasandassako thero imā gāthāyo abhāsitthāti.

atthasandassakattherassāpadānaṁ sattamaṁ.

8. ekapasādaniyattheraapadānaṁ

55.

“nārado iti me nāmaṁ {nārado iti nāmena (syā0 ka0) upari tevīsatimavagge pana chaṭṭhāpadāne “me nāmaṁ“icceva dissati}, kesavo iti maṁ vidū.

kusalākusalaṁ esaṁ, agamaṁ buddhasantikaṁ..

56.

“mettacitto kāruṇiko, atthadassī mahāmuni.

assāsayanto satte so, dhammaṁ deseti cakkhumā..

57.

“sakaṁ cittaṁ pasādetvā, sire katvāna añjaliṁ.

satthāraṁ abhivādetvā, pakkāmiṁ pācināmukho..

58.

“sattarase kappasate, rājā āsi mahīpati.

amittatāpano nāma, cakkavattī mahabbalo..

59.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekapasādaniyo thero imā gāthāyo abhāsitthāti.

ekapasādaniyattherassāpadānaṁ aṭṭhamaṁ.

9. sālapupphadāyakattheraapadānaṁ

60.

“migarājā tadā āsiṁ, abhijāto sukesarī.

giriduggaṁ gavesanto, addasaṁ lokanāyakaṁ..

61.

“ayaṁ nu kho mahāvīro, nibbāpeti mahājanaṁ.

yaṁnūnāhaṁ upāseyyaṁ, devadevaṁ narāsabhaṁ..

62.

“sākhaṁ sālassa bhañjitvā, sakosaṁ pupphamāhariṁ.

upagantvāna sambuddhaṁ, adāsiṁ pupphamuttamaṁ..

63.

“ekanavutito kappe, yaṁ pupphamabhiropayiṁ.

duggatiṁ nābhijānāmi, pupphadānassidaṁ phalaṁ..

64.

“ito ca navame kappe, virocanasanāmakā.

tayo āsiṁsu rājāno, cakkavattī mahabbalā..

65.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sālapupphadāyako thero imā gāthāyo abhāsitthāti.

sālapupphadāyakattherassāpadānaṁ navamaṁ.

10. piyālaphaladāyakattheraapadānaṁ

66.

“pārāvato {parodhako (syā0)} tadā āsiṁ, paraṁ anuparodhako.

pabbhāre seyyaṁ kappemi, avidūre sikhisatthuno..

67.

“sāyaṁ pātañca passāmi, buddhaṁ lokagganāyakaṁ.

deyyadhammo ca me natthi, dvipadindassa tādino..

68.

“piyālaphalamādāya, agamaṁ buddhasantikaṁ.

paṭiggahesi bhagavā, lokajeṭṭho narāsabho..

69.

“tato paraṁ upādāya, paricāriṁ vināyakaṁ.

tena cittappasādena, tattha kālaṅkato ahaṁ..

70.

“ekattiṁse ito kappe, yaṁ phalaṁ adadiṁ ahaṁ.

duggatiṁ nābhijānāmi, phaladānassidaṁ phalaṁ..

71.

“ito pannarase kappe, tayo āsuṁ piyālino.

sattaratanasampannā, cakkavattī mahabbalā..

72.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā piyālaphaladāyako thero imā gāthāyo abhāsitthāti.

piyālaphaladāyakattherassāpadānaṁ dasamaṁ.

sobhitavaggo cuddasamo.

tassuddānaṁ --

sobhitasudassano ca, candano pupphachadano.

raho campakapupphī ca, atthasandassakena ca..

ekapasādī {ekaraṁsi (syā0)} sāladado, dasamo phaladāyako.

gāthāyo sattati dve ca, gaṇitāyo vibhāvibhi..

15. chattavaggo

1. atichattiyattheraapadānaṁ

1.

“parinibbute bhagavati, atthadassīnaruttame.

chattātichattaṁ {chattādhichattaṁ (sī0)} kāretvā, thūpamhi abhiropayiṁ..

2.

“kālena kālamāgantvā, namassiṁ lokanāyakaṁ {satthu cetiyaṁ (sī0)}.

pupphacchadanaṁ katvāna, chattamhi abhiropayiṁ..

3.

“sattarase kappasate, devarajjamakārayiṁ.

manussattaṁ na gacchāmi, thūpapūjāyidaṁ phalaṁ..

4.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā atichattiyo {adhichattiyo (sī0 syā0)} thero imā gāthāyo abhāsitthāti.

atichattiyattherassāpadānaṁ paṭhamaṁ.

2. thambhāropakattheraapadānaṁ

5.

“nibbute lokanāthamhi, dhammadassīnarāsabhe.

āropesiṁ dhajatthambhaṁ, buddhaseṭṭhassa cetiye..

6.

“nisseṇiṁ māpayitvāna, thūpaseṭṭhaṁ samāruhiṁ.

jātipupphaṁ gahetvāna, thūpamhi abhiropayiṁ..

7.

“aho buddho aho dhammo, aho no satthu sampadā.

duggatiṁ nābhijānāmi, thūpapūjāyidaṁ phalaṁ..

8.

“catunnavutito kappe, thūpasīkhasanāmakā.

soḷasāsiṁsu rājāno, cakkavattī mahabbalā..

9.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā thambhāropako thero imā gāthāyo abhāsitthāti.

thambhāropakattherassāpadānaṁ dutiyaṁ.

3. vedikārakattheraapadānaṁ

10.

“nibbute lokanāthamhi, piyadassīnaruttame.

pasannacitto sumano, muttāvedimakāsahaṁ..

11.

“maṇīhi parivāretvā, akāsiṁ vedimuttamaṁ.

vedikāya mahaṁ katvā, tattha kālaṅkato ahaṁ..

12.

“yaṁ yaṁ yonupapajjāmi, devattaṁ atha mānusaṁ.

maṇī dhārenti ākāse, puññakammassidaṁ phalaṁ..

13.

“soḷasito kappasate, maṇippabhāsanāmakā.

chattiṁsāsiṁsu {bāttiṁsāsiṁsu (sī0 syā0)} rājāno, cakkavattī mahabbalā..

14.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā vedikārako thero imā gāthāyo abhāsitthāti.

vedikārakattherassāpadānaṁ tatiyaṁ.

4. saparivāriyattheraapadānaṁ

15.

“padumuttaro nāma jino, lokajeṭṭho narāsabho.

jalitvā aggikkhandhova, sambuddho parinibbuto..

16.

“nibbute ca mahāvīre, thūpo vitthāriko ahu.

dūratova {ahorattaṁ (sī0), thūpadattaṁ (syā0)} upaṭṭhenti, dhātugehavaruttame..

17.

“pasannacitto sumano, akaṁ candanavedikaṁ.

dissati thūpakhandho ca {dīyati dhūmakkhandho ca (sī0), dīyati dhūpagandho ca (syā0)}, thūpānucchaviko tadā..

18.

“bhave nibbattamānamhi, devatte atha mānuse.

omattaṁ me na passāmi, pubbakammassidaṁ phalaṁ..

19.

“pañcadasakappasate, ito aṭṭha janā ahuṁ.

sabbe samattanāmā te, cakkavattī mahabbalā..

20.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saparivāriyo thero imā gāthāyo abhāsitthāti.

saparivāriyattherassāpadānaṁ catutthaṁ.

5. umāpupphiyattheraapadānaṁ

21.

“nibbute lokamahite {lokanāthamhi (sī0)}, āhutīnaṁ paṭiggahe.

siddhatthamhi bhagavati, mahāthūpamaho ahu..

22.

“mahe pavattamānamhi, siddhatthassa mahesino.

umāpupphaṁ {ummāpupphaṁ (sabbattha)} gahetvāna, thūpamhi abhiropayiṁ..

23.

“catunnavutito kappe, yaṁ pupphamabhiropayiṁ.

duggatiṁ nābhijānāmi, thūpapūjāyidaṁ {pupphapūjāyidaṁ (syā0), buddhapūjāyidaṁ (ka0)} phalaṁ..

24.

“ito ca navame kappe, somadevasanāmakā.

pañcāsītisu rājāno, cakkavattī mahabbalā..

25.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā umāpupphiyo thero imā gāthāyo abhāsitthāti.

umāpupphiyattherassāpadānaṁ pañcamaṁ.

6. anulepadāyakattheraapadānaṁ

26.

“anomadassīmunino, bodhivedimakāsahaṁ.

sudhāya piṇḍaṁ datvāna, pāṇikammaṁ akāsahaṁ..

27.

“disvā taṁ sukataṁ kammaṁ, anomadassī naruttamo.

bhikkhusaṅghe ṭhito satthā, imaṁ gāthaṁ abhāsatha..

28.

“`iminā sudhakammena, cetanāpaṇidhīhi ca.

sampattiṁ anubhotvāna, dukkhassantaṁ karissati'..

29.

“pasannamukhavaṇṇomhi, ekaggo susamāhito.

dhāremi antimaṁ dehaṁ, sammāsambuddhasāsane..

30.

“ito kappasate āsiṁ, paripuṇṇe anūnake {paripuṇṇo anūnako (syā0)}.

rājā sabbaghano nāma, cakkavattī mahabbalo..

31.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā anulepadāyako thero imā gāthāyo abhāsitthāti.

anulepadāyakattherassāpadānaṁ chaṭṭhaṁ.

7. maggadāyakattheraapadānaṁ

32.

“uttaritvāna nadikaṁ, vanaṁ gacchati cakkhumā.

tamaddasāsiṁ sambuddhaṁ, siddhatthaṁ varalakkhaṇaṁ..

33.

“kudāla {kuddāla (sī0 syā0)} piṭakamādāya, samaṁ katvāna taṁ pathaṁ.

satthāraṁ abhivādetvā, sakaṁ cittaṁ pasādayiṁ..

34.

“catunnavutito kappe, yaṁ kammamakariṁ tadā.

duggatiṁ nābhijānāmi, maggadānassidaṁ phalaṁ..

35.

“sattapaññāsakappamhi, eko āsiṁ janādhipo.

nāmena suppabuddhoti, nāyako so narissaro..

36.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā maggadāyako thero imā gāthāyo abhāsitthāti.

maggadāyakattherassāpadānaṁ sattamaṁ.

8. phalakadāyakattheraapadānaṁ

37.

“yānakāro pure āsiṁ, dārukamme susikkhito.

candanaṁ phalakaṁ katvā, adāsiṁ lokabandhuno..

38.

“pabhāsati idaṁ byamhaṁ, suvaṇṇassa sunimmitaṁ.

hatthiyānaṁ assayānaṁ, dibbayānaṁ upaṭṭhitaṁ..

39.

“pāsādā sivikā ceva, nibbattanti yadicchakaṁ.

akkhubbhaṁ {akkhobhaṁ (sī0)} ratanaṁ mayhaṁ, phalakassa idaṁ phalaṁ..

40.

“ekanavutito kappe, phalakaṁ yamahaṁ dadiṁ.

duggatiṁ nābhijānāmi, phalakassa idaṁ phalaṁ..

41.

“sattapaññāsakappamhi, caturo nimmitāvhayā.

sattaratanasampannā, cakkavattī mahabbalā..

42.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā phalakadāyako thero imā gāthāyo abhāsitthāti.

phalakadāyakattherassāpadānaṁ aṭṭhamaṁ.

9. vaṭaṁsakiyattheraapadānaṁ

43.

“sumedho nāma nāmena, sayambhū aparājito.

vivekamanubrūhanto, ajjhogahi mahāvanaṁ..

44.

“saḷalaṁ pupphitaṁ disvā, ganthitvāna {bandhitvāna (sī0)} vaṭaṁsakaṁ.

buddhassa abhiropesiṁ, sammukhā lokanāyakaṁ..

45.

“tiṁsakappasahassamhi, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

46.

“ūnavīse kappasate, soḷasāsuṁ sunimmitā.

sattaratanasampannā, cakkavattī mahabbalā..

47.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā vaṭaṁsakiyo thero imā gāthāyo abhāsitthāti.

vaṭaṁsakiyattherassāpadānaṁ navamaṁ.

10. pallaṅkadāyakattheraapadānaṁ

48.

“sumedhassa bhagavato, lokajeṭṭhassa tādino.

pallaṅko hi mayā dinno, sauttarasapacchado..

49.

“sattaratanasampanno, pallaṅko āsi so tadā.

mama saṅkappamaññāya, nibbattati sadā mama..

50.

“tiṁsakappasahassamhi, pallaṅkamadadiṁ tadā.

duggatiṁ nābhijānāmi, pallaṅkassa idaṁ phalaṁ..

51.

“vīsakappasahassamhi, suvaṇṇābhā tayo janā.

sattaratanasampannā, cakkavattī mahabbalā..

52.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pallaṅkadāyako thero imā gāthāyo abhāsitthāti.

pallaṅkadāyakattherassāpadānaṁ dasamaṁ.

chattavaggo pannarasamo.

tassuddānaṁ --

chattaṁ thambho ca vedi ca, parivārumapupphiyo.

anulepo ca maggo ca, phalako ca vaṭaṁsako.

pallaṅkadāyī ca gāthāyo, chappaññāsa pakittitāti..

16. bandhujīvakavaggo

1. bandhujīvakattheraapadānaṁ

1.

“candaṁva vimalaṁ suddhaṁ, vippasannamanāvilaṁ.

nandībhavaparikkhīṇaṁ, tiṇṇaṁ loke visattikaṁ..

2.

“nibbāpayantaṁ janataṁ, tiṇṇaṁ {disvā (?)} tārayataṁ varaṁ {tārayataṁ muniṁ (syā0)}.

muniṁ vanamhi jhāyantaṁ {vanasmiṁ jhāyamānaṁ taṁ (sī0 syā0)}, ekaggaṁ susamāhitaṁ..

3.

“bandhujīvakapupphāni, lagetvā suttakenahaṁ.

buddhassa abhiropayiṁ, sikhino lokabandhuno..

4.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, buddhapūjāyidaṁ phalaṁ..

5.

“ito sattamake kappe, manujindo mahāyaso.

samantacakkhu nāmāsi, cakkavattī mahabbalo..

6.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā bandhujīvako thero imā gāthāyo abhāsitthāti.

bandhujīvakattherassāpadānaṁ paṭhamaṁ.

2. tambapupphiyattheraapadānaṁ

7.

“parakammāyane yutto, aparādhaṁ akāsahaṁ.

vanantaṁ abhidhāvissaṁ, bhayaverasamappito..

8.

“pupphitaṁ pādapaṁ disvā, piṇḍibandhaṁ sunimmitaṁ.

tambapupphaṁ gahetvāna, bodhiyaṁ okiriṁ ahaṁ..

9.

“sammajjitvāna taṁ bodhiṁ, pāṭaliṁ pādaputtamaṁ.

pallaṅkaṁ ābhujitvāna, bodhimūle upāvisiṁ..

10.

“gatamaggaṁ gavesantā, āgacchuṁ mama santikaṁ.

te ca disvānahaṁ tattha, āvajjiṁ bodhimuttamaṁ..

11.

“vanditvāna ahaṁ bodhiṁ, vippasannena cetasā.

anekatāle papatiṁ, giridugge bhayānake..

12.

“ekanavutito kappe, yaṁ pupphamabhiropayiṁ.

duggatiṁ nābhijānāmi, bodhipūjāyidaṁ phalaṁ..

13.

“ito ca tatiye kappe, rājā susaññato ahaṁ {saṁthusito ahuṁ (sī0)}.

sattaratanasampanno, cakkavattī mahabbalo..

14.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tambapupphiyo thero imā gāthāyo abhāsitthāti.

tambapupphiyattherassāpadānaṁ dutiyaṁ.

3. vīthisammajjakattheraapadānaṁ

15.

“udentaṁ sataraṁsiṁva, pītaraṁsiṁva {sitaraṁsiṁva (sī0 syā0)} bhāṇumaṁ.

pannarase yathā candaṁ, niyyantaṁ lokanāyakaṁ..

16.

“aṭṭhasaṭṭhisahassāni, sabbe khīṇāsavā ahuṁ.

parivāriṁsu sambuddhaṁ, dvipadindaṁ narāsabhaṁ..

17.

“sammajjitvāna taṁ vīthiṁ, niyyante lokanāyake.

ussāpesiṁ dhajaṁ tattha, vippasannena cetasā..

18.

“ekanavutito kappe, yaṁ dhajaṁ abhiropayiṁ.

duggatiṁ nābhijānāmi, dhajadānassidaṁ phalaṁ..

19.

“ito catutthake kappe, rājāhosiṁ mahabbalo.

sabbākārena sampanno, sudhajo iti vissuto..

20.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā vīthisammajjako thero imā gāthāyo abhāsitthāti.

vīthisammajjakattherassāpadānaṁ tatiyaṁ.

4. kakkārupupphapūjakattheraapadānaṁ

21.

“devaputto ahaṁ santo, pūjayiṁ sikhināyakaṁ.

kakkārupupphaṁ paggayha, buddhassa abhiropayiṁ..

22.

“ekattiṁse ito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

23.

“ito ca navame kappe, rājā sattuttamo ahuṁ.

sattaratanasampanno, cakkavattī mahabbalo..

24.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kakkārupupphapūjako thero imā gāthāyo abhāsitthāti.

kakkārupupphapūjakattherassāpadānaṁ catutthaṁ.

5. mandāravapupphapūjakattheraapadānaṁ

25.

“devaputto ahaṁ santo, pūjayiṁ sikhināyakaṁ.

mandāravena pupphena, buddhassa abhiropayiṁ..

26.

“sattāhaṁ chadanaṁ āsi, dibbaṁ mālaṁ tathāgate.

sabbe janā samāgantvā, namassiṁsu tathāgataṁ..

27.

“ekattiṁse ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

28.

“ito ca dasame kappe, rājāhosiṁ jutindharo.

sattaratanasampanno, cakkavattī mahabbalo..

29.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā mandāravapupphapūjako thero imā gāthāyo abhāsitthāti.

mandāravapupphapūjakattherassāpadānaṁ pañcamaṁ.

6. kadambapupphiyattheraapadānaṁ

30.

“himavantassāvidūre, kukkuṭo nāma pabbato.

tamhi pabbatapādamhi, satta buddhā vasanti te..

31.

“kadambaṁ pupphitaṁ disvā, dīparājaṁva uggataṁ.

ubho hatthehi paggayha, satta buddhe samokiriṁ..

32.

“catunnavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

33.

“dvenavute ito kappe, sattāsuṁ pupphanāmakā.

sattaratanasampannā, cakkavattī mahabbalā..

34.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kadambapupphiyo thero imā gāthāyo abhāsitthāti.

kadambapupphiyattherassāpadānaṁ chaṭṭhaṁ.

7. tiṇasūlakattheraapadānaṁ

35.

“himavantassāvidūre, bhūtagaṇo nāma pabbato.

vasateko jino tattha, sayambhū lokanissaṭo..

36.

“tiṇasūlaṁ gahetvāna, buddhassa abhiropayiṁ.

ekūnasatasahassaṁ, kappaṁ na vinipātiko..

37.

“ito ekādase kappe, ekosiṁ dharaṇīruho.

sattaratanasampanno, cakkavattī mahabbalo..

38.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tiṇasūlako thero imā gāthāyo abhāsitthāti.

tiṇasūlakattherassāpadānaṁ sattamaṁ.

8. nāgapupphiyattheraapadānaṁ

39.

“suvaccho nāma nāmena, brāhmaṇo mantapāragū.

purakkhato sasissehi, vasate pabbatantare..

40.

“padumuttaro nāma jino, āhutīnaṁ paṭiggaho.

mamuddharitukāmo so, āgacchi mama santikaṁ..

41.

“vehāsamhi caṅkamati, dhūpāyati jalate tathā.

hāsaṁ mamaṁ viditvāna, pakkāmi pācināmukho..

42.

“tañca acchariyaṁ disvā, abbhutaṁ lomahaṁsanaṁ.

nāgapupphaṁ gahetvāna, gatamaggamhi okiriṁ..

43.

“satasahassito kappe, yaṁ pupphaṁ okiriṁ ahaṁ.

tena cittappasādena, duggatiṁ nupapajjahaṁ..

44.

“ekattiṁse kappasate {ekatiṁse ito kamme (syā0)}, rājā āsi mahāraho.

sattaratanasampanno, cakkavattī mahabbalo..

45.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā nāgapupphiyo thero imā gāthāyo abhāsitthāti.

nāgapupphiyattherassāpadānaṁ aṭṭhamaṁ.

9. punnāgapupphiyattheraapadānaṁ

46.

“kānanaṁ vanamogayha, vasāmi luddako ahaṁ.

punnāgaṁ pupphitaṁ disvā, buddhaseṭṭhaṁ anussariṁ..

47.

“taṁ pupphaṁ ocinitvāna, sugandhaṁ gandhitaṁ subhaṁ.

thūpaṁ karitvā puline, buddhassa abhiropayiṁ..

48.

“dvenavute ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

49.

“ekamhi navute kappe, eko āsiṁ tamonudo.

sattaratanasampanno, cakkavattī mahabbalo..

50.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā punnāgapupphiyo thero imā gāthāyo abhāsitthāti.

punnāgapupphiyattherassāpadānaṁ navamaṁ.

10. kumudadāyakattheraapadānaṁ

51.

“himavantassāvidūre, mahājātassaro ahu.

padumuppalasañchanno, puṇḍarīkasamotthaṭo..

52.

“kukuttho nāma nāmena, tatthāsiṁ sakuṇo tadā.

sīlavā buddhisampanno, puññāpuññesu kovido..

53.

“padumuttaro lokavidū, āhutīnaṁ paṭiggaho.

jātassarassāvidūre, sañcarittha mahāmuni..

54.

“jalajaṁ kumudaṁ chetvā, upanesiṁ mahesino.

mama saṅkappamaññāya, paṭiggahi mahāmuni..

55.

“tañca dānaṁ daditvāna, sukkamūlena codito.

kappānaṁ satasahassaṁ, duggatiṁ nupapajjahaṁ..

56.

“soḷaseto kappasate, āsuṁ varuṇanāmakā.

aṭṭha ete janādhipā, cakkavattī mahabbalā..

57.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kumudadāyako thero imā gāthāyo abhāsitthāti.

kumudadāyakattherassāpadānaṁ dasamaṁ.

bandhujīvakavaggo soḷasamo.

tassuddānaṁ --

bandhujīvo tambapupphī, vīthikakkārupupphiyo.

mandāravo kadambī ca, sūlako nāgapupphiyo.

punnāgo komudī gāthā, chappaññāsa pakittitāti..

17. supāricariyavaggo

1. supāricariyattheraapadānaṁ

1.

“padumo nāma nāmena, dvipadindo narāsabho.

pavanā abhinikkhamma, dhammaṁ deseti cakkhumā..

2.

“yakkhānaṁ samayo āsi, avidūre mahesino.

yena kiccena sampattā, ajjhāpekkhiṁsu tāvade..

3.

“buddhassa giramaññāya, amatassa ca desanaṁ.

pasannacitto sumano, apphoṭetvā upaṭṭhahiṁ..

4.

“suciṇṇassa phalaṁ passa, upaṭṭhānassa satthuno.

tiṁsakappasahassesu, duggatiṁ nupapajjahaṁ..

5.

“ūnatiṁse kappasate, samalaṅkatanāmako.

sattaratanasampanno, cakkavattī mahabbalo..

6.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā supāricariyo thero imā gāthāyo abhāsitthāti.

supāricariyattherassāpadānaṁ paṭhamaṁ.

2. kaṇaverapupphiyattheraapadānaṁ

7.

“siddhattho nāma bhagavā, lokajeṭṭho narāsabho.

purakkhato sāvakehi, nagaraṁ paṭipajjatha..

8.

“rañño antepure āsiṁ, gopako abhisammato.

pāsāde upaviṭṭhohaṁ, addasaṁ lokanāyakaṁ..

9.

“kaṇaveraṁ {karavīraṁ (sakkatānulomaṁ), kaṇavīraṁ (pākata)} gahetvāna, bhikkhusaṅghe samokiriṁ.

buddhassa visuṁ katvāna, tato bhiyyo samokiriṁ..

10.

“catunnavutito kappe, yaṁ pupphamabhipūjayiṁ {ropayiṁ (syā0)}.

duggatiṁ nābhijānāmi, buddhapūjāyidaṁ phalaṁ..

11.

“sattāsītimhito kappe, caturāsuṁ mahiddhikā.

sattaratanasampannā, cakkavattī mahabbalā..

12.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kaṇaverapupphiyo thero imā gāthāyo abhāsitthāti.

kaṇaverapupphiyattherassāpadānaṁ dutiyaṁ.

3. khajjakadāyakattheraapadānaṁ

13.

“tissassa kho bhagavato, pubbe phalamadāsahaṁ.

nāḷikerañca pādāsiṁ, khajjakaṁ abhisammataṁ..

14.

“buddhassa tamahaṁ datvā, tissassa tu mahesino.

modāmahaṁ kāmakāmī, upapajjiṁ {kāmakārī, upapajjaṁ (sī0)} yamicchakaṁ {sabbatthapi evameva dissati}..

15.

“dvenavute ito kappe, yaṁ dānamadadiṁ tadā.

duggatiṁ nābhijānāmi, phaladānassidaṁ phalaṁ..

16.

“ito terasakappamhi, rājā indasamo ahu.

sattaratanasampanno, cakkavattī mahabbalo..

17.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā khajjakadāyako thero imā gāthāyo abhāsitthāti.

khajjakadāyakattherassāpadānaṁ tatiyaṁ.

4. desapūjakattheraapadānaṁ

18.

“atthadassī tu bhagavā, lokajeṭṭho narāsabho.

abbhuggantvāna vehāsaṁ, gacchate anilañjase..

19.

“yamhi dese ṭhito satthā, abbhuggacchi mahāmuni.

tāhaṁ desaṁ apūjesiṁ, pasanno sehi pāṇibhi..

20.

“aṭṭhārase kappasate, addasaṁ yaṁ mahāmuniṁ.

duggatiṁ nābhijānāmi, desapūjāyidaṁ phalaṁ..

21.

“ekādase kappasate, gosujātasanāmako.

sattaratanasampanno, cakkavattī mahabbalo..

22.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā desapūjako thero imā gāthāyo abhāsitthāti.

desapūjakattherassāpadānaṁ catutthaṁ.

5. kaṇikārachattiyattheraapadānaṁ

23.

“vessabhū nāma sambuddho, lokajeṭṭho narāsabho.

divāvihārāya muni, ogāhayi mahāvanaṁ..

24.

“kaṇikāraṁ ocinitvā, chattaṁ katvānahaṁ tadā.

pupphacchadanaṁ katvāna, buddhassa abhiropayiṁ..

25.

“ekattiṁse ito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

26.

“ito vīsatikappamhi, soṇṇābhā aṭṭha khattiyā.

sattaratanasampannā, cakkavattī mahabbalā..

27.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kaṇikārachattiyo thero imā gāthāyo abhāsitthāti.

kaṇikārachattiyattherassāpadānaṁ pañcamaṁ.

6. sappidāyakattheraapadānaṁ

28.

“phusso nāmāsi {nāmātha (sī0)} bhagavā, āhutīnaṁ paṭiggaho.

gacchate vīthiyaṁ vīro, nibbāpento mahājanaṁ..

29.

“anupubbena bhagavā, āgacchi mama santikaṁ.

tato taṁ {tatohaṁ (sī0 syā0)} pattaṁ paggayha, sappitelamadāsahaṁ..

30.

“dvenavute ito kappe, yaṁ sappimadadiṁ tadā.

duggatiṁ nābhijānāmi, sappidānassidaṁ phalaṁ..

31.

“chappaññāse ito kappe, eko āsi samodako.

sattaratanasampanno, cakkavattī mahabbalo..

32.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sappidāyako thero imā gāthāyo abhāsitthāti.

sappidāyakattherassāpadānaṁ chaṭṭhaṁ.

7. yūthikapupphiyattheraapadānaṁ

33.

“candabhāgānadītīre, anusotaṁ vajāmahaṁ.

sayambhuṁ addasaṁ tattha, sālarājaṁva phullitaṁ..

34.

“pupphaṁ yūthikamādāya, upagacchiṁ mahāmuniṁ.

pasannacitto sumano, buddhassa abhiropayiṁ..

35.

“catunnavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

36.

“sattasaṭṭhimhito kappe, eko sāmuddharo ahu.

sattaratanasampanno, cakkavattī mahabbalo..

37.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā yūthikapupphiyo thero imā gāthāyo abhāsitthāti.

yūthikapupphiyattherassāpadānaṁ sattamaṁ.

8. dussadāyakattheraapadānaṁ

38.

“tivarāyaṁ pure ramme, rājaputtosahaṁ {rājaputto ahaṁ (sī0 syā0)} tadā.

paṇṇākāraṁ labhitvāna, upasantassadāsahaṁ..

39.

“adhivāsesi bhagavā, vatthaṁ {navaṁ (ka0)} hatthena āmasi.

siddhattho adhivāsetvā, vehāsaṁ nabhamuggami..

40.

“buddhassa gacchamānassa, dussā dhāvanti pacchato.

tattha cittaṁ pasādesiṁ, buddho no aggapuggalo..

41.

“catunnavutito kappe, yaṁ dussamadadiṁ tadā.

duggatiṁ nābhijānāmi, dussadānassidaṁ phalaṁ..

42.

“sattasaṭṭhimhito kappe, cakkavattī tadā ahu.

parisuddhoti nāmena, manujindo mahabbalo..

43.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā dussadāyako thero imā gāthāyo abhāsitthāti.

dussadāyakattherassāpadānaṁ aṭṭhamaṁ.

9. samādapakattheraapadānaṁ

44.

“nagare bandhumatiyā, mahāpūgagaṇo ahu.

tesāhaṁ pavaro āsiṁ, mama baddhacarā {paṭṭhacarā (syā0)} ca te..

45.

“sabbe te sannipātetvā, puññakamme samādayiṁ.

māḷaṁ kassāma saṅghassa, puññakkhettaṁ anuttaraṁ..

46.

“sādhūti te paṭissutvā, mama chandavasānugā.

niṭṭhāpetvā ca taṁ māḷaṁ, vipassissa adamhase..

47.

“ekanavutito kappe, yaṁ māḷamadadiṁ tadā.

duggatiṁ nābhijānāmi, māḷadānassidaṁ phalaṁ..

48.

“ekūnasattatikappe {ekūnasaṭṭhikappamhi (sī0 syā0)},

eko āsi janādhipo.

ādeyyo nāma nāmena, cakkavattī mahabbalo..

49.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā samādapako thero imā gāthāyo abhāsitthāti.

samādapakattherassāpadānaṁ navamaṁ.

10. pañcaṅguliyattheraapadānaṁ

50.

“tisso nāmāsi bhagavā, lokajeṭṭho narāsabho.

pavisati gandhakuṭiṁ, vihārakusalo muni..

51.

“sugandhamālamādāya, agamāsiṁ jinantikaṁ.

apasaddo ca sambuddhe, pañcaṅgulimadāsahaṁ..

52.

“dvenavute ito kappe, yaṁ gandhamabhiropayiṁ.

duggatiṁ nābhijānāmi, pañcaṅgulissidaṁ {pañcaṅguliyidaṁ (sī0)} phalaṁ..

53.

“dvesattatimhito kappe, rājā āsiṁ sayampabho.

sattaratanasampanno, cakkavattī mahabbalo..

54.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pañcaṅguliyo thero imā gāthāyo abhāsitthāti.

pañcaṅguliyattherassāpadānaṁ dasamaṁ.

supāricariyavaggo sattarasamo.

tassuddānaṁ --

supāricari kaṇaverī, khajjako desapūjako.

kaṇikāro sappidado, yūthiko dussadāyako.

māḷo ca pañcaṅguliko, catupaññāsa gāthakāti..

18. kumudavaggo

1. kumudamāliyattheraapadānaṁ

1.

“pabbate himavantamhi, mahājātassaro ahu.

tatthajo rakkhaso āsiṁ, ghorarūpo mahabbalo..

2.

“kumudaṁ pupphate tattha, cakkamattāni jāyare.

ocināmi ca taṁ pupphaṁ, balino samitiṁ tadā..

3.

“atthadassī tu bhagavā, dvipadindo narāsabho.

pupphasaṅkocitaṁ {pupphaṁ saṅkocitaṁ (sī0 syā0), pupphaṁ samocitaṁ (?)} disvā, āgacchi mama santikaṁ..

4.

“upāgatañca sambuddhaṁ, devadevaṁ narāsabhaṁ.

sabbañca pupphaṁ paggayha, buddhassa abhiropayiṁ..

5.

“yāvatā himavantantā, parisā sā {himavantasmiṁ, yāva mālā (syā0)} tadā ahu.

tāvacchadanasampanno, agamāsi tathāgato..

6.

“aṭṭhārase kappasate, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

7.

“ito pannarase kappe, sattāhesuṁ janādhipā.

sahassarathanāmā te, cakkavattī mahabbalā..

8.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā kumudamāliyo thero imā gāthāyo abhāsitthāti.

kumudamāliyattherassāpadānaṁ paṭhamaṁ.

2. nisseṇidāyakattheraapadānaṁ

9.

“koṇḍaññassa bhagavato, lokajeṭṭhassa tādino.

ārohatthāya pāsādaṁ, nisseṇī kāritā mayā..

10.

“tena cittappasādena, anubhotvāna sampadā.

dhāremi antimaṁ dehaṁ, sammāsambuddhasāsane..

11.

“ekattiṁsamhi kappānaṁ, sahassamhi tayo ahuṁ {mahā (sī0 syā0)}.

sambahulā nāma rājāno, cakkavattī mahabbalā..

12.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā nisseṇidāyako thero imā gāthāyo abhāsitthāti.

nisseṇidāyakattherassāpadānaṁ dutiyaṁ.

3. rattipupphiyattheraapadānaṁ

13.

“migaluddo pure āsiṁ, araññe kānane ahaṁ.

vipassiṁ addasaṁ buddhaṁ, devadevaṁ narāsabhaṁ..

14.

“rattikaṁ pupphitaṁ disvā, kuṭajaṁ dharaṇīruhaṁ.

samūlaṁ paggahetvāna, upanesiṁ mahesino..

15.

“ekanavutito kappe, yaṁ pupphamabhiropayiṁ.

duggatiṁ nābhijānāmi, pupphadānassidaṁ phalaṁ..

16.

“ito ca aṭṭhame kappe, suppasannasanāmako.

sattaratanasampanno, rājāhosiṁ mahabbalo..

17.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā rattipupphiyo thero imā gāthāyo abhāsitthāti.

rattipupphiyattherassāpadānaṁ tatiyaṁ.

4. udapānadāyakattheraapadānaṁ

18.

“vipassino bhagavato, udapāno kato mayā.

piṇḍapātañca datvāna {gahetvāna (syā0)}, niyyādesimahaṁ tadā..

19.

“ekanavutito kappe, yaṁ kammamakariṁ tadā.

duggatiṁ nābhijānāmi, udapānassidaṁ phalaṁ..

20.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā udapānadāyako thero imā gāthāyo abhāsitthāti.

udapānadāyakattherassāpadānaṁ catutthaṁ.

5. sīhāsanadāyakattheraapadānaṁ

21.

“nibbute lokanāthamhi, padumuttaranāyake.

pasannacitto sumano, sīhāsanamadāsahaṁ..

22.

“bahūhi gandhamālehi, diṭṭhadhammasukhāvahe.

tattha pūjañca katvāna, nibbāyati bahujjano..

23.

“pasannacitto sumano, vanditvā bodhimuttamaṁ.

kappānaṁ satasahassaṁ, duggatiṁ nupapajjahaṁ..

24.

“pannarasasahassamhi, kappānaṁ aṭṭha āsu te {aṭṭha āsayuṁ (ka0)}.

siluccayasanāmā ca, rājāno cakkavattino..

25.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sīhāsanadāyako thero imā gāthāyo abhāsitthāti.

sīhāsanadāyakattherassāpadānaṁ pañcamaṁ.

6. maggadattikattheraapadānaṁ

26.

“anomadassī bhagavā, dvipadindo narāsabho.

diṭṭhadhammasukhatthāya, abbhokāsamhi caṅkami..

27.

“uddhate pāde pupphāni, sobhaṁ muddhani tiṭṭhare.

pasannacitto sumano, vanditvā pupphamokiriṁ..

28.

“vīsakappasahassamhi, ito pañca janā ahuṁ.

pupphacchadaniyā nāma, cakkavattī mahabbalā..

29.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā maggadattiko thero imā gāthāyo abhāsitthāti.

maggadattikattherassāpadānaṁ chaṭṭhaṁ.

7. ekadīpiyattheraapadānaṁ

30.

“padumuttarassa munino, saḷale bodhimuttame.

pasannacitto sumano, ekadīpaṁ adāsahaṁ..

31.

“bhave nibbattamānamhi, nibbatte puññasañcaye.

duggatiṁ nābhijānāmi, dīpadānassidaṁ phalaṁ..

32.

“soḷase kappasahasse, ito te caturo janā.

candābhā nāma nāmena, cakkavattī mahabbalā..

33.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekadīpiyo thero imā gāthāyo abhāsitthāti.

ekadīpiyattherassāpadānaṁ sattamaṁ.

navamaṁ bhāṇavāraṁ.

8. maṇipūjakattheraapadānaṁ

34.

“orena himavantassa, nadikā sampavattatha.

tassā cānupakhettamhi, sayambhū vasate tadā..

35.

“maṇiṁ paggayha pallaṅkaṁ, sādhucittaṁ manoramaṁ.

pasannacitto sumano, buddhassa abhiropayiṁ..

36.

“catunnavutito kappe, yaṁ maṇiṁ abhiropayiṁ.

duggatiṁ nābhijānāmi, buddhapūjāyidaṁ phalaṁ..

37.

“ito ca dvādase kappe, sataraṁsīsanāmakā.

aṭṭha te āsuṁ rājāno, cakkavattī mahabbalā..

38.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā maṇipūjako thero imā gāthāyo abhāsitthāti.

maṇipūjakattherassāpadānaṁ aṭṭhamaṁ.

9. tikicchakattheraapadānaṁ

39.

“nagare bandhumatiyā, vejjo āsiṁ susikkhito.

āturānaṁ sadukkhānaṁ, mahājanasukhāvaho..

40.

“byādhitaṁ samaṇaṁ disvā, sīlavantaṁ mahājutiṁ.

pasannacitto sumano, bhesajjamadadiṁ tadā..

41.

“arogo āsi teneva, samaṇo saṁvutindriyo.

asoko nāma nāmena, upaṭṭhāko vipassino..

42.

“ekanavutito kappe, yaṁ osadhamadāsahaṁ.

duggatiṁ nābhijānāmi, bhesajjassa idaṁ phalaṁ..

43.

“ito ca aṭṭhame kappe, sabbosadhasanāmako.

sattaratanasampanno, cakkavattī mahabbalo..

44.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tikicchako thero imā gāthāyo abhāsitthāti.

tikicchakattherassāpadānaṁ navamaṁ.

10. saṅghupaṭṭhākattheraapadānaṁ

45.

“vessabhumhi bhagavati, ahosārāmiko ahaṁ.

pasannacitto sumano, upaṭṭhiṁ saṅghamuttamaṁ..

46.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, upaṭṭhānassidaṁ phalaṁ..

47.

“ito te sattame kappe, sattevāsuṁ samodakā.

sattaratanasampannā, cakkavattī mahabbalā..

48.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saṅghupaṭṭhāko thero imā gāthāyo abhāsitthāti.

saṅghupaṭṭhākattherassāpadānaṁ dasamaṁ.

kumudavaggo aṭṭhārasamo.

tassuddānaṁ --

kumudo atha nisseṇī, rattiko udapānado.

sīhāsanī maggadado, ekadīpī maṇippado.

tikicchako upaṭṭhāko, ekapaññāsa gāthakāti..

19. kuṭajapupphiyavaggo

1. kuṭajapupphiyattheraapadānaṁ

1.

“suvaṇṇavaṇṇaṁ sambuddhaṁ, sataraṁsiṁva uggataṁ.

disaṁ anuvilokentaṁ, gacchantaṁ anilañjase..

2.

“kuṭajaṁ pupphitaṁ disvā, saṁvitthatasamotthataṁ.

rukkhato ocinitvāna, phussassa abhiropayiṁ..

3.

“dvenavute ito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

4.

“ito sattarase kappe, tayo āsuṁ supupphitā.

sattaratanasampannā, cakkavattī mahabbalā..

5.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā kuṭajapupphiyo thero imā gāthāyo abhāsitthāti.

kuṭajapupphiyattherassāpadānaṁ paṭhamaṁ.

2. bandhujīvakattheraapadānaṁ

6.

“siddhattho nāma sambuddho, sayambhū sabbhi vaṇṇito.

samādhiṁ so samāpanno, nisīdi pabbatantare..

7.

“jātassare gavesanto, dakajaṁ pupphamuttamaṁ.

bandhujīvakapupphāni, addasaṁ samanantaraṁ..

8.

“ubho hatthehi paggayha, upāgacchiṁ mahāmuniṁ.

pasannacitto sumano, siddhatthassābhiropayiṁ..

9.

“catunnavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

10.

“ito cātuddase kappe, eko āsiṁ janādhipo.

samuddakappo nāmena, cakkavattī mahabbalo..

11.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā bandhujīvako thero imā gāthāyo abhāsitthāti.

bandhujīvakattherassāpadānaṁ dutiyaṁ.

3. koṭumbariyattheraapadānaṁ

12.

“kaṇikāraṁva jotantaṁ, nisinnaṁ pabbatantare.

appameyyaṁva udadhiṁ, vitthataṁ dharaṇiṁ yathā..

13.

“pūjitaṁ {paretaṁ (sī0)} devasaṅghena, nisabhājāniyaṁ yathā.

haṭṭho haṭṭhena cittena, upāgacchiṁ naruttamaṁ..

14.

“sattapupphāni paggayha, koṭumbarasamākulaṁ.

buddhassa abhiropesiṁ, sikhino lokabandhuno..

15.

“ekattiṁse ito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

16.

“ito vīsatikappamhi, mahānelasanāmako.

eko āsi mahātejo, cakkavattī mahabbalo..

17.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā koṭumbariyo thero imā gāthāyo abhāsitthāti.

koṭumbariyattherassāpadānaṁ tatiyaṁ.

4. pañcahatthiyattheraapadānaṁ

18.

“tisso nāmāsi bhagavā, lokajeṭṭho narāsabho.

purakkhato sāvakehi, rathiyaṁ paṭipajjatha..

19.

“pañca uppalahatthā ca, cāturā ṭhapitā mayā.

āhutiṁ dātukāmohaṁ, paggaṇhiṁ vatasiddhiyā {puttomhi hitasiddhiyā (syā0)}..

20.

“suvaṇṇavaṇṇaṁ sambuddhaṁ, gacchantaṁ antarāpaṇe.

buddharaṁsīhi phuṭṭhosmi {buddharaṁsyābhiphuṭṭhomhi (sī0), buddharaṁsābhighuṭṭhosmi (ka0)}, pūjesiṁ dvipaduttamaṁ..

21.

“dvenavute ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

22.

“ito terasakappamhi, pañca susabhasammatā.

sattaratanasampannā, cakkavattī mahabbalā..

23.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pañcahatthiyo thero imā gāthāyo abhāsitthāti.

pañcahatthiyattherassāpadānaṁ catutthaṁ.

5. isimuggadāyakattheraapadānaṁ

24.

“udentaṁ sataraṁsiṁva, pītaraṁsiṁva {sitaraṁsiṁva (sī0)} bhāṇumaṁ.

kakudhaṁ vilasantaṁva, padumuttaranāyakaṁ..

25.

“isimuggāni pisitvā {isisuggāni piṁsetvā (sī0), isimuggaṁ nimantetvā (syā0)}, madhukhudde anīḷake.

pāsādeva ṭhito santo, adāsiṁ lokabandhuno..

26.

“aṭṭhasatasahassāni, ahesuṁ buddhasāvakā.

sabbesaṁ pattapūrentaṁ {pattapūraṁ taṁ (sī0)}, tato cāpi bahuttaraṁ..

27.

“tena cittappasādena, sukkamūlena codito.

kappānaṁ satasahassaṁ, duggatiṁ nupapajjahaṁ..

28.

“cattālīsamhi sahasse, kappānaṁ aṭṭhatiṁsa te.

isimuggasanāmā {mahisamantanāmā (syā0)} te, cakkavattī mahabbalā..

29.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā isimuggadāyako thero imā gāthāyo abhāsitthāti.

isimuggadāyakattherassāpadānaṁ pañcamaṁ.

6. bodhiupaṭṭhākattheraapadānaṁ

30.

“nagare rammavatiyā, āsiṁ murajavādako.

niccupaṭṭhānayuttomhi, gatohaṁ bodhimuttamaṁ..

31.

“sāyaṁ pātaṁ upaṭṭhitvā, sukkamūlena codito.

aṭṭhārasakappasate, duggatiṁ nupapajjahaṁ..

32.

“pannarase kappasate, ito āsiṁ janādhipo.

murajo {damatho (syā0)} nāma nāmena, cakkavattī mahabbalo..

33.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā bodhiupaṭṭhāko thero imā gāthāyo abhāsitthāti.

bodhiupaṭṭhākattherassāpadānaṁ chaṭṭhaṁ.

7. ekacintikattheraapadānaṁ

34.

“yadā devo {devā (ka0)} devakāyā, cavate {cavanti (ka0)} āyusaṅkhayā.

tayo saddā niccharanti, devānaṁ anumodataṁ..

35.

`ito bho sugatiṁ gaccha, manussānaṁ sahabyataṁ.

manussabhūto saddhamme, labha saddhaṁ anuttaraṁ..

36.

“`sā te saddhā niviṭṭhāssa, mūlajātā patiṭṭhitā.

yāvajīvaṁ asaṁhīrā, saddhamme suppavedite..

37.

“`kāyena kusalaṁ katvā, vācāya kusalaṁ bahuṁ.

manasā kusalaṁ katvā, abyāpajjaṁ {abyāpajjhaṁ (syā0), appamāṇaṁ (itivuttake 83)} nirūpadhiṁ..

38.

“`tato opadhikaṁ puññaṁ, katvā dānena taṁ bahuṁ.

aññepi macce saddhamme, brahmacariye nivesaya'..

39.

“imāya anukampāya, devā devaṁ yadā vidū.

cavantaṁ anumodanti, ehi deva punappunaṁ {devapuraṁ puna (syā0)}..

40.

“saṁvego me {saṁviggohaṁ (syā0)} tadā āsi, devasaṅghe samāgate.

kaṁsu nāma ahaṁ yoniṁ, gamissāmi ito cuto..

41.

“mama saṁvegamaññāya, samaṇo bhāvitindriyo.

mamuddharitukāmo so, āgacchi mama santikaṁ..

42.

“sumano nāma nāmena, padumuttarasāvako.

atthadhammānusāsitvā, saṁvejesi mamaṁ tadā..

43.

“tassāhaṁ vacanaṁ sutvā, buddhe cittaṁ pasādayiṁ.

taṁ dhīraṁ abhivādetvā, tattha kālaṁkato ahaṁ..

44.

“upapajjiṁ sa {upapajjissaṁ (sī0)} tattheva, sukkamūlena codito.

kappānaṁ satasahassaṁ, duggatiṁ nupapajjahaṁ..

45.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekacintiko thero imā gāthāyo abhāsitthāti.

ekacintikattherassāpadānaṁ sattamaṁ.

8. tikaṇṇipupphiyattheraapadānaṁ

46.

“devabhūto ahaṁ santo, accharāhi purakkhato.

pubbakammaṁ saritvāna, buddhaseṭṭhaṁ anussariṁ..

47.

“tikaṇṇipupphaṁ {kiṁkaṇipupphaṁ (ka0)} paggayha, sakaṁ cittaṁ pasādayiṁ.

buddhamhi abhiropesiṁ, vipassimhi narāsabhe..

48.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

49.

“tesattatimhito kappe, caturāsuṁ ramuttamā.

sattaratanasampannā, cakkavattī mahabbalā..

50.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tikaṇṇipupphiyo {kiṁkaṇikapupphiyo (ka0)} thero imā gāthāyo abhāsitthāti.

tikaṇṇipupphiyattherassāpadānaṁ aṭṭhamaṁ.

9. ekacāriyattheraapadānaṁ

51.

“tāvatiṁsesu devesu, mahāghoso tadā ahu.

buddho ca loke nibbāti, mayañcamha sarāgino..

52.

“tesaṁ saṁvegajātānaṁ, sokasallasamaṅginaṁ.

sabalena upatthaddho, agamaṁ buddhasantikaṁ..

53.

“mandāravaṁ gahetvāna, saṅgīti {saṇhitaṁ (sī0), saṅgitaṁ (syā0)} abhinimmitaṁ.

parinibbutakālamhi, buddhassa abhiropayiṁ..

54.

“sabbe devānumodiṁsu, accharāyo ca me tadā.

kappānaṁ satasahassaṁ, duggatiṁ nupapajjahaṁ..

55.

“saṭṭhikappasahassamhi, ito soḷasa te janā.

mahāmallajanā nāma, cakkavattī mahabbalā..

56.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekacāriyo thero imā gāthāyo abhāsitthāti.

ekacāriyattherassāpadānaṁ navamaṁ.

10. tivaṇṭipupphiyattheraapadānaṁ

57.

“abhibhūtaṁ panijjhanti {abhibhūtopanijjhanti (sī0)}, sabbe saṅgamma te mamaṁ {abhibhuṁ theraṁ panijjhāma, sabbe saṅgamma te mayaṁ (syā0)}.

tesaṁ nijjhāyamānānaṁ, pariḷāho ajāyatha..

58.

“sunando nāma nāmena, buddhassa sāvako tadā.

dhammadassissa munino, āgacchi mama santikaṁ..

59.

“ye me baddhacarā āsuṁ, te me pupphaṁ aduṁ tadā.

tāhaṁ pupphaṁ gahetvāna, sāvake abhiropayiṁ..

60.

“sohaṁ kālaṁkato tattha, punāpi upapajjahaṁ.

aṭṭhārase kappasate, vinipātaṁ na gacchahaṁ..

61.

“teraseto kappasate, aṭṭhāsuṁ dhūmaketuno.

sattaratanasampannā, cakkavattī mahabbalā..

62.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tivaṇṭipupphiyo thero imā gāthāyo abhāsitthāti.

tivaṇṭipupphiyattherassāpadānaṁ dasamaṁ.

kuṭajapupphiyavaggo ekūnavīsatimo.

tassuddānaṁ --

kuṭajo bandhujīvī ca, koṭumbarikahatthiyo.

isimuggo ca bodhi ca, ekacintī tikaṇṇiko.

ekacārī tivaṇṭi ca, gāthā dvāsaṭṭhi kittitāti..

20. tamālapupphiyavaggo

1. tamālapupphiyattheraapadānaṁ

1.

“cullāsītisahassāni, thambhā sovaṇṇayā ahū.

devalaṭṭhipaṭibhāgaṁ, vimānaṁ me sunimmitaṁ..

2.

“tamālapupphaṁ paggayha, vippasannena cetasā.

buddhassa abhiropayiṁ, sikhino lokabandhuno..

3.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, buddhapūjāyidaṁ phalaṁ..

4.

“ito vīsatime kappe, candatittoti ekako.

sattaratanasampanno, cakkavattī mahabbalo..

5.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā tamālapupphiyo thero imā gāthāyo abhāsitthāti.

tamālapupphiyattherassāpadānaṁ paṭhamaṁ.

2. tiṇasanthārakattheraapadānaṁ

6.

“yadā vanavāsī {yaṁ dāyavāsiko (sī0)} isi, tiṇaṁ lāyati satthuno.

sabbe padakkhiṇāvaṭṭā {padakkhiṇāvattā (sī0 syā0)}, pathabyā {puthavyā (sī0)} nipatiṁsu te..

7.

“tamahaṁ tiṇamādāya, santhariṁ dharaṇuttame.

tīṇeva tālapattāni, āharitvānahaṁ tadā..

8.

“tiṇena chadanaṁ katvā, siddhatthassa adāsahaṁ.

sattāhaṁ dhārayuṁ tassa {tattha (syā0)}, devamānusasatthuno..

9.

“catunnavutito kappe, yaṁ tiṇaṁ adadiṁ tadā.

duggatiṁ nābhijānāmi, tiṇadānassidaṁ phalaṁ..

10.

“pañcasaṭṭhimhito kappe, cattārosuṁ mahaddhanā.

sattaratanasampannā, cakkavattī mahabbalā..

11.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tiṇasanthārako thero imā gāthāyo abhāsitthāti.

tiṇasanthārakattherassāpadānaṁ dutiyaṁ.

3. khaṇḍapulliyattheraapadānaṁ

12.

“phussassa kho bhagavato, thūpo āsi mahāvane.

kuñjarehi tadā bhinno, parūḷho pādapo {parūḷhapādapo (sī0), saṁrūḷho pādapo (syā0)} tahiṁ..

13.

“visamañca samaṁ katvā, sudhāpiṇḍaṁ adāsahaṁ.

tilokagaruno tassa, guṇehi paritosito {parito suto (ka0)}..

14.

“dvenavute ito kappe, yaṁ kammamakariṁ tadā.

duggatiṁ nābhijānāmi, sudhāpiṇḍassidaṁ phalaṁ..

15.

“sattasattatikappamhi, jitasenāsuṁ soḷasa.

sattaratanasampannā, cakkavattī mahabbalā..

16.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā khaṇḍaphulliyo thero imā gāthāyo abhāsitthāti.

khaṇḍapulliyattherassāpadānaṁ tatiyaṁ.

4. asokapūjakattheraapadānaṁ

17.

“tivarāyaṁ {tipurāyaṁ (syā0)} pure ramme, rājuyyānaṁ ahu tadā.

uyyānapālo tatthāsiṁ, rañño baddhacaro ahaṁ..

18.

“padumo nāma nāmena, sayambhū sappabho ahu.

nisinnaṁ {nisinno (ka0)} puṇḍarīkamhi, chāyā na jahi taṁ muniṁ..

19.

“asokaṁ pupphitaṁ disvā, piṇḍibhāraṁ sudassanaṁ.

buddhassa abhiropesiṁ, jalajuttamanāmino..

20.

“catunnavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

21.

“sattatiṁsamhito kappe, soḷasa araṇañjahā {aruṇañjahā (sī0)}.

sattaratanasampannā, cakkavattī mahabbalā..

22.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā asokapūjako thero imā gāthāyo abhāsitthāti.

asokapūjakattherassāpadānaṁ catutthaṁ.

5. aṅkolakattheraapadānaṁ

23.

“aṅkolaṁ pupphitaṁ disvā, mālāvaraṁ sakosakaṁ {samogadhaṁ (syā0)}.

ocinitvāna taṁ pupphaṁ, agamaṁ buddhasantikaṁ..

24.

“siddhattho tamhi samaye, patilīno mahāmuni.

muhuttaṁ paṭimānetvā, guhāyaṁ pupphamokiriṁ..

25.

“catunnavutito kappe, yaṁ pupphamabhipūjayiṁ.

duggatiṁ nābhijānāmi, pupphadānassidaṁ {buddhapūjāyidaṁ (sī0 syā0)} phalaṁ..

26.

“chattiṁsamhi ito kappe, āseko devagajjito.

sattaratanasampanno, cakkavattī mahabbalo..

27.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā aṅkolako thero imā gāthāyo abhāsitthāti.

aṅkolakattherassāpadānaṁ pañcamaṁ.

6. kisalayapūjakattheraapadānaṁ

28.

“nagare dvāravatiyā, mālāvaccho mamaṁ ahu.

udapāno ca tattheva, pādapānaṁ virohano..

29.

“sabalena upatthaddho, siddhattho aparājito.

mamānukampamāno so, gacchate anilañjase..

30.

“aññaṁ kiñci na passāmi, pūjāyoggaṁ mahesino.

asokaṁ pallavaṁ disvā, ākāse ukkhipiṁ ahaṁ..

31.

“buddhassa te kisalayā, gacchato yanti pacchato.

tāhaṁ disvāna saṁvijiṁ {sohaṁ disvāna taṁ iddhiṁ (sī0 syā0)}, aho buddhassuḷāratā..

32.

“catunnavutito kappe, pallavaṁ abhiropayiṁ.

duggatiṁ nābhijānāmi, buddhapūjāyidaṁ phalaṁ..

33.

“sattatiṁse {sattavīse (sī0 syā0)} ito kappe, eko ekissaro ahu.

sattaratanasampanno, cakkavattī mahabbalo..

34.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kisalayapūjako thero imā gāthāyo abhāsitthāti.

kisalayapūjakattherassāpadānaṁ chaṭṭhaṁ.

7. tindukadāyakattheraapadānaṁ

35.

“giriduggacaro āsiṁ, makkaṭo thāmavegiko.

phalinaṁ tindukaṁ disvā, buddhaseṭṭhaṁ anussariṁ..

36.

“nikkhamitvā katipāhaṁ, viciniṁ lokanāyakaṁ.

pasannacitto sumano, siddhatthaṁ tibhavantaguṁ..

37.

“mama saṅkappamaññāya, satthā loke anuttaro.

khīṇāsavasahassehi, āgacchi mama santikaṁ..

38.

“pāmojjaṁ janayitvāna, phalahattho upāgamiṁ.

paṭiggahesi bhagavā, sabbaññū vadataṁ varo..

39.

“catunnavutito kappe, yaṁ phalaṁ adadiṁ tadā.

duggatiṁ nābhijānāmi, phaladānassidaṁ phalaṁ..

40.

“sattapaññāsakappamhi, upanandasanāmako.

sattaratanasampanno, cakkavattī mahabbalo..

41.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tindukadāyako thero imā gāthāyo abhāsitthāti.

tindukadāyakattherassāpadānaṁ sattamaṁ.

8. muṭṭhipūjakattheraapadānaṁ

42.

“sumedho nāma bhagavā, lokajeṭṭho narāsabho.

pacchime anukampāya, padhānaṁ padahī jino..

43.

“tassa caṅkamamānassa, dvipadindassa tādino.

girinelassa pupphānaṁ, muṭṭhiṁ buddhassa ropayiṁ..

44.

“tena cittappasādena, sukkamūlena codito.

tiṁsakappasahassāni, duggatiṁ nupapajjahaṁ..

45.

“tevīsatikappasate, sunelo nāma khattiyo.

sattaratanasampanno, eko āsiṁ mahabbalo..

46.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā muṭṭhipūjako thero imā gāthāyo abhāsitthāti.

muṭṭhipūjakattherassāpadānaṁ aṭṭhamaṁ.

9. kiṁkaṇikapupphiyattheraapadānaṁ

47.

“sumaṅgaloti nāmena, sayambhū aparājito.

pavanā nikkhamitvāna, nagaraṁ pāvisī jino..

48.

“piṇḍacāraṁ caritvāna, nikkhamma nagarā muni.

katakiccova sambuddho, so vasī vanamantare..

49.

“kiṁkaṇipupphaṁ paggayha, buddhassa abhiropayiṁ.

pasannacitto sumano, sayambhussa mahesino..

50.

“catunnavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

51.

“chaḷāsītimhito kappe, apilāsisanāmako.

sattaratanasampanno, cakkavattī mahabbalo..

52.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kiṁkaṇikapupphiyo thero imā gāthāyo abhāsitthāti.

kiṁkaṇikapupphiyattherassāpadānaṁ navamaṁ.

10. yūthikapupphiyattheraapadānaṁ

53.

“padumuttaro nāma jino, āhutīnaṁ paṭiggaho.

pavanā nikkhamitvāna, vihāraṁ yāti cakkhumā..

54.

“ubho hatthehi paggayha, yūthikaṁ pupphamuttamaṁ.

buddhassa abhiropayiṁ, mettacittassa tādino..

55.

“tena cittappasādena, anubhotvāna sampadā.

kappānaṁ satasahassaṁ, duggatiṁ nupapajjahaṁ..

56.

“ito paññāsakappesu, eko āsiṁ janādhipo.

samittanandano nāma, cakkavattī mahabbalo..

57.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā yūthikapupphiyo thero imā gāthāyo abhāsitthāti.

yūthikapupphiyattherassāpadānaṁ dasamaṁ.

tamālapupphiyavaggo vīsatimo.

tassuddānaṁ --

tamālatiṇasanthāro, khaṇḍaphulli asokiyo.

aṅkolakī kisalayo, tinduko nelapupphiyo.

kiṁkaṇiko yūthiko ca, gāthā paññāsa aṭṭha cāti..

atha vagguddānaṁ --

bhikkhādāyī parivāro, sereyyo sobhito tathā.

chattañca bandhujīvī ca, supāricariyopi ca..

kumudo kuṭajo ceva, tamāli dasamo kato.

chasatāni ca gāthāni, chasaṭṭhi ca tatuttari..

bhikkhāvaggadasakaṁ.

dutiyasatakaṁ samattaṁ.

21. kaṇikārapupphiyavaggo

1. kaṇikārapupphiyattheraapadānaṁ

1.

“kaṇikāraṁ pupphitaṁ disvā, ocinitvānahaṁ tadā.

tissassa abhiropesiṁ, oghatiṇṇassa tādino..

2.

“dvenavute ito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

3.

“pañcattiṁse ito kappe, aruṇapāṇīti vissuto.

sattaratanasampanno, cakkavattī mahabbalo..

4.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā kaṇikārapupphiyo thero imā gāthāyo abhāsitthāti.

kaṇikārapupphiyattherassāpadānaṁ paṭhamaṁ.

2. minelapupphiyattheraapadānaṁ

5.

“suvaṇṇavaṇṇo bhagavā, sataraṁsī patāpavā.

caṅkamanaṁ samārūḷho, mettacitto sikhīsabho..

6.

“pasannacitto sumano, vanditvā {thometvā (syā0)} ñāṇamuttamaṁ.

minelapupphaṁ paggayha, buddhassa abhiropayiṁ..

7.

“ekattiṁse ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

8.

“ekūnatiṁsakappamhi, sumeghaghananāmako.

sattaratanasampanno, cakkavattī mahabbalo..

9.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā minelapupphiyo thero imā gāthāyo abhāsitthāti.

minelapupphiyattherassāpadānaṁ dutiyaṁ.

3. kiṅkaṇipupphiyattheraapadānaṁ

10.

“kañcanagghiyasaṅkāso, sabbaññū lokanāyako.

odakaṁ dahamoggayha, sināyi lokanāyako..

11.

“paggayha kiṅkaṇiṁ {kiṅkiṇiṁ (sī0)} pupphaṁ, vipassissābhiropayiṁ.

udaggacitto sumano, dvipadindassa tādino..

12.

“ekanavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

13.

“sattavīsatikappamhi, rājā bhīmaratho ahu.

sattaratanasampanno, cakkavattī mahabbalo..

14.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kiṅkaṇipupphiyo {kiṅkiṇikapupphiyo (sī0)} thero imā gāthāyo abhāsitthāti.

kiṅkaṇipupphiyattherassāpadānaṁ tatiyaṁ.

4. taraṇiyattheraapadānaṁ

15.

“atthadassī tu bhagavā, dvipadindo narāsabho.

purakkhato sāvakehi, gaṅgātīramupāgami..

16.

“samatitti kākapeyyā, gaṅgā āsi duruttarā.

uttārayiṁ bhikkhusaṅghaṁ, buddhañca dvipaduttamaṁ..

17.

“aṭṭhārase kappasate, yaṁ kammamakariṁ tadā.

duggatiṁ nābhijānāmi, taraṇāya idaṁ phalaṁ..

18.

“teraseto kappasate, pañca sabbobhavā {sabbhogavā (sī0)} ahuṁ.

sattaratanasampannā, cakkavattī mahabbalā..

19.

“pacchime ca bhave asmiṁ, jātohaṁ brāhmaṇe kule.

saddhiṁ tīhi sahāyehi, pabbajiṁ satthu sāsane..

20.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā taraṇiyo thero imā gāthāyo abhāsitthāti.

taraṇiyattherassāpadānaṁ catutthaṁ.

5. nigguṇḍipupphiyattheraapadānaṁ

21.

“vipassissa bhagavato, āsimārāmiko ahaṁ.

nigguṇḍipupphaṁ paggayha, buddhassa abhiropayiṁ..

22.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

23.

“pañcavīse {pañcatiṁse (sī0 syā0)} ito kappe, eko āsiṁ janādhipo.

mahāpatāpanāmena, cakkavattī mahabbalo..

24.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā nigguṇḍipupphiyo thero imā gāthāyo abhāsitthāti.

nigguṇḍipupphiyattherassāpadānaṁ pañcamaṁ.

6. udakadāyakattheraapadānaṁ

25.

“bhuñjantaṁ samaṇaṁ disvā, vippasannamanāvilaṁ.

ghaṭenodakamādāya, siddhatthassa adāsahaṁ..

26.

“nimmalo homahaṁ ajja, vimalo khīṇasaṁsayo.

bhave nibbattamānamhi, phalaṁ nibbattate mama {subhaṁ (sī0)}..

27.

“catunnavutito kappe, udakaṁ yamadāsahaṁ {yaṁ tadā adaṁ (sī0), adadiṁ tadā (syā0)}.

duggatiṁ nābhijānāmi, dakadānassidaṁ phalaṁ..

28.

“ekasaṭṭhimhito kappe, ekova vimalo ahu.

sattaratanasampanno, cakkavattī mahabbalo..

29.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā udakadāyako thero imā gāthāyo abhāsitthāti.

udakadāyakattherassāpadānaṁ chaṭṭhaṁ.

7. salalamāliyattheraapadānaṁ

30.

“kaṇikāraṁva jotantaṁ, nisinnaṁ pabbatantare.

obhāsentaṁ disā sabbā, siddhatthaṁ narasārathiṁ..

31.

“dhanuṁ advejjhaṁ katvāna, usuṁ sannayhahaṁ tadā.

pupphaṁ savaṇṭaṁ chetvāna, buddhassa abhiropayiṁ..

32.

“catunnavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

33.

“ekapaññāsito kappe, eko āsiṁ jutindharo.

sattaratanasampanno, cakkavattī mahabbalo..

34.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā salalamāliyo thero imā gāthāyo abhāsitthāti.

salalamāliyattherassāpadānaṁ sattamaṁ.

8. koraṇḍapupphiyattheraapadānaṁ

35.

“akkantañca padaṁ disvā, cakkālaṅkārabhūsitaṁ.

padenānupadaṁ yanto, vipassissa mahesino..

36.

“koraṇḍaṁ pupphitaṁ disvā, samūlaṁ pūjitaṁ mayā.

haṭṭho haṭṭhena cittena, avandiṁ padamuttamaṁ..

37.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

38.

“sattapaññāsakappamhi, eko vītamalo ahuṁ.

sattaratanasampanno, cakkavattī mahabbalo..

39.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā koraṇḍapupphiyo thero imā gāthāyo abhāsitthāti.

koraṇḍapupphiyattherassāpadānaṁ aṭṭhamaṁ.

9. ādhāradāyakattheraapadānaṁ

40.

“ādhārakaṁ mayā dinnaṁ, sikhino lokabandhuno.

dhāremi pathaviṁ sabbaṁ, kevalaṁ vasudhaṁ imaṁ..

41.

“kilesā jhāpitā mayhaṁ, bhavā sabbe samūhatā.

dhāremi antimaṁ dehaṁ, sammāsambuddhasāsane..

42.

“sattavīse ito kappe, ahesuṁ caturo janā.

samantavaraṇā nāma, cakkavattī mahabbalā..

43.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ādhāradāyako {pariyādāniyo (ka0)} thero imā gāthāyo abhāsitthāti.

ādhāradāyakattherassāpadānaṁ navamaṁ.

10. pāpanivāriyattheraapadānaṁ

44.

“tissassa tu bhagavato, devadevassa tādino.

ekacchattaṁ mayā dinnaṁ, vippasannena cetasā..

45.

“nivutaṁ hoti me pāpaṁ, kusalassupasampadā.

ākāse chattaṁ dhārenti, pubbakammassidaṁ phalaṁ..

46.

“carimaṁ vattate mayhaṁ, bhavā sabbe samūhatā.

dhāremi antimaṁ dehaṁ, sammāsambuddhasāsane..

47.

“dvenavute ito kappe, yaṁ chattamadadiṁ tadā.

duggatiṁ nābhijānāmi, chattadānassidaṁ phalaṁ..

48.

“dvesattatimhito kappe, aṭṭhāsiṁsu janādhipā.

mahānidānanāmena, rājāno cakkavattino..

49.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pāpanivāriyo {vātātapanivāriyo (sī0)} thero imā gāthāyo abhāsitthāti.

pāpanivāriyattherassāpadānaṁ dasamaṁ.

kaṇikārapupphiyavaggo ekavīsatimo.

tassuddānaṁ --

kaṇikāro minelañca, kiṅkaṇi taraṇena ca.

nigguṇḍipupphī dakado, salalo ca kuraṇḍako.

ādhārako pāpavārī, aṭṭhatālīsa gāthakāti..

22. hatthivaggo

1. hatthidāyakattheraapadānaṁ

1.

“siddhatthassa bhagavato, dvipadindassa tādino.

nāgaseṭṭho mayā dinno, īsādanto urūḷhavā..

2.

“uttamatthaṁ anubhomi, santipadamanuttaraṁ.

nāgadānaṁ {aggadānaṁ (sī0 ka0)} mayā dinnaṁ, sabbalokahitesino..

3.

“catunnavutito kappe, yaṁ nāga {dāna (sī0 ka0)} madadiṁ tadā.

duggatiṁ nābhijānāmi, nāgadānassidaṁ phalaṁ..

4.

“aṭṭhasattatikappamhi, soḷasāsiṁsu khattiyā.

samantapāsādikā nāma, cakkavattī mahabbalā..

5.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā hatthidāyako thero imā gāthāyo abhāsitthāti.

hatthidāyakattherassāpadānaṁ paṭhamaṁ.

2. pānadhidāyakattheraapadānaṁ

6.

“āraññikassa isino, cirarattatapassino {jhāyino, mettacittatapassino (syā0)}.

buddhassa {dhammassa (syā0 ka0)} bhāvitattassa, adāsiṁ pānadhiṁ ahaṁ..

7.

“tena kammena dvipadinda, lokajeṭṭha narāsabha.

dibbayānaṁ {sabbaṁ yānaṁ (sī0)} anubhomi, pubbakammassidaṁ phalaṁ..

8.

“catunnavute ito kappe, yaṁ kammamakariṁ tadā.

duggatiṁ nābhijānāmi, pānadhissa idaṁ phalaṁ..

9.

“sattasattatito kappe, aṭṭha āsiṁsu khattiyā.

suyānā nāma nāmena, cakkavattī mahabbalā..

10.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pānadhidāyako thero imā gāthāyo abhāsitthāti.

pānadhidāyakattherassāpadānaṁ dutiyaṁ.

3. saccasaññakattheraapadānaṁ

11.

“vessabhū tamhi samaye, bhikkhusaṅghapurakkhato.

deseti ariyasaccāni, nibbāpento mahājanaṁ..

12.

“paramakāruññapattomhi, samitiṁ agamāsahaṁ.

sohaṁ nisinnako santo, dhammamassosi satthuno..

13.

“tassāhaṁ dhammaṁ sutvāna, devalokaṁ agacchahaṁ.

tiṁsakappāni devesu, avasiṁ tatthahaṁ pure..

14.

“ekattiṁse ito kappe, yaṁ saññamalabhiṁ tadā.

duggatiṁ nābhijānāmi, saccasaññāyidaṁ phalaṁ..

15.

“chabbīsamhi ito kappe, eko āsiṁ janādhipo.

ekaphusitanāmena, cakkavattī mahabbalo..

16.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saccasaññako thero imā gāthāyo abhāsitthāti.

saccasaññakattherassāpadānaṁ tatiyaṁ.

4. ekasaññakattheraapadānaṁ

17.

“dumagge paṁsukūlikaṁ {paṁsukūlakaṁ (?)}, laggaṁ disvāna satthuno.

añjaliṁ paggahetvāna, paṁsukūlaṁ avandahaṁ..

18.

“ekattiṁse ito kappe, yaṁ saññamalabhiṁ tadā.

duggatiṁ nābhijānāmi, buddhapūjāyidaṁ phalaṁ..

19.

“pañcavīse ito kappe, eko āsiṁ janādhipo.

amitābhoti nāmena, cakkavattī mahabbalo..

20.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekasaññako thero imā gāthāyo abhāsitthāti.

ekasaññakattherassāpadānaṁ catutthaṁ.

5. raṁsisaññakattheraapadānaṁ

21.

“udentaṁ sataraṁsiṁva, pītaraṁsiṁva {sitaraṁsiṁ va (sī0 syā0)} bhāṇumaṁ.

byagghūsabhaṁva pavaraṁ, sujātaṁ pabbatantare..

22.

“buddhassa ānubhāvo so, jalate pabbatantare.

raṁse {raṁsyā (?)} cittaṁ pasādetvā, kappaṁ saggamhi modahaṁ..

23.

“avasesesu kappesu, kusalaṁ caritaṁ mayā.

tena cittappasādena, buddhānussatiyāpi ca..

24.

“tiṁsakappasahasseto, yaṁ saññamalabhiṁ tadā.

duggatiṁ nābhijānāmi, buddhasaññāyidaṁ phalaṁ..

25.

“sattapaññāsakappamhi, eko āsiṁ janādhipo.

sujāto nāma nāmena, cakkavattī mahabbalo..

26.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā raṁsisaññako thero imā gāthāyo abhāsitthāti.

raṁsisaññakattherassāpadānaṁ pañcamaṁ.

6. sandhitattheraapadānaṁ

27.

“assatthe haritobhāse, saṁvirūḷhamhi pādape.

ekaṁ buddhagataṁ saññaṁ, alabhiṁhaṁ {alabhissaṁ (sī0)} patissato..

28.

“ekattiṁse ito kappe, yaṁ saññamalabhiṁ tadā.

tassā saññāya vāhasā, patto me āsavakkhayo..

29.

“ito terasakappamhi, dhaniṭṭho nāma khattiyo.

sattaratanasampanno, cakkavattī mahabbalo..

30.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sandhito {saṇṭhito (sī0)} thero imā gāthāyo abhāsitthāti.

sandhitattherassāpadānaṁ chaṭṭhaṁ.

7. tālavaṇṭadāyakattheraapadānaṁ

31.

“tālavaṇṭaṁ mayā dinnaṁ, tissassādiccabandhuno.

gimhanibbāpanatthāya, pariḷāhopasantiyā..

32.

“sannibbāpemi rāgaggiṁ, dosaggiñca taduttariṁ.

nibbāpemi ca mohaggiṁ, tālavaṇṭassidaṁ phalaṁ..

33.

“kilesā jhāpitā mayhaṁ, bhavā sabbe samūhatā.

dhāremi antimaṁ dehaṁ, sammāsambuddhasāsane..

34.

“dvenavute ito kappe, yaṁ kammamakariṁ tadā.

duggatiṁ nābhijānāmi, tālavaṇṭassidaṁ phalaṁ..

35.

“tesaṭṭhimhi ito kappe, mahānāmasanāmako.

sattaratanasampanno, cakkavattī mahabbalo..

36.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tālavaṇṭadāyako thero imā gāthāyo abhāsitthāti.

tālavaṇṭadāyakattherassāpadānaṁ sattamaṁ.

8. akkantasaññakattheraapadānaṁ

37.

“kusāṭakaṁ gahetvāna, upajjhāyassahaṁ pure.

mantañca anusikkhāmi, ganthādosassa {kaṇḍabhedassa (sī0), gaṇḍabhedassa (syā0)} pattiyā..

38.

“addasaṁ virajaṁ buddhaṁ, āhutīnaṁ paṭiggahaṁ.

usabhaṁ pavaraṁ aggaṁ, tissaṁ buddhaṁ gaṇuttamaṁ {gajuttamaṁ (syā0)}..

39.

“kusāṭakaṁ pattharitaṁ, akkamantaṁ naruttamaṁ.

samuggataṁ mahāvīraṁ, lokajeṭṭhaṁ narāsabhaṁ..

40.

“disvā taṁ lokapajjotaṁ, vimalaṁ candasannibhaṁ.

avandiṁ satthuno pāde, vippasannena cetasā..

41.

“catunnavutito kappe, yaṁ adāsiṁ kusāṭakaṁ.

duggatiṁ nābhijānāmi, kusāṭakassidaṁ phalaṁ..

42.

“sattatiṁse ito kappe, eko āsiṁ janādhipo.

sunando nāma nāmena, cakkavattī mahabbalo..

43.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā akkantasaññako thero imā gāthāyo abhāsitthāti.

akkantasaññakattherassāpadānaṁ aṭṭhamaṁ.

9. sappidāyakattheraapadānaṁ

44.

“nisinno pāsādavare, nārīgaṇapurakkhato.

byādhitaṁ samaṇaṁ disvā, abhināmesahaṁ gharaṁ..

45.

“upaviṭṭhaṁ mahāvīraṁ, devadevaṁ narāsabhaṁ.

sappitelaṁ mayā dinnaṁ, siddhatthassa mahesino..

46.

“passaddhadarathaṁ disvā, vippasannamukhindriyaṁ.

vanditvā satthuno pāde, anusaṁsāvayiṁ pure..

47.

“disvā maṁ suppasannattaṁ {suppasannantaṁ (syā0 ka0) suppasannacittanti attho}, iddhiyā pāramiṅgato.

nabhaṁ abbhuggamī dhīro, haṁsarājāva ambare..

48.

“catunnavutito kappe, yaṁ dānamadadiṁ tadā.

duggatiṁ nābhijānāmi, sappitelassidaṁ phalaṁ..

49.

“ito sattarase kappe, jutideva {dutideva (syā0), tutideva (ka0)} sanāmako.

sattaratanasampanno, cakkavattī mahabbalo..

50.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sappidāyako thero imā gāthāyo abhāsitthāti.

sappidāyakattherassāpadānaṁ navamaṁ.

10. pāpanivāriyattheraapadānaṁ

51.

“piyadassissa bhagavato, caṅkamaṁ sodhitaṁ mayā.

naḷakehi paṭicchannaṁ, vātātapanivāraṇaṁ..

52.

“pāpaṁ vivajjanatthāya, kusalassupasampadā.

kilesānaṁ pahānāya, padahiṁ satthu sāsane..

53.

“ito ekādase kappe, aggidevoti vissuto.

sattaratanasampanno, cakkavattī mahabbalo..

54.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pāpanivāriyo {vātātapanivāriyo (?)} thero imā gāthāyo abhāsitthāti.

pāpanivāriyattherassāpadānaṁ dasamaṁ.

hatthivaggo bāvīsatimo.

tassuddānaṁ --

hatthi pānadhi saccañca, ekasaññi ca raṁsiko.

sandhito tālavaṇṭañca, tathā akkantasaññako.

sappi pāpanivārī ca, catuppaññāsa gāthakāti..

23. ālambaṇadāyakavaggo

1. ālambaṇadāyakattheraapadānaṁ

1.

“atthadassissa bhagavato, lokajeṭṭhassa tādino.

ālambaṇaṁ mayā dinnaṁ, dvipadindassa tādino..

2.

“dharaṇiṁ paṭipajjāmi, vipulaṁ sāgarapparaṁ.

pāṇesu ca issariyaṁ, vattemi vasudhāya ca..

3.

“kilesā jhāpitā mayhaṁ, bhavā sabbe samūhatā.

tisso vijjā anuppattā, kataṁ buddhassa sāsanaṁ..

4.

“ito dvesaṭṭhikappamhi, tayo āsiṁsu khattiyā.

ekāpassitanāmā te, cakkavattī mahabbalā..

5.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā ālambaṇadāyako thero imā gāthāyo abhāsitthāti.

ālambaṇadāyakattherassāpadānaṁ paṭhamaṁ.

2. ajinadāyakattheraapadānaṁ

6.

“ekattiṁse ito kappe, gaṇasatthārako ahaṁ.

addasaṁ virajaṁ buddhaṁ, āhutīnaṁ paṭiggahaṁ..

7.

“cammakhaṇḍaṁ mayā dinnaṁ, sikhino lokabandhuno.

tena kammena dvipadinda, lokajeṭṭha narāsabha..

8.

“sampattiṁ anubhotvāna, kilese jhāpayiṁ ahaṁ.

dhāremi antimaṁ dehaṁ, sammāsambuddhasāsane..

9.

“ekattiṁse ito kappe, ajinaṁ yaṁ adāsahaṁ.

duggatiṁ nābhijānāmi, ajinassa idaṁ phalaṁ..

10.

“ito pañcamake kappe, rājā āsiṁ sudāyako.

sattaratanasampanno, cakkavattī mahabbalo..

11.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ajinadāyako thero imā gāthāyo abhāsitthāti.

ajinadāyakattherassāpadānaṁ dutiyaṁ.

3. dverataniyattheraapadānaṁ

12.

“migaluddo pure āsiṁ, araññe kānane ahaṁ.

addasaṁ virajaṁ buddhaṁ, āhutīnaṁ paṭiggahaṁ..

13.

“maṁsapesi mayā dinnā, vipassissa mahesino.

sadevakasmiṁ lokasmiṁ, issaraṁ kārayāmahaṁ..

14.

“iminā maṁsadānena, ratanaṁ nibbattate mama.

duveme ratanā loke, diṭṭhadhammassa pattiyā..

15.

“tehaṁ sabbe anubhomi, maṁsadānassa sattiyā.

gattañca mudukaṁ mayhaṁ, paññā nipuṇavedanī..

16.

“ekanavutito kappe, yaṁ maṁsamadadiṁ tadā.

duggatiṁ nābhijānāmi, maṁsadānassidaṁ phalaṁ..

17.

“ito catutthake kappe, eko āsiṁ janādhipo.

mahārohitanāmo so, cakkavattī mahabbalo..

18.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā dverataniyo {dvirataniyo (sī0)} thero imā gāthāyo abhāsitthāti.

dverataniyattherassāpadānaṁ tatiyaṁ.

dasamaṁ bhāṇavāraṁ.

4. ārakkhadāyakattheraapadānaṁ

19.

“siddhatthassa bhagavato, vedi kārāpitā {vedikā kāritā (syā0)} mayā.

ārakkho ca mayā dinno, sugatassa mahesino..

20.

“tena kammavisesena, na passiṁ bhayabheravaṁ.

kuhiñci upapannassa, tāso mayhaṁ na vijjati..

21.

“catunnavutito kappe, yaṁ vediṁ kārayiṁ pure.

duggatiṁ nābhijānāmi, vedikāya idaṁ phalaṁ..

22.

“ito chaṭṭhamhi kappamhi, apassenasanāmako.

sattaratanasampanno, cakkavattī mahabbalo..

23.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ārakkhadāyako thero imā gāthāyo abhāsitthāti.

ārakkhadāyakattherassāpadānaṁ catutthaṁ.

5. abyādhikattheraapadānaṁ

24.

“vipassissa bhagavato, aggisālaṁ adāsahaṁ.

byādhikānañca āvāsaṁ, uṇhodakapaṭiggahaṁ..

25.

“tena kammenayaṁ mayhaṁ, attabhāvo sunimmito.

byādhāhaṁ nābhijānāmi, puññakammassidaṁ phalaṁ..

26.

“ekanavutito kappe, yaṁ sālamadadiṁ tadā.

duggatiṁ nābhijānāmi, aggisālāyidaṁ phalaṁ..

27.

“ito ca sattame kappe, ekosiṁ aparājito {eko āsiṁ narādhipo (syā0)}.

sattaratanasampanno, cakkavattī mahabbalo..

28.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā abyādhiko thero imā gāthāyo abhāsitthāti.

abyādhikattherassāpadānaṁ pañcamaṁ.

6. aṅkolapupphiyattheraapadānaṁ

29.

“nārado {varado (ka0)} iti me nāmaṁ, kassapo iti maṁ vidū.

addasaṁ samaṇānaggaṁ, vipassiṁ devasakkataṁ..

30.

“anubyañjanadharaṁ buddhaṁ, āhutīnaṁ paṭiggahaṁ.

aṅkolapupphaṁ {vakulapupphaṁ (syā0), bakolapupphaṁ (ka0)} paggayha, buddhassa abhiropayiṁ..

31.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

32.

“catusattatito kappe, romaso nāma khattiyo.

āmukkamālābharaṇo, sayoggabalavāhano..

33.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā aṅkolapupphiyo {vakulapupphiyo (syā0), bakolapupphiyo (ka0)} thero imā gāthāyo abhāsitthāti.

aṅkolapupphiyattherassāpadānaṁ chaṭṭhaṁ.

7. sovaṇṇavaṭaṁsakiyattheraapadānaṁ

34.

“uyyānabhūmiṁ niyyanto, addasaṁ lokanāyakaṁ.

vaṭaṁsakaṁ gahetvāna, sovaṇṇaṁ sādhunimmitaṁ..

35.

“sīghaṁ tato samāruyha, hatthikkhandhagato ahaṁ.

buddhassa abhiropesiṁ, sikhino lokabandhuno..

36.

“ekattiṁse ito kappe, yaṁ pupphamabhiropayiṁ.

duggatiṁ nābhijānāmi, pupphapūjāyidaṁ phalaṁ..

37.

“sattavīse ito kappe, eko āsiṁ janādhipo.

mahāpatāpanāmena, cakkavattī mahabbalo..

38.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sovaṇṇavaṭaṁsakiyo thero imā gāthāyo abhāsitthāti.

sovaṇṇavaṭaṁsakiyattherassāpadānaṁ sattamaṁ.

8. miñjavaṭaṁsakiyattheraapadānaṁ

39.

“nibbute lokanāthamhi, sikhimhi vadataṁ vare.

vaṭaṁsakehi ākiṇṇaṁ, bodhipūjaṁ akāsahaṁ..

40.

“ekattiṁse ito kappe, yaṁ pūjamakariṁ tadā.

duggatiṁ nābhijānāmi, bodhipūjāyidaṁ phalaṁ..

41.

“ito chabbīsatikappe, ahuṁ meghabbhanāmako.

sattaratanasampanno, cakkavattī mahabbalo..

42.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā miñjavaṭaṁsakiyo thero imā gāthāyo abhāsitthāti.

miñjavaṭaṁsakiyattherassāpadānaṁ aṭṭhamaṁ.

9. sukatāveḷiyattheraapadānaṁ

43.

“asito nāma nāmena, mālākāro ahaṁ {ahuṁ (?)} tadā.

āveḷaṁ paggahetvāna, rañño dātuṁ vajāmahaṁ..

44.

“asampattomhi {asampattamhi (sī0), asampattova (?)} rājānaṁ, addasaṁ sikhināyakaṁ.

haṭṭho haṭṭhena cittena, buddhassa abhiropayiṁ..

45.

“ekattiṁse ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

46.

“pañcavīse ito kappe, rājāhosiṁ mahabbalo.

vebhāro nāma nāmena, cakkavattī mahabbalo..

47.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sukatāveḷiyo thero imā gāthāyo abhāsitthāti.

sukatāveḷiyattherassāpadānaṁ navamaṁ.

10. ekavandaniyattheraapadānaṁ

48.

“usabhaṁ pavaraṁ vīraṁ, vessabhuṁ vijitāvinaṁ.

pasannacitto sumano, buddhaseṭṭhamavandahaṁ..

49.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, vandanāya idaṁ phalaṁ..

50.

“catuvīsatikappamhi, vikatānandanāmako.

sattaratanasampanno, cakkavattī mahabbalo..

51.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekavandaniyo thero imā gāthāyo abhāsitthāti.

ekavandaniyattherassāpadānaṁ dasamaṁ.

ālambaṇadāyakavaggo tevīsatimo.

tassuddānaṁ --

ālambaṇañca ajinaṁ, maṁsadārakkhadāyako.

abyādhi aṅkolaṁ {vakulaṁ (syā0), bakuḷaṁ (ka0)} soṇṇaṁ, miñjaāveḷavandanaṁ.

pañcapaññāsa gāthāyo, gaṇitā atthadassibhi..

24. udakāsanavaggo

1. udakāsanadāyakattheraapadānaṁ

1.

“ārāmadvārā nikkhamma, phalakaṁ santhariṁ ahaṁ.

udakañca upaṭṭhāsiṁ, uttamatthassa pattiyā..

2.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, āsane codake phalaṁ..

3.

“ito pannarase kappe, abhisāmasamavhayo.

sattaratanasampanno, cakkavattī mahabbalo..

4.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā udakāsanadāyako thero imā gāthāyo abhāsitthāti.

udakāsanadāyakattherassāpadānaṁ paṭhamaṁ.

2. bhājanapālakattheraapadānaṁ

5.

“nagare bandhumatiyā, kumbhakāro ahaṁ tadā.

bhājanaṁ anupālesiṁ, bhikkhusaṅghassa tāvade..

6.

“ekanavutito kappe, bhājanaṁ anupālayiṁ.

duggatiṁ nābhijānāmi, bhājanassa idaṁ phalaṁ..

7.

“tepaññāse ito kappe, anantajālināmako.

sattaratanasampanno, cakkavattī mahabbalo..

8.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā bhājanapālako {bhājanadāyako (sī0 syā0)} thero imā gāthāyo abhāsitthāti.

bhājanapālakattherassāpadānaṁ dutiyaṁ.

3. sālapupphiyattheraapadānaṁ

9.

“aruṇavatiyā nagare, ahosiṁ pūpiko tadā.

mama dvārena gacchantaṁ, sikhinaṁ addasaṁ jinaṁ..

10.

“buddhassa pattaṁ paggayha, sālapupphaṁ adāsahaṁ.

sammaggatassa buddhassa, vippasannena cetasā..

11.

“ekattiṁse ito kappe, yaṁ pupphamabhidāsahaṁ {yaṁ khajjakamadāsahaṁ (sī0), yaṁ khajjamabhidāsahaṁ (ka0) sālapupphanāmakaṁ khajjakaṁ vā bhaveyya}.

duggatiṁ nābhijānāmi, sālapupphassidaṁ phalaṁ..

12.

“ito cuddasakappamhi, ahosiṁ amitañjalo.

sattaratanasampanno, cakkavattī mahabbalo..

13.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sālapupphiyo thero imā gāthāyo abhāsitthāti.

sālapupphiyattherassāpadānaṁ tatiyaṁ.

4. kilañjadāyakattheraapadānaṁ

14.

“tivarāyaṁ pure ramme, naḷakāro ahaṁ tadā.

siddhatthe lokapajjote, pasannā janatā tahiṁ..

15.

“pūjatthaṁ lokanāthassa, kilañjaṁ pariyesati.

buddhapūjaṁ karontānaṁ, kilañjaṁ adadiṁ ahaṁ..

16.

“catunnavutito kappe, yaṁ kammamakariṁ tadā.

duggatiṁ nābhijānāmi, kilañjassa idaṁ phalaṁ..

17.

“sattasattatikappamhi, rājā āsiṁ jaladdharo {jutindharo (sī0)}.

sattaratanasampanno, cakkavattī mahabbalo..

18.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kilañjadāyako thero imā gāthāyo abhāsitthāti.

kilañjadāyakattherassāpadānaṁ catutthaṁ.

5. vedikārakattheraapadānaṁ

19.

“vipassino bhagavato, bodhiyā pādaputtame.

pasannacitto sumano, kāresiṁ vedikaṁ ahaṁ..

20.

“ekanavutito kappe, kāresiṁ vedikaṁ ahaṁ.

duggatiṁ nābhijānāmi, vedikāya idaṁ phalaṁ..

21.

“ito ekādase kappe, ahosiṁ sūriyassamo.

sattarattanasampanno, cakkavattī mahabbalo..

22.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā vedikārako thero imā gāthāyo abhāsitthāti.

vedikārakattherassāpadānaṁ pañcamaṁ.

6. vaṇṇakārattheraapadānaṁ

23.

“nagare aruṇavatiyā, vaṇṇakāro ahaṁ tadā.

cetiye dussabhaṇḍāni, nānāvaṇṇaṁ rajesahaṁ {rajiṁ ahaṁ (ka0), rajemahaṁ (syā0)}..

24.

“ekattiṁse ito kappe, yaṁ vaṇṇaṁ rajayiṁ tadā.

duggatiṁ nābhijānāmi, vaṇṇadānassidaṁ phalaṁ..

25.

“ito tevīsatikappe, vaṇṇasama {candupama (sī0), candasama (syā0)} sanāmako.

sattaratanasampanno, cakkavattī mahabbalo..

26.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā vaṇṇakāro thero imā gāthāyo abhāsitthāti.

vaṇṇakārattherassāpadānaṁ chaṭṭhaṁ.

7. piyālapupphiyattheraapadānaṁ

27.

“migaluddo pure āsiṁ, araññe kānane ahaṁ.

piyālaṁ pupphitaṁ disvā, gatamagge khipiṁ ahaṁ..

28.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

29.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā piyālapupphiyo thero imā gāthāyo abhāsitthāti.

piyālapupphiyattherassāpadānaṁ sattamaṁ.

8. ambayāgadāyakattheraapadānaṁ

30.

“sake sippe apatthaddho, agamaṁ kānanaṁ ahaṁ.

sambuddhaṁ yantaṁ disvāna, ambayāgaṁ adāsahaṁ..

31.

“ekanavutito kappe, yaṁ dānamadadiṁ tadā.

duggatiṁ nābhijānāmi, ambayāgassidaṁ phalaṁ..

32.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ambayāgadāyako thero imā gāthāyo abhāsitthāti.

ambayāgadāyakattherassāpadānaṁ aṭṭhamaṁ.

9. jagatikārakattheraapadānaṁ

33.

“nibbute lokanāthamhi, atthadassi naruttame.

jagatī kāritā mayhaṁ, buddhassa thūpamuttame..

34.

“aṭṭhārase kappasate, yaṁ kammamakariṁ tadā.

duggatiṁ nābhijānāmi, jagatiyā idaṁ phalaṁ..

35.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā jagatikārako thero imā gāthāyo abhāsitthāti.

jagatikārakattherassāpadānaṁ navamaṁ.

10. vāsidāyakattheraapadānaṁ

36.

“kammārohaṁ pure āsiṁ, tivarāyaṁ puruttame.

ekā vāsi mayā dinnā, sayambhuṁ aparājitaṁ {sayambhumhiparājite (?)}..

37.

“catunnavutito kappe, yaṁ vāsimadadiṁ tadā.

duggatiṁ nābhijānāmi, vāsidānassidaṁ phalaṁ..

38.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā vāsidāyako thero imā gāthāyo abhāsitthāti.

vāsidāyakattherassāpadānaṁ dasamaṁ.

udakāsanavaggo catuvīsatimo.

tassuddānaṁ --

udakāsanabhājanaṁ, sālapupphī kilañjako.

vedikā vaṇṇakāro ca, piyālaambayāgado.

jagatī vāsidātā ca, gāthā tiṁsa ca aṭṭha ca..

25. tuvaradāyakavaggo

1. tuvaradāyakattheraapadānaṁ

1.

“migaluddo pure āsiṁ, araññe kānane ahaṁ.

bharitvā tuvaramādāya {bharitvā turavamādāya (ka0), bhajjitaṁ tuvaramādāya (?) ettha tuvaranti muggakalāyasadisaṁ tuvaraṭṭhinti tadaṭṭhakathā. tuvaro dhaññabhedeti sakkatābhidhāne}, saṅghassa adadiṁ ahaṁ..

2.

“ekanavutito kappe, yaṁ dānamadadiṁ tadā.

duggatiṁ nābhijānāmi, tuvarassa idaṁ phalaṁ..

3.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā tuvaradāyako thero imā gāthāyo abhāsitthāti.

tuvaradāyakattherassāpadānaṁ paṭhamaṁ.

2. nāgakesariyattheraapadānaṁ

4.

“dhanuṁ advejjhaṁ katvāna, vanamajjhogahiṁ ahaṁ.

kesaraṁ ogataṁ {osaraṁ (syā0), osaṭaṁ (sī0)} disvā, patapattaṁ samuṭṭhitaṁ..

5.

“ubho hatthehi paggayha, sire katvāna añjaliṁ.

buddhassa abhiropesiṁ, tissassa lokabandhuno..

6.

“dvenavute ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

7.

“tesattatimhi kappamhi {sattasattatime kappe (syā0)}, satta kesaranāmakā.

sattaratanasampannā, cakkavattī mahabbalā..

8.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā nāgakesariyo thero imā gāthāyo abhāsitthāti.

nāgakesariyattherassāpadānaṁ dutiyaṁ.

3. naḷinakesariyattheraapadānaṁ

9.

“jātassarassa vemajjhe, vasāmi jalakukkuṭo.

addasāhaṁ {athaddasaṁ (sī0 syā0)} devadevaṁ, gacchantaṁ anilañjase..

10.

“tuṇḍena kesariṁ {kesaraṁ (syā0)} gayha, vippasannena cetasā.

buddhassa abhiropesiṁ, tissassa lokabandhuno..

11.

“dvenavute ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

12.

“tesattatimhi kappamhi, satta kesaranāmakā {satapattasanāmako (sī0 syā0)}.

sattaratanasampannā, cakkavattī mahabbalā..

13.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā naḷinakesariyo thero imā gāthāyo abhāsitthāti.

naḷinakesariyattherassāpadānaṁ tatiyaṁ.

4. viravapupphiyattheraapadānaṁ

14.

“khīṇāsavasahassehi, niyyāti lokanāyako.

viravapupphamādāya {viravipupphaṁ paggayha (sī0)}, buddhassa abhiropayiṁ..

15.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

16.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā viravapupphiyo thero imā gāthāyo abhāsitthāti.

viravapupphiyattherassāpadānaṁ catutthaṁ.

5. kuṭidhūpakattheraapadānaṁ

17.

“siddhatthassa bhagavato, ahosiṁ kuṭigopako.

kālena kālaṁ dhūpesiṁ, pasanno sehi pāṇibhi..

18.

“catunnavutito kappe, yaṁ kammamakariṁ tadā.

duggatiṁ nābhijānāmi, dhūpadānassidaṁ {buddhapūjāyidaṁ (sī0)} phalaṁ..

19.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kuṭidhūpako thero imā gāthāyo abhāsitthāti.

kuṭidhūpakattherassāpadānaṁ pañcamaṁ.

6. pattadāyakattheraapadānaṁ

20.

“paramena damathena, siddhatthassa mahesino.

pattadānaṁ mayā dinnaṁ, ujubhūtassa tādino..

21.

“catunnavutito kappe, yaṁ dānamadadiṁ tadā.

duggatiṁ nābhijānāmi, pattadānassidaṁ phalaṁ..

22.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pattadāyako thero imā gāthāyo abhāsitthāti.

pattadāyakattherassāpadānaṁ chaṭṭhaṁ.

7. dhātupūjakattheraapadānaṁ

23.

“nibbute lokanāthamhi, siddhatthamhi naruttame.

ekā dhātu mayā laddhā, dvipadindassa tādino..

24.

“tāhaṁ dhātuṁ gahetvāna, buddhassādiccabandhuno.

pañcavasse paricariṁ, tiṭṭhantaṁva naruttamaṁ..

25.

“catunnavutito kappe, yaṁ dhātuṁ pūjayiṁ tadā.

duggatiṁ nābhijānāmi, dhātupaṭṭhahane phalaṁ..

26.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā dhātupūjako thero imā gāthāyo abhāsitthāti.

dhātupūjakattherassāpadānaṁ sattamaṁ.

8. sattalipupphapūjakattheraapadānaṁ

27.

“satta sattalipupphāni, sīse katvānahaṁ tadā.

buddhassa abhiropesiṁ, vessabhumhi naruttame {vibhattivipallāso cintetabbo}..

28.

“ekattiṁse ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

29.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sattalipupphapūjako thero imā gāthāyo abhāsitthāti.

sattalipupphapūjakattherassāpadānaṁ aṭṭhamaṁ.

9. bimbijāliyattheraapadānaṁ

30.

“padumuttaro nāma jino, sayambhū aggapuggalo.

catusaccaṁ pakāseti, dīpeti amataṁ padaṁ..

31.

“bimbijālakapupphāni {bimbajālakapupphāni (ka0)}, puthu katvānahaṁ tadā.

buddhassa abhiropesiṁ, dvipadindassa tādino..

32.

“aṭṭhasaṭṭhimhito kappe, caturo kiñjakesarā.

sattaratanasampannā, cakkavattī mahabbalā..

33.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā bimbijāliyo thero imā gāthāyo abhāsitthāti.

bimbijāliyattherassāpadānaṁ navamaṁ.

10. uddālakadāyakattheraapadānaṁ

34.

“kakudho nāma nāmena, sayambhū aparājito.

pavanā nikkhamitvāna, anuppatto mahānadiṁ..

35.

“uddālakaṁ gahetvāna, sayambhussa adāsahaṁ.

saṁyatassujubhūtassa, pasannamānaso ahaṁ..

36.

“ekattiṁse ito kappe, yaṁ pupphamabhipūjayiṁ.

duggatiṁ nābhijānāmi, pupphadānassidaṁ phalaṁ..

37.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā uddālakadāyako thero imā gāthāyo abhāsitthāti.

uddālakadāyakattherassāpadānaṁ dasamaṁ.

tuvaradāyakavaggo pañcavīsatimo.

tassuddānaṁ --

tuvaranāganaḷinā, viravī kuṭidhūpako.

patto dhātusattaliyo, bimbi uddālakena ca.

sattatiṁsati gāthāyo, gaṇitāyo vibhāvibhi..

26. thomakavaggo

1. thomakattheraapadānaṁ

1.

“devaloke ṭhito santo, vipassissa mahesino.

dhammaṁ suṇitvā mudito, imaṁ vācaṁ abhāsahaṁ..

2.

“`namo te purisājañña, namo te purisuttama.

bahujjanaṁ {bahuṁ janaṁ (sī0)} tārayasi, desento amataṁ padaṁ'..

3.

“ekanavutito kappe, yaṁ vācamabhaṇiṁ tadā.

duggatiṁ nābhijānāmi, thomanāya idaṁ phalaṁ..

4.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā thomako thero imā gāthāyo abhāsitthāti.

thomakattherassāpadānaṁ paṭhamaṁ.

2. ekāsanadāyakattheraapadānaṁ

5.

“vijahitvā devavaṇṇaṁ, sabhariyo idhāgamiṁ.

adhikāraṁ kattukāmo, buddhaseṭṭhassa sāsane..

6.

“devalo nāma nāmena, padumuttarasāvako.

tassa bhikkhā mayā dinnā, vippasannena cetasā..

7.

“satasahassito kappe, yaṁ kammamakariṁ tadā.

duggatiṁ nābhijānāmi, piṇḍapātassidaṁ phalaṁ..

8.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekāsanadāyako thero imā gāthāyo abhāsitthāti.

ekāsanadāyakattherassāpadānaṁ dutiyaṁ.

3. citakapūjakattheraapadānaṁ

9.

“ānando nāma sambuddho, sayambhū aparājito.

araññe parinibbāyi, amanussamhi kānane..

10.

“devalokā idhāgantvā, citaṁ katvānahaṁ tadā.

sarīraṁ tattha jhāpesiṁ, sakkārañca akāsahaṁ..

11.

“ekanavutito kappe, yaṁ kammamakariṁ tadā.

duggatiṁ nābhijānāmi, buddhapūjāyidaṁ phalaṁ..

12.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā citakapūjako thero imā gāthāyo abhāsitthāti.

citakapūjakattherassāpadānaṁ tatiyaṁ.

4. ticampakapupphiyattheraapadānaṁ

13.

“himavantassāvidūre, vikato {vikano (sī0 syā0)} nāma pabbato.

tassa vemajjhe vasati, samaṇo bhāvitindriyo..

14.

“disvāna tassopasamaṁ, vippasannena cetasā.

tīṇi campakapupphāni, gahetvāna samokiriṁ..

15.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

16.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ticampakapupphiyo thero imā gāthāyo abhāsitthāti.

ticampakapupphiyattherassāpadānaṁ catutthaṁ.

5. sattapāṭaliyattheraapadānaṁ

17.

“kaṇikāraṁva jotantaṁ, nisinnaṁ pabbatantare.

satta pāṭalipupphāni, buddhassa abhiropayiṁ..

18.

“catunnavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

19.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sattapāṭaliyo thero imā gāthāyo abhāsitthāti.

sattapāṭaliyattherassāpadānaṁ pañcamaṁ.

6. upāhanadāyakattheraapadānaṁ

20.

“ahosiṁ candano nāma, sambuddhassatrajo tadā.

ekopāhano mayā dinno, bodhiṁ sampajja me tuvaṁ..

21.

“ekanavutito kappe, yaṁ pānadhiṁ {yamupāhanaṁ (sī0), yaṁ pāduṁ (syā0)} dadiṁ tadā.

duggatiṁ nābhijānāmi, upāhanassidaṁ phalaṁ..

22.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā upāhanadāyako thero imā gāthāyo abhāsitthāti.

upāhanadāyakattherassāpadānaṁ chaṭṭhaṁ.

7. mañjaripūjakattheraapadānaṁ

23.

“mañjarikaṁ karitvāna, rathiyaṁ paṭipajjahaṁ.

addasaṁ samaṇānaggaṁ, bhikkhusaṅghapurakkhataṁ..

24.

“pasannacitto sumano, paramāya ca pītiyā.

ubho hatthehi paggayha, buddhassa abhiropayiṁ..

25.

“dvenavute ito kappe, yaṁ pupphamabhipūjayiṁ.

duggatiṁ nābhijānāmi, pupphapūjāyidaṁ phalaṁ..

26.

“ito tesattatikappe, eko āsiṁ mahīpati.

jotiyo nāma nāmena, cakkavattī mahabbalo..

27.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā mañjaripūjako thero imā gāthāyo abhāsitthāti.

mañjaripūjakattherassāpadānaṁ sattamaṁ.

8. paṇṇadāyakattheraapadānaṁ

28.

“pabbate himavantamhi, vākacīradharo ahaṁ.

aloṇapaṇṇabhakkhomhi, niyamesu ca saṁvuto..

29.

“pātarāse anuppatte, siddhattho upagacchi maṁ.

tāhaṁ buddhassa pādāsiṁ, pasanno sehi pāṇibhi..

30.

“catunnavutito kappe, yaṁ paṇṇamadadiṁ tadā.

duggatiṁ nābhijānāmi, paṇṇadānassidaṁ phalaṁ..

31.

“sattavīsatikappamhi, rājā āsiṁ sadatthiyo {yadatthiyo (sī0 syā0)}.

sattaratanasampanno, cakkavattī mahabbalo..

32.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā paṇṇadāyako thero imā gāthāyo abhāsitthāti.

paṇṇadāyakattherassāpadānaṁ aṭṭhamaṁ.

9. kuṭidāyakattheraapadānaṁ

33.

“vipinacārī sambuddho, rukkhamūle vasī tadā.

paṇṇasālaṁ karitvāna, adāsiṁ aparājite..

34.

“ekanavutito kappe, yaṁ paṇṇakuṭikaṁ adaṁ.

duggatiṁ nābhijānāmi, kuṭidānassidaṁ phalaṁ..

35.

“aṭṭhavīse {aṭṭhatiṁse (syā0)} ito kappe, soḷasāsiṁsu rājāno.

sabbattha abhivassīti, vuccare cakkavattino..

36.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kuṭidāyako thero imā gāthāyo abhāsitthāti.

kuṭidāyakattherassāpadānaṁ navamaṁ.

10. aggapupphiyattheraapadānaṁ

37.

“suvaṇṇavaṇṇaṁ sambuddhaṁ, nisinnaṁ pabbatantare.

obhāsayantaṁ raṁsena {raṁsiyā (syā0)}, sikhinaṁ sikhinaṁ yathā..

38.

“aggajaṁ pupphamādāya, upāgacchiṁ naruttamaṁ.

pasannacitto sumano, buddhassa abhiropayiṁ..

39.

“ekattiṁse ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

40.

“pañcavīsatikappamhi, ahosi amitogato {amitavhayo (sī0)}.

sattaratanasampanno, cakkavattī mahabbalo..

41.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā aggapupphiyo thero imā gāthāyo abhāsitthāti.

aggapupphiyattherassāpadānaṁ dasamaṁ.

thomakavaggo chabbīsatimo.

tassuddānaṁ --

thomakekāsanacitakaṁ, campako sattapāṭali.

pānadhi {pāhano (sī0), pādu (syā0)} mañjarī paṇṇaṁ, kuṭido aggapupphiyo.

gāthāyo gaṇitā cettha, ekatālīsameva cāti..

27. padumukkhipavaggo

1. ākāsukkhipiyattheraapadānaṁ

1.

“suvaṇṇavaṇṇaṁ siddhatthaṁ, gacchantaṁ antarāpaṇe.

jalajagge duve gayha, upāgacchiṁ narāsabhaṁ..

2.

“ekañca pupphaṁ pādesu, buddhaseṭṭhassa nikkhipiṁ.

ekañca pupphaṁ paggayha, ākāse ukkhipiṁ ahaṁ..

3.

“catunnavutito kappe, yaṁ pupphamabhiropayiṁ.

duggatiṁ nābhijānāmi, pupphadānassidaṁ phalaṁ..

4.

“ito chattiṁsakappamhi, eko āsiṁ mahīpati.

antalikkhakaro nāma, cakkavattī mahabbalo..

5.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā ākāsukkhipiyo thero imā gāthāyo abhāsitthāti.

ākāsukkhipiyattherassāpadānaṁ paṭhamaṁ.

2. telamakkhiyattheraapadānaṁ

6.

“siddhatthamhi bhagavati, nibbutamhi narāsabhe.

bodhiyā vedikāyāhaṁ, telaṁ makkhesi tāvade..

7.

“catunnavutito kappe, yaṁ telaṁ makkhayiṁ tadā.

duggatiṁ nābhijānāmi, makkhanāya idaṁ phalaṁ..

8.

“catuvīse ito kappe, succhavi nāma khattiyo.

sattaratanasampanno, cakkavattī mahabbalo..

9.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā telamakkhiyo thero imā gāthāyo abhāsitthāti.

telamakkhiyattherassāpadānaṁ dutiyaṁ.

3. aḍḍhacandiyattheraapadānaṁ

10.

“tissassa kho bhagavato, bodhiyā pādaputtame.

aḍḍhacandaṁ mayā dinnaṁ, dharaṇīruhapādape..

11.

“dvenavute ito kappe, yaṁ canda {yaṁ puppha (ka0)} mabhiropayiṁ.

duggatiṁ nābhijānāmi, bodhipūjāyidaṁ phalaṁ..

12.

“pañcavīse ito kappe, devalo nāma khattiyo.

sattaratanasampanno, cakkavattī mahabbalo..

13.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā aḍḍhacandiyo thero imā gāthāyo abhāsitthāti.

aḍḍhacandiyattherassāpadānaṁ tatiyaṁ.

4. padīpadāyakattheraapadānaṁ

14.

“devabhūto ahaṁ santo, oruyha pathaviṁ tadā.

padīpe pañca pādāsiṁ, pasanno sehi pāṇibhi..

15.

“catunnavutito kappe, yaṁ padīpamadaṁ tadā.

duggatiṁ nābhijānāmi, dīpadānassidaṁ phalaṁ..

16.

“pañcapaññāsake kappe, eko āsiṁ mahīpati.

samantacakkhunāmena, cakkavattī mahabbalo..

17.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā padīpadāyako {apaṇṇadīpiyo (sī0 ka0)} thero imā gāthāyo abhāsitthāti.

padīpadāyakattherassāpadānaṁ catutthaṁ.

5. biḷālidāyakattheraapadānaṁ

18.

“himavantassāvidūre, romaso nāma pabbato.

tamhi pabbatapādamhi, samaṇo bhāvitindriyo..

19.

“biḷāliyo gahetvāna, samaṇassa adāsahaṁ.

anumodi mahāvīro, sayambhū aparājito..

20.

“biḷālī te mama dinnā, vippasannena cetasā.

bhave nibbattamānamhi, phalaṁ nibbattataṁ tava..

21.

“catunnavutito kappe, yaṁ biḷālimadāsahaṁ.

duggatiṁ nābhijānāmi, biḷāliyā idaṁ phalaṁ..

22.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā biḷālidāyako thero imā gāthāyo abhāsitthāti.

biḷālidāyakattherassāpadānaṁ pañcamaṁ.

6. macchadāyakattheraapadānaṁ

23.

“candabhāgānadītīre, ukkuso āsahaṁ tadā.

mahantaṁ macchaṁ paggayha, siddhatthamunino adaṁ..

24.

“catunnavutito kappe, yaṁ macchamadadiṁ tadā.

duggatiṁ nābhijānāmi, macchadānassidaṁ phalaṁ..

25.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā macchadāyako thero imā gāthāyo abhāsitthāti.

macchadāyakattherassāpadānaṁ chaṭṭhaṁ.

7. javahaṁsakattheraapadānaṁ

26.

“candabhāgānadītīre, āsiṁ vanacaro tadā.

siddhatthaṁ addasaṁ buddhaṁ, gacchantaṁ anilañjase..

27.

“añjaliṁ paggahetvāna, ullokento mahāmuniṁ.

sakaṁ cittaṁ pasādetvā, avandiṁ nāyakaṁ ahaṁ..

28.

“catunnavutito kappe, yamavandiṁ narāsabhaṁ.

duggatiṁ nābhijānāmi, vandanāya idaṁ phalaṁ..

29.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā javahaṁsako thero imā gāthāyo abhāsitthāti.

javahaṁsakattherassāpadānaṁ sattamaṁ.

8. saḷalapupphiyattheraapadānaṁ

30.

“candabhāgānadītīre, ahosiṁ kinnaro tadā.

vipassiṁ addasaṁ buddhaṁ, raṁsijālasamākulaṁ..

31.

“pasannacitto sumano, paramāya ca pītiyā.

paggayha saḷalaṁ pupphaṁ, vipassiṁ okiriṁ ahaṁ..

32.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

33.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saḷalapupphiyo thero imā gāthāyo abhāsitthāti.

saḷalapupphiyattherassāpadānaṁ aṭṭhamaṁ.

9. upāgatāsayattheraapadānaṁ

34.

“himavantassa vemajjhe, saro āsi sunimmito.

tatthāhaṁ rakkhaso āsiṁ, heṭhasīlo bhayānako..

35.

“anukampako kāruṇiko, vipassī lokanāyako.

mamuddharitukāmo so, āgacchi mama santikaṁ..

36.

“upāgataṁ mahāvīraṁ, devadevaṁ narāsabhaṁ.

āsayā abhinikkhamma, avandiṁ satthuno ahaṁ..

37.

“ekanavutito kappe, yaṁ vandiṁ purisuttamaṁ.

duggatiṁ nābhijānāmi, vandanāya idaṁ phalaṁ..

38.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā upāgatāsayo {upāgatahāsaniyo (syā0), upāgatāhāsaniyo (ka0)} thero imā gāthāyo abhāsitthāti.

upāgatāsayattherassāpadānaṁ navamaṁ.

10. taraṇiyattheraapadānaṁ

39.

“suvaṇṇavaṇṇo sambuddho, vipassī dakkhiṇāraho.

nadītīre ṭhito satthā, bhikkhusaṅghapurakkhato..

40.

“nāvā na vijjate tattha, santāraṇī mahaṇṇave.

nadiyā abhinikkhamma, tāresiṁ lokanāyakaṁ..

41.

“ekanavutito kappe, yaṁ tāresiṁ naruttamaṁ.

duggatiṁ nābhijānāmi, taraṇāya idaṁ phalaṁ..

42.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā taraṇiyo thero imā gāthāyo abhāsitthāti.

taraṇiyattherassāpadānaṁ dasamaṁ.

padumukkhipavaggo sattavīsatimo.

tassuddānaṁ --

ukkhipī telacandī ca, dīpado ca biḷālido.

maccho javo saḷalado, rakkhaso taraṇo dasa.

gāthāyo cettha saṅkhātā, tālīsaṁ cekameva cāti..

28. suvaṇṇabibbohanavaggo

1. suvaṇṇabibbohaniyattheraapadānaṁ

1.

“ekāsanaṁ ahamadaṁ, pasanno sehi pāṇibhi.

bibbohanañca {bimbohanañca (sī0 pī0)} pādāsiṁ, uttamatthassa pattiyā..

2.

“ekanavutito kappe, bibbohanamadāsahaṁ.

duggatiṁ nābhijānāmi, bibbohanassidaṁ phalaṁ..

3.

“ito tesaṭṭhime kappe, asamo nāma khattiyo.

sattaratanasampanno, cakkavattī mahabbalo..

4.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā suvaṇṇabibbohaniyo thero imā gāthāyo abhāsitthāti.

suvaṇṇabibbohaniyattherassāpadānaṁ paṭhamaṁ.

2. tilamuṭṭhidāyakattheraapadānaṁ

5.

“mama saṅkappamaññāya, satthā lokagganāyako.

manomayena kāyena, iddhiyā upasaṅkami..

6.

“satthāraṁ upasaṅkantaṁ, vanditvā purisuttamaṁ.

pasannacitto sumano, tilamuṭṭhimadāsahaṁ..

7.

“ekanavutito kappe, yaṁ dānamadadiṁ tadā.

duggatiṁ nābhijānāmi, tilamuṭṭhiyidaṁ phalaṁ..

8.

“ito soḷasakappamhi, tantiso {khantiyo (syā0)} nāma khattiyo.

sattaratanasampanno, cakkavattī mahabbalo..

9.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tilamuṭṭhidāyako thero imā gāthāyo abhāsitthāti.

tilamuṭṭhidāyakattherassāpadānaṁ dutiyaṁ.

3. caṅkoṭakiyattheraapadānaṁ

10.

“mahāsamuddaṁ nissāya, vasatī pabbatantare.

paccuggantvāna katvāna {paccuggantvāna'kāsahaṁ (aṭṭha0), paccuggamanaṁ katvāna (?)}, caṅkoṭaka {caṅgoṭaka (sī0)} madāsahaṁ..

11.

“siddhatthassa mahesino, sabbasattānukampino {sayambhussānukampino (syā0)}.

pupphacaṅkoṭakaṁ datvā, kappaṁ saggamhi modahaṁ..

12.

“catunnavutito kappe, caṅkoṭakamadaṁ tadā.

duggatiṁ nābhijānāmi, caṅkoṭakassidaṁ phalaṁ..

13.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā caṅkoṭakiyo thero imā gāthāyo abhāsitthāti.

caṅkoṭakiyattherassāpadānaṁ tatiyaṁ.

4. abbhañjanadāyakattheraapadānaṁ

14.

“koṇḍaññassa bhagavato, vītarāgassa tādino.

ākāsasamacittassa {akakkasacittassātha (aṭṭha0)}, nippapañcassa jhāyino..

15.

“sabbamohātivattassa, sabbalokahitesino.

abbhañjanaṁ mayā dinnaṁ, dvipadindassa tādino..

16.

“aparimeyye ito kappe, abbhañjanamadaṁ tadā {ambhañjanamadāsahaṁ (syā0)}.

duggatiṁ nābhijānāmi, abbhañjanassidaṁ phalaṁ..

17.

“ito pannarase kappe, cirappo nāma khattiyo.

sattaratanasampanno, cakkavattī mahabbalo..

18.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā abbhañjanadāyako thero imā gāthāyo abhāsitthāti.

abbhañjanadāyakattherassāpadānaṁ catutthaṁ.

5. ekañjalikattheraapadānaṁ

19.

“udumbare vasantassa, niyate paṇṇasanthare.

vutthokāso mayā dinno, samaṇassa mahesino..

20.

“tissassa dvipadindassa, lokanāthassa tādino.

añjaliṁ paggahetvāna, santhariṁ pupphasantharaṁ..

21.

“dvenavute ito kappe, yaṁ kariṁ pupphasantharaṁ.

duggatiṁ nābhijānāmi, santharassa idaṁ phalaṁ..

22.

“ito cuddasakappamhi, ahosiṁ manujādhipo.

ekaañjaliko nāma, cakkavattī mahabbalo..

23.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekañjaliko thero imā gāthāyo abhāsitthāti.

ekañjalikattherassāpadānaṁ pañcamaṁ.

6. potthakadāyakattheraapadānaṁ

24.

“satthāraṁ dhammamārabbha, saṅghañcāpi mahesinaṁ.

potthadānaṁ mayā dinnaṁ, dakkhiṇeyye anuttare..

25.

“ekanavutito kappe, yaṁ kammamakariṁ tadā.

duggatiṁ nābhijānāmi, potthadānassidaṁ phalaṁ..

26.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā potthakadāyako thero imā gāthāyo abhāsitthāti.

potthakadāyakattherassāpadānaṁ chaṭṭhaṁ.

7. citakapūjakattheraapadānaṁ

27.

“candabhāgānadītīre, anusotaṁ vajāmahaṁ.

satta māluvapupphāni, citamāropayiṁ ahaṁ..

28.

“catunnavutito kappe, citakaṁ yamapūjayiṁ.

duggatiṁ nābhijānāmi, citapūjāyidaṁ phalaṁ..

29.

“sattasaṭṭhimhito kappe, paṭijaggasanāmakā.

sattaratanasampannā, sattāsuṁ cakkavattino {paṭijaggasanāmako. sattaratanasampanno, cakkavattī mahabbalo (syā0)}..

30.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā citakapūjako thero imā gāthāyo abhāsitthāti.

citakapūjakattherassāpadānaṁ sattamaṁ.

8. āluvadāyakattheraapadānaṁ

31.

“pabbate himavantamhi, mahāsindhu sudassanā.

tatthaddasaṁ vītarāgaṁ, suppabhāsaṁ sudassanaṁ..

32.

“paramopasame yuttaṁ, disvā vimhitamānaso.

āluvaṁ tassa pādāsiṁ, pasanno sehi pāṇibhi..

33.

“ekattiṁse ito kappe, yaṁ phalamadadiṁ tadā.

duggatiṁ nābhijānāmi, āluvassa idaṁ phalaṁ..

34.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā āluvadāyako thero imā gāthāyo abhāsitthāti.

āluvadāyakattherassāpadānaṁ aṭṭhamaṁ.

9. ekapuṇḍarīkattheraapadānaṁ

35.

“romaso nāma nāmena, sayambhū subbato {sappabho (syā0)} tadā.

puṇḍarīkaṁ mayā dinnaṁ, vippasannena cetasā..

36.

“catunnavutito kappe, puṇḍarīkamadaṁ tadā.

duggatiṁ nābhijānāmi, puṇḍarīkassidaṁ phalaṁ..

37.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekapuṇḍarīko thero imā gāthāyo abhāsitthāti.

ekapuṇḍarīkattherassāpadānaṁ navamaṁ.

10. taraṇīyattheraapadānaṁ

38.

“mahāpathamhi visame, setu kārāpito mayā.

taraṇatthāya lokassa, pasanno sehi pāṇibhi..

39.

“ekanavutito kappe, yo setu kārito mayā.

duggatiṁ nābhijānāmi, setudānassidaṁ phalaṁ..

40.

“pañcapaññāsito kappe, eko āsiṁ samogadho.

sattaratanasampanno, cakkavattī mahabbalo..

41.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā taraṇīyo thero imā gāthāyo abhāsitthāti.

taraṇīyattherassāpadānaṁ dasamaṁ.

suvaṇṇabibbohanavaggo aṭṭhavīsatimo.

tassuddānaṁ --

suvaṇṇaṁ tilamuṭṭhi ca, caṅkoṭabbhañjanañjalī.

potthako citamāluvā, ekapuṇḍarī setunā.

dvecattālīsa gāthāyo, gaṇitāyo vibhāvibhīti..

ekādasamaṁ bhāṇavāraṁ.

29. paṇṇadāyakavaggo

1. paṇṇadāyakattheraapadānaṁ

1.

“paṇṇasāle nisinnomhi, paṇṇabhojanabhojano.

upaviṭṭhañca maṁ santaṁ, upāgacchi mahāisi {mahāmuni (sī0)}..

2.

“siddhattho lokapajjoto, sabbalokatikicchako.

tassa paṇṇaṁ mayā dinnaṁ, nisinnaṁ {nisinnassa (syā0 aṭṭha0)} paṇṇasanthare..

3.

“catunnavutito kappe, yaṁ paṇṇamadadiṁ tadā.

duggatiṁ nābhijānāmi, paṇṇadānassidaṁ phalaṁ..

4.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā paṇṇadāyako thero imā gāthāyo abhāsitthāti.

paṇṇadāyakattherassāpadānaṁ paṭhamaṁ.

2. phaladāyakattheraapadānaṁ

5.

“sinerusamasantoso, dharaṇīsama {dharaṇīdhara (sī0 syā0)} sādiso.

vuṭṭhahitvā samādhimhā, bhikkhāya mamupaṭṭhito..

6.

“harītakaṁ {harītakiṁ (syā0)} āmalakaṁ, ambajambuvibhītakaṁ.

kolaṁ bhallātakaṁ billaṁ, phārusakaphalāni ca..

7.

“siddhatthassa mahesissa, sabbalokānukampino.

tañca sabbaṁ mayā dinnaṁ, vippasannena cetasā..

8.

“catunnavutito kappe, yaṁ phalaṁ adadiṁ tadā.

duggatiṁ nābhijānāmi, phaladānassidaṁ phalaṁ..

9.

“sattapaññāsito kappe, ekajjho nāma khattiyo.

sattaratanasampanno, cakkavattī mahabbalo..

10.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā phaladāyako thero imā gāthāyo abhāsitthāti.

phaladāyakattherassāpadānaṁ dutiyaṁ.

3. paccuggamaniyattheraapadānaṁ

11.

“sīhaṁ yathā vanacaraṁ, nisabhājāniyaṁ yathā.

kakudhaṁ vilasantaṁva, āgacchantaṁ narāsabhaṁ..

12.

“siddhatthaṁ lokapajjotaṁ, sabbalokatikicchakaṁ.

akāsiṁ paccuggamanaṁ, vippasannena cetasā..

13.

“catunnavutito kappe, paccuggacchiṁ narāsabhaṁ.

duggatiṁ nābhijānāmi, paccuggamane idaṁ phalaṁ..

14.

“sattatiṁse {sattavīse (sī0 syā0)} ito kappe, eko āsiṁ janādhipo.

saparivāroti nāmena, cakkavattī mahabbalo..

15.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā paccuggamaniyo thero imā gāthāyo abhāsitthāti.

paccuggamaniyattherassāpadānaṁ tatiyaṁ.

4. ekapupphiyattheraapadānaṁ

16.

“dakkhiṇamhi duvāramhi, pisāco āsahaṁ tadā.

addasaṁ virajaṁ buddhaṁ, pītaraṁsiṁva bhāṇumaṁ..

17.

“vipassissa naraggassa, sabbalokahitesino.

ekapupphaṁ mayā dinnaṁ, dvipadindassa tādino..

18.

“ekanavutito kappe, yaṁ pupphamadadiṁ tadā.

duggatiṁ nābhijānāmi, buddhapūjāyidaṁ phalaṁ..

19.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekapupphiyo thero imā gāthāyo abhāsitthāti.

ekapupphiyattherassāpadānaṁ catutthaṁ.

5. maghavapupphiyattheraapadānaṁ

20.

“nammadānadiyā tīre, sayambhū aparājito.

samādhiṁ so samāpanno, vippasanno anāvilo..

21.

“disvā pasannasumano, sambuddhaṁ aparājitaṁ.

tāhaṁ maghavapupphena, sayambhuṁ pūjayiṁ tadā..

22.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

23.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā maghavapupphiyo thero imā gāthāyo abhāsitthāti.

maghavapupphiyattherassāpadānaṁ pañcamaṁ.

6. upaṭṭhākadāyakattheraapadānaṁ

24.

“rathiyaṁ paṭipajjantaṁ, āhutīnaṁ paṭiggahaṁ.

dvipadindaṁ mahānāgaṁ, lokajeṭṭhaṁ narāsabhaṁ..

25.

“pakkosāpiya tassāhaṁ, sabbalokahitesino.

upaṭṭhāko mayā dinno, siddhatthassa mahesino..

26.

“paṭiggahetvā {paṭiggahesi (ka0)} sambuddho, niyyādesi mahāmuni {mahāisi (ka0)}.

uṭṭhāya āsanā tamhā, pakkāmi pācināmukho..

27.

“catunnavutito kappe, upaṭṭhākamadaṁ tadā.

duggatiṁ nābhijānāmi, upaṭṭhānassidaṁ phalaṁ..

28.

“sattapaññāsito kappe, balasenasanāmako.

sattaratanasampanno, cakkavattī mahabbalo..

29.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā upaṭṭhākadāyako thero imā gāthāyo abhāsitthāti.

upaṭṭhākadāyakattherassāpadānaṁ chaṭṭhaṁ.

7. apadāniyattheraapadānaṁ

30.

“apadānaṁ sugatānaṁ, kittayiṁhaṁ mahesinaṁ.

pāde ca sirasā vandiṁ, pasanno sehi pāṇibhi..

31.

“dvenavute ito kappe, apadānaṁ pakittayiṁ.

duggatiṁ nābhijānāmi, kittanāya idaṁ phalaṁ..

32.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā apadāniyo thero imā gāthāyo abhāsitthāti.

apadāniyattherassāpadānaṁ sattamaṁ.

8. sattāhapabbajitattheraapadānaṁ

33.

“vipassissa bhagavato, saṅgho sakkatamānito.

byasanaṁ me anuppattaṁ, ñātibhedo pure ahu..

34.

“pabbajjaṁ upagantvāna, byasanupasamāyahaṁ.

sattāhābhirato tattha, satthusāsanakamyatā..

35.

“ekanavutito kappe, yamahaṁ pabbajiṁ tadā.

duggatiṁ nābhijānāmi, pabbajjāya idaṁ phalaṁ..

36.

“sattasaṭṭhimhito kappe, satta āsuṁ mahīpatī.

sunikkhamāti ñāyanti, cakkavattī mahabbalā..

37.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sattāhapabbajito thero imā gāthāyo abhāsitthāti.

sattāhapabbajitattherassāpadānaṁ aṭṭhamaṁ.

9. buddhupaṭṭhāyikattheraapadānaṁ

38.

“veṭambhinīti {veṭambarīti (sī0), vedhambhinīti (syā0)} me nāmaṁ, pitusantaṁ {pitā'santaṁ (?)} mamaṁ tadā.

mama hatthaṁ gahetvāna, upānayi mahāmuniṁ..

39.

“imemaṁ uddisissanti, buddhā lokagganāyakā.

tehaṁ upaṭṭhiṁ sakkaccaṁ, pasanno sehi pāṇibhi..

40.

“ekattiṁse ito kappe, buddhe upaṭṭhahiṁ {paricariṁ (sī0 syā0)} tadā.

duggatiṁ nābhijānāmi, upaṭṭhānassidaṁ phalaṁ..

41.

“tevīsamhi ito kappe, caturo āsu khattiyā.

samaṇupaṭṭhākā nāma, cakkavattī mahabbalā..

42.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā buddhupaṭṭhāyiko thero imā gāthāyo abhāsitthāti.

buddhupaṭṭhāyikattherassāpadānaṁ navamaṁ.

10. pubbaṅgamiyattheraapadānaṁ

43.

“cullāsītisahassāni, pabbajimha akiñcanā.

tesaṁ pubbaṅgamo āsiṁ, uttamatthassa pattiyā..

44.

“sarāgā sabhavā {samohā (syā0)} cete, vippasannamanāvilā.

upaṭṭhahiṁsu sakkaccaṁ, pasannā sehi pāṇibhi..

45.

“khīṇāsavā vantadosā, katakiccā anāsavā.

phariṁsu mettacittena, sayambhū aparājitā..

46.

“tesaṁ upaṭṭhahitvāna, sambuddhānaṁ patissato.

maraṇañca anuppatto, devattañca agamhase..

47.

“catunnavutito kappe, yaṁ sīlamanupālayiṁ.

duggatiṁ nābhijānāmi, saññamassa idaṁ phalaṁ..

48.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pubbaṅgamiyo thero imā gāthāyo abhāsitthāti.

pubbaṅgamiyattherassāpadānaṁ dasamaṁ.

paṇṇadāyakavaggo ekūnatiṁsatimo.

tassuddānaṁ --

paṇṇaṁ phalaṁ paccuggamaṁ, ekapupphi ca maghavā.

upaṭṭhākāpadānañca, pabbajjā buddhupaṭṭhāko.

pubbaṅgamo ca gāthāyo, aṭṭhatālīsa kittitā..

30. citakapūjakavaggo

1. citakapūjakattheraapadānaṁ

1.

“ajito nāma nāmena, ahosiṁ brāhmaṇo tadā.

āhutiṁ yiṭṭhukāmohaṁ, nānāpupphaṁ samānayiṁ..

2.

“jalantaṁ citakaṁ disvā, sikhino lokabandhuno.

tañca pupphaṁ samānetvā, citake okiriṁ ahaṁ..

3.

“ekattiṁse ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

4.

“sattavīse {sattatiṁse (ka0)} ito kappe, sattāsuṁ manujādhipā.

supajjalitanāmā te, cakkavattī mahabbalā..

5.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā citakapūjako thero imā gāthāyo abhāsitthāti.

citakapūjakattherassāpadānaṁ paṭhamaṁ.

2. pupphadhārakattheraapadānaṁ

6.

“vākacīradharo āsiṁ, ajinuttaravāsano.

abhiññā pañca nibbattā, candassa parimajjako..

7.

“vipassiṁ lokapajjotaṁ, disvā abhigataṁ mamaṁ.

pāricchattakapupphāni, dhāresiṁ satthuno ahaṁ..

8.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, dhāraṇāya idaṁ phalaṁ..

9.

“sattāsītimhito kappe, eko āsiṁ mahīpati.

samantadhāraṇo nāma, cakkavattī mahabbalo..

10.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pupphadhārako thero imā gāthāyo abhāsitthāti.

pupphadhārakattherassāpadānaṁ dutiyaṁ.

3. chattadāyakattheraapadānaṁ

11.

“putto mama pabbajito, kāsāyavasano tadā.

so ca buddhattaṁ sampatto, nibbuto lokapūjito..

12.

“vicinanto sakaṁ puttaṁ, agamaṁ pacchato ahaṁ.

nibbutassa mahantassa, citakaṁ agamāsahaṁ..

13.

“paggayha añjaliṁ tattha, vanditvā citakaṁ ahaṁ.

setacchattañca paggayha, āropesiṁ ahaṁ tadā..

14.

“catunnavutito kappe, yaṁ chattamabhiropayiṁ.

duggatiṁ nābhijānāmi, chattadānassidaṁ phalaṁ..

15.

“pañcavīse ito kappe, satta āsuṁ janādhipā.

mahārahasanāmā te, cakkavattī mahabbalā..

16.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā chattadāyako thero imā gāthāyo abhāsitthāti.

chattadāyakattherassāpadānaṁ tatiyaṁ.

4. saddasaññakattheraapadānaṁ

17.

“anuggatamhi ādicce, panādo {pasādo (syā0 aṭṭha0)} vipulo ahu.

buddhaseṭṭhassa lokamhi, pātubhāvo mahesino..

18.

“ghosa {sadda (sī0 syā0)} massosahaṁ tattha, na ca passāmi taṁ jinaṁ.

maraṇañca anuppatto, buddhasaññamanussariṁ..

19.

“catunnavutito kappe, yaṁ saññamalabhiṁ tadā.

duggatiṁ nābhijānāmi, buddhapūjāyidaṁ phalaṁ..

20.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saddasaññako thero imā gāthāyo abhāsitthāti.

saddasaññakattherassāpadānaṁ catutthaṁ.

5. gosīsanikkhepakattheraapadānaṁ

21.

“ārāmadvārā nikkhamma, gosīsaṁ santhataṁ mayā.

anubhomi sakaṁ kammaṁ, pubbakammassidaṁ phalaṁ..

22.

“ājāniyā vātajavā, sindhavā sīghavāhanā.

anubhomi sabbametaṁ, gosīsassa idaṁ phalaṁ..

23.

“aho kāraṁ paramakāraṁ, sukhatte sukataṁ mayā.

saṅghe katassa kārassa, na aññaṁ kalamagghati..

24.

“catunnavutito kappe, yaṁ sīsaṁ santhariṁ ahaṁ.

duggatiṁ nābhijānāmi, santharassa idaṁ phalaṁ..

25.

“pañcasattatikappamhi, suppatiṭṭhitanāmako.

eko āsiṁ mahātejo, cakkavattī mahabbalo..

26.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā gosīsanikkhepako thero imā gāthāyo abhāsitthāti.

gosīsanikkhepakattherassāpadānaṁ pañcamaṁ.

6. pādapūjakattheraapadānaṁ

27.

“pabbate himavantamhi, ahosiṁ kinnaro tadā.

addasaṁ virajaṁ buddhaṁ, pītaraṁsiṁva bhāṇumaṁ..

28.

“upetaṁ tamahaṁ {upetopi tadā (syā0), upesiṁ tamahaṁ (?)} buddhaṁ, vipassiṁ lokanāyakaṁ.

candanaṁ tagarañcāpi, pāde osiñcahaṁ tadā..

29.

“ekanavutito kappe, yaṁ pādaṁ abhipūjayiṁ.

duggatiṁ nābhijānāmi, pādapūjāyidaṁ phalaṁ..

30.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pādapūjako thero imā gāthāyo abhāsitthāti.

pādapūjakattherassāpadānaṁ chaṭṭhaṁ.

7. desakittakattheraapadānaṁ

31.

“upasālakanāmohaṁ, ahosiṁ brāhmaṇo tadā.

kānanaṁ vanamogāḷhaṁ, lokajeṭṭhaṁ narāsabhaṁ..

32.

“disvāna vandiṁ pādesu, lokāhutipaṭiggahaṁ.

pasannacittaṁ maṁ ñatvā, buddho antaradhāyatha..

33.

“kānanā abhinikkhamma, buddhaseṭṭhamanussariṁ.

taṁ desaṁ kittayitvāna, kappaṁ saggamhi modahaṁ..

34.

“dvenavute ito kappe, yaṁ desamabhikittayiṁ.

duggatiṁ nābhijānāmi, kittanāya idaṁ phalaṁ..

35.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā desakittako thero imā gāthāyo abhāsitthāti.

desakittakattherassāpadānaṁ sattamaṁ.

8. saraṇagamaniyattheraapadānaṁ

36.

“pabbate himavantamhi, ahosiṁ luddako tadā.

vipassiṁ addasaṁ buddhaṁ, lokajeṭṭhaṁ narāsabhaṁ..

37.

“upāsitvāna sambuddhaṁ, veyyāvaccamakāsahaṁ.

saraṇañca upāgacchiṁ, dvipadindassa tādino..

38.

“ekanavutito kappe, saraṇaṁ upagacchahaṁ.

duggatiṁ nābhijānāmi, saraṇāgamanapphalaṁ..

39.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saraṇagamaniyo thero imā gāthāyo abhāsitthāti.

saraṇagamaniyattherassāpadānaṁ aṭṭhamaṁ.

9. ambapiṇḍiyattheraapadānaṁ

40.

“romaso nāma nāmena, dānavo iti vissuto.

ambapiṇḍī mayā dinnā {ambapiṇḍo mayā dinno (syā0)}, vipassissa mahesino..

41.

“ekanavutito kappe, yamambamadadiṁ tadā.

duggatiṁ nābhijānāmi, ambadānassidaṁ phalaṁ..

42.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ambapiṇḍiyo thero imā gāthāyo abhāsitthāti.

ambapiṇḍiyattherassāpadānaṁ navamaṁ.

10. anusaṁsāvakattheraapadānaṁ

43.

“piṇḍāya caramānāhaṁ, vipassimaddasaṁ jinaṁ.

uḷuṅgabhikkhaṁ pādāsiṁ, dvipadindassa tādino..

44.

“pasannacitto sumano, abhivādesahaṁ tadā.

anusaṁsāvayiṁ buddhaṁ, uttamatthassa pattiyā..

45.

“ekanavutito kappe, anusaṁsāvayiṁ ahaṁ.

duggatiṁ nābhijānāmi, anusaṁsāvanā phalaṁ..

46.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā anusaṁsāvako thero imā gāthāyo abhāsitthāti.

anusaṁsāvakattherassāpadānaṁ dasamaṁ.

citakapūjakavaggo tiṁsatimo.

tassuddānaṁ --

citakaṁ pārichatto ca, saddagosīsasantharaṁ.

pādo padesaṁ saraṇaṁ, ambo saṁsāvakopi ca.

aṭṭhatālīsa gāthāyo, gaṇitāyo vibhāvibhi..

atha vagguddānaṁ --

kaṇikāro hatthidado, ālambaṇudakāsanaṁ.

tuvaraṁ thomako ceva, ukkhepaṁ sīsupadhānaṁ..

paṇṇado citapūjī ca, gāthāyo ceva sabbaso.

cattāri ca satānīha, ekapaññāsameva ca..

pañcavīsasatā sabbā, dvāsattati taduttari.

tisataṁ apadānānaṁ, gaṇitā atthadassibhi..

kaṇikāravaggadasakaṁ.

tatiyasatakaṁ samattaṁ.

31. padumakesaravaggo

1. padumakesariyattheraapadānaṁ

1.

“isisaṅghe ahaṁ pubbe, āsiṁ mātaṅgavāraṇo.

mahesīnaṁ pasādena, padmakesaramokiriṁ..

2.

“paccekajinaseṭṭhesu, dhutarāgesu tādisu.

tesu cittaṁ pasādetvā, kappaṁ saggamhi modahaṁ..

3.

“ekanavutito kappe, kesaraṁ okiriṁ tadā.

duggatiṁ nābhijānāmi, buddhapūjāyidaṁ phalaṁ..

4.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā padumakesariyo thero imā gāthāyo abhāsitthāti.

padumakesariyattherassāpadānaṁ paṭhamaṁ.

2. sabbagandhiyattheraapadānaṁ

5.

“gandhamālaṁ mayā dinnaṁ, vipassissa mahesino.

adāsiṁ ujubhūtassa, koseyyavatthamuttamaṁ..

6.

“ekanavutito kappe, yaṁ vatthamadadiṁ {gandhamadadiṁ (syā0)} pure.

duggatiṁ nābhijānāmi, gandhadānassidaṁ phalaṁ..

7.

“ito pannarase kappe, suceḷo nāma khattiyo.

sattaratanasampanno, cakkavattī mahabbalo..

8.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sabbagandhiyo thero imā gāthāyo abhāsitthāti.

sabbagandhiyattherassāpadānaṁ dutiyaṁ.

3. paramannadāyakattheraapadānaṁ

9.

“kaṇikāraṁva jotantaṁ, udayantaṁva bhāṇumaṁ.

vipassiṁ addasaṁ buddhaṁ, lokajeṭṭhaṁ narāsabhaṁ..

10.

“añjaliṁ paggahetvāna, abhinesiṁ sakaṁ gharaṁ.

abhinetvāna sambuddhaṁ, paramannamadāsahaṁ..

11.

“ekanavutito kappe, paramannamadiṁ {paramannaṁ dadiṁ (sī0), paramannamadaṁ (syā0)} tadā.

duggatiṁ nābhijānāmi, paramannassidaṁ phalaṁ..

12.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā paramannadāyako thero imā gāthāyo abhāsitthāti.

paramannadāyakattherassāpadānaṁ tatiyaṁ.

4. dhammasaññakattheraapadānaṁ

13.

“vipassino bhagavato, mahābodhimaho ahu.

rukkhaṭṭhasseva sambuddho, {rukkhaṭṭheyeva sambuddhe (sī0), rukkhaṭṭho iva sambuddho (aṭṭha0) ettha rukkhaṭṭhasseva bodhimahakārajanassa sambuddho catusaccaṁ pakāsetīti atthopi sakkā ñātuṁ} lokajeṭṭho narāsabho {lokajeṭṭhe narāsabhe (sī0)}..

14.

“bhagavā tamhi samaye, bhikkhusaṅghapurakkhato.

catusaccaṁ pakāseti, vācāsabhimudīrayaṁ..

15.

“saṅkhittena ca desento, vitthārena ca desayaṁ {desayi (syā0), bhāsati (ka0)}.

vivaṭṭacchado sambuddho, nibbāpesi mahājanaṁ..

16.

“tassāhaṁ dhammaṁ sutvāna, lokajeṭṭhassa tādino.

vanditvā satthuno pāde, pakkāmiṁ uttarāmukho..

17.

“ekanavutito kappe, yaṁ dhammamasuṇiṁ tadā.

duggatiṁ nābhijānāmi, dhammasavassidaṁ phalaṁ..

18.

“tettiṁsamhi ito kappe, eko āsiṁ mahīpati.

sutavā nāma nāmena, cakkavattī mahabbalo..

19.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā dhammasaññako thero imā gāthāyo abhāsitthāti.

dhammasaññakattherassāpadānaṁ catutthaṁ.

5. phaladāyakattheraapadānaṁ

20.

“bhāgīrathīnadītīre, ahosi assamo tadā.

tamahaṁ assamaṁ gacchiṁ, phalahattho apekkhavā..

21.

“vipassiṁ tattha addakkhiṁ, pītaraṁsiṁva bhāṇumaṁ.

yaṁ me atthi phalaṁ sabbaṁ, adāsiṁ satthuno ahaṁ..

22.

“ekanavutito kappe, yaṁ phalaṁ adadiṁ tadā.

duggatiṁ nābhijānāmi, phaladānassidaṁ phalaṁ..

23.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā phaladāyako thero imā gāthāyo abhāsitthāti.

phaladāyakattherassāpadānaṁ pañcamaṁ.

6. sampasādakattheraapadānaṁ

24.

“`namo te buddha vīratthu, vippamuttosi sabbadhi.

byasanamhi {byasanaṁ hi (sī0)} anuppatto, tassa me saraṇaṁ bhava'..

25.

“siddhattho tassa byākāsi, loke appaṭipuggalo.

`mahodadhisamo saṅgho, appameyyo anuttaro..

26.

“`tattha tvaṁ viraje khette, anantaphaladāyake.

saṅghe cittaṁ pasādetvā, subījaṁ vāpa {cāpi (sī0), vāpi (syā0)} ropaya..

27.

“idaṁ vatvāna sabbaññū, lokajeṭṭho narāsabho.

mameva anusāsitvā, vehāsaṁ nabhamuggami..

28.

“aciraṁ gatamattamhi, sabbaññumhi narāsabhe.

maraṇaṁ samanuppatto, tusitaṁ upapajjahaṁ..

29.

“tadāhaṁ viraje khette, anantaphaladāyake.

saṅghe cittaṁ pasādetvā, kappaṁ saggamhi modahaṁ..

30.

“catunnavutito kappe, pasādamalabhiṁ tadā.

duggatiṁ nābhijānāmi, pasādassa idaṁ phalaṁ..

31.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sampasādako thero imā gāthāyo abhāsitthāti.

sampasādakattherassāpadānaṁ chaṭṭhaṁ.

7. ārāmadāyakattheraapadānaṁ

32.

“siddhatthassa bhagavato, ārāmo ropito mayā.

sandacchāyesu {sītachāyesu (syā0), santacchāyesu (ka0)} rukkhesu, upāsantesu pakkhisu..

33.

“addasaṁ virajaṁ buddhaṁ, āhutīnaṁ paṭiggahaṁ.

ārāmaṁ abhināmesiṁ, lokajeṭṭhaṁ narāsabhaṁ..

34.

“haṭṭho haṭṭhena cittena, phalaṁ pupphamadāsahaṁ.

tato jātappasādova, taṁ vanaṁ pariṇāmayiṁ..

35.

“buddhassa yamidaṁ dāsiṁ, vippasannena cetasā.

bhave nibbattamānamhi, nibbattati phalaṁ mama..

36.

“catunnavutito kappe, yaṁ ārāmamadaṁ tadā.

duggatiṁ nābhijānāmi, ārāmassa idaṁ phalaṁ..

37.

“sattatiṁse ito kappe, sattāsuṁ mudusītalā.

sattaratanasampannā, cakkavattī mahabbalā..

38.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ārāmadāyako thero imā gāthāyo abhāsitthāti.

ārāmadāyakattherassāpadānaṁ sattamaṁ.

8. anulepadāyakattheraapadānaṁ

39.

“atthadassissa munino, addasaṁ sāvakaṁ ahaṁ.

navakammaṁ karontassa, sīmāya upagacchahaṁ..

40.

“niṭṭhite navakamme ca, anulepamadāsahaṁ.

pasannacitto sumano, puññakkhette anuttare..

41.

“aṭṭhārase kappasate, yaṁ kammamakariṁ tadā.

duggatiṁ nābhijānāmi, anulepassidaṁ phalaṁ..

42.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā anulepadāyako thero imā gāthāyo abhāsitthāti.

anulepadāyakattherassāpadānaṁ aṭṭhamaṁ.

9. buddhasaññakattheraapadānaṁ

43.

“udentaṁ sataraṁsiṁva, pītaraṁsiṁva bhāṇumaṁ.

vanantaragataṁ santaṁ, lokajeṭṭhaṁ narāsabhaṁ..

44.

“addasaṁ supinantena, siddhatthaṁ lokanāyakaṁ.

tattha cittaṁ pasādetvā, sugatiṁ upapajjahaṁ..

45.

“catunnavutito kappe, yaṁ saññamalabhiṁ tadā.

duggatiṁ nābhijānāmi, buddhasaññāyidaṁ phalaṁ..

46.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā buddhasaññako thero imā gāthāyo abhāsitthāti.

buddhasaññakattherassāpadānaṁ navamaṁ.

10. pabbhāradāyakattheraapadānaṁ

47.

“piyadassino bhagavato, pabbhāro sodhito mayā.

ghaṭakañca upaṭṭhāsiṁ, paribhogāya tādino..

48.

“taṁ me buddho viyākāsi, piyadassī mahāmuni.

sahassakaṇḍo satabheṇḍu {satageṇḍu (syā0 ka0)}, dhajālu haritāmayo..

49.

“nibbattissati so yūpo, ratanañca anappakaṁ.

pabbhāradānaṁ datvāna, kappaṁ saggamhi modahaṁ..

50.

“ito bāttiṁsakappamhi, susuddho nāma khattiyo.

sattaratanasampanno, cakkavattī mahabbalo..

51.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pabbhāradāyako thero imā gāthāyo abhāsitthāti.

pabbhāradāyakattherassāpadānaṁ dasamaṁ.

padumakesaravaggo ekatiṁsatimo.

tassuddānaṁ --

kesaraṁ gandhamannañca, dhammasaññī phalena ca.

pasādārāmadāyī ca, lepako buddhasaññako.

pabbhārado ca gāthāyo, ekapaññāsa kittitā..

32. ārakkhadāyakavaggo

1. ārakkhadāyakattheraapadānaṁ

1.

“dhammadassissa munino, vati kārāpitā mayā.

ārakkho ca mayā dinno, dvipadindassa tādino..

2.

“aṭṭhārase kappasate, yaṁ kammamakariṁ tadā.

tena kammavisesena, patto me āsavakkhayo..

3.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā ārakkhadāyako thero imā gāthāyo abhāsitthāti.

ārakkhadāyakattherassāpadānaṁ paṭhamaṁ.

2. bhojanadāyakattheraapadānaṁ

4.

“sujāto sālalaṭṭhīva, sobhañjanamivuggato.

indalaṭṭhirivākāse, virocati sadā jino..

5.

“tassa devātidevassa, vessabhussa mahesino.

adāsi bhojanamahaṁ, vippasannena cetasā..

6.

“taṁ me buddho anumodi, sayambhū aparājito.

bhave nibbattamānamhi, phalaṁ nibbattatū tava..

7.

“ekattiṁse ito kappe, yaṁ dānamadadiṁ tadā.

duggatiṁ nābhijānāmi, bhojanassa idaṁ phalaṁ..

8.

“pañcavīse ito kappe, eko āsiṁ amittako.

sattaratanasampanno, cakkavattī mahabbalo..

9.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā bhojanadāyako thero imā gāthāyo abhāsitthāti.

bhojanadāyakattherassāpadānaṁ dutiyaṁ.

3. gatasaññakattheraapadānaṁ

10.

“ākāseva padaṁ natthi, ambare anilañjase.

siddhatthaṁ jinamaddakkhiṁ, gacchantaṁ tidivaṅgaṇe {tidivaṅgaṇaṁ (syā0 ka0)}..

11.

“anileneritaṁ disvā, sammāsambuddhacīvaraṁ.

vitti mamāhu tāvade {vitti me pāhuṇā tāva (syā0), vitti me tāvade jātā (sī0)}, disvāna gamanaṁ muniṁ {mune (sī0)}..

12.

“catunnavutito kappe, yaṁ saññamalabhiṁ tadā.

duggatiṁ nābhijānāmi, buddhasaññāyidaṁ phalaṁ..

13.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā gatasaññako thero imā gāthāyo abhāsitthāti.

gatasaññakattherassāpadānaṁ tatiyaṁ.

4. sattapadumiyattheraapadānaṁ

14.

“nadīkūle vasāmahaṁ, nesādo nāma brāhmaṇo.

satapattehi pupphehi, sammajjitvāna assamaṁ..

15.

“suvaṇṇavaṇṇaṁ sambuddhaṁ, siddhatthaṁ lokanāyakaṁ.

disvā nabhena {vanena (syā0 ka0)} gacchantaṁ, hāso me udapajjatha..

16.

“paccuggantvāna sambuddhaṁ, lokajeṭṭhaṁ narāsabhaṁ.

assamaṁ atināmetvā, jalajaggehi okiriṁ..

17.

“catunnavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

18.

“ito te sattame kappe, caturo pādapāvarā.

sattaratanasampannā, cakkavattī mahabbalā..

19.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sattapadumiyo thero imā gāthāyo abhāsitthāti.

sattapadumiyattherassāpadānaṁ catutthaṁ.

5. pupphāsanadāyakattheraapadānaṁ

20.

“suvaṇṇavaṇṇaṁ sambuddhaṁ, pītaraṁsiṁva {sataraṁsiṁva (sī0 syā0)} bhāṇumaṁ.

avidūrena gacchantaṁ, siddhatthaṁ aparājitaṁ..

21.

“tassa paccuggamitvāna, pavesetvāna assamaṁ.

pupphāsanaṁ mayā dinnaṁ, vippasannena cetasā..

22.

“añjaliṁ paggahetvāna, vedajāto tadā ahaṁ.

buddhe cittaṁ pasādetvā, taṁ kammaṁ pariṇāmayiṁ..

23.

“yaṁ me atthi kataṁ puññaṁ, sayambhumhaparājite.

sabbena tena kusalena, vimalo homi sāsane..

24.

“catunnavutito kappe, pupphāsanamadaṁ tadā.

duggatiṁ nābhijānāmi, pupphāsanassidaṁ phalaṁ..

25.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pupphāsanadāyako thero imā gāthāyo abhāsitthāti.

pupphāsanadāyakattherassāpadānaṁ pañcamaṁ.

6. āsanasanthavikattheraapadānaṁ

26.

“cetiyaṁ uttamaṁ nāma, sikhino lokabandhuno.

araññe irīṇe vane, andhāhiṇḍāmahaṁ tadā..

27.

“pavanā nikkhamantena, diṭṭhaṁ sīhāsanaṁ mayā.

ekaṁsaṁ añjaliṁ katvā, santhaviṁ {thavissaṁ (sī0)} lokanāyakaṁ..

28.

“divasabhāgaṁ thavitvāna, buddhaṁ lokagganāyakaṁ.

haṭṭho haṭṭhena cittena, imaṁ vācaṁ udīrayiṁ..

29.

“`namo te purisājañña, namo te purisuttama.

sabbaññūsi mahāvīra, lokajeṭṭha narāsabha'..

30.

“abhitthavitvā sikhinaṁ, nimittakaraṇenahaṁ.

āsanaṁ abhivādetvā, pakkāmiṁ uttarāmukho..

31.

“ekattiṁse ito kappe, yaṁ thaviṁ vadataṁ varaṁ.

duggatiṁ nābhijānāmi, thomanāya idaṁ phalaṁ..

32.

“sattavīse ito kappe, atulā satta āsu te.

sattaratanasampannā, cakkavattī mahabbalā..

33.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā āsanasanthaviko {āsanasanthavako (?), āsanathaviko (ka0), āsanatthaviko (sī0 syā0)} thero imā gāthāyo abhāsitthāti.

āsanasanthavikattherassāpadānaṁ chaṭṭhaṁ.

7. saddasaññakattheraapadānaṁ

34.

“sudassano mahāvīro, deseti amataṁ padaṁ.

parivuto sāvakehi, vasati gharamuttame..

35.

“tāya vācāya madhurāya, saṅgaṇhāti {saṅgaṇhante (sī0)} mahājanaṁ.

ghoso ca vipulo āsi, āsīso {āsaṁso (sī0)} devamānuse..

36.

“nigghosasaddaṁ sutvāna, siddhatthassa mahesino.

sadde cittaṁ pasādetvā, avandiṁ lokanāyakaṁ..

37.

“catunnavutito kappe, yaṁ saññamalabhiṁ tadā.

duggatiṁ nābhijānāmi, buddhasaññāyidaṁ phalaṁ..

38.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saddasaññako thero imā gāthāyo abhāsitthāti.

saddasaññakattherassāpadānaṁ sattamaṁ.

8. tiraṁsiyattheraapadānaṁ

39.

“kesariṁ abhijātaṁva, aggikkhandhaṁva pabbate.

obhāsentaṁ disā sabbā {nivāsentaṁ (ka0), disāsinnaṁ (syā0)}, siddhatthaṁ pabbatantare..

40.

“sūriyassa ca ālokaṁ, candālokaṁ tatheva ca.

buddhālokañca disvāna, vitti me udapajjatha..

41.

“tayo āloke disvāna, sambuddhaṁ {buddhañca (sī0)} sāvakuttamaṁ.

ekaṁsaṁ ajinaṁ katvā, santhaviṁ lokanāyakaṁ..

42.

“tayo hi ālokakarā, loke lokatamonudā.

cando ca sūriyo cāpi, buddho ca lokanāyako..

43.

“opammaṁ upadassetvā, kittito me mahāmuni.

buddhassa vaṇṇaṁ kittetvā, kappaṁ saggamhi modahaṁ..

44.

“catunnavutito kappe, yaṁ buddhamabhikittayiṁ.

duggatiṁ nābhijānāmi, kittanāya idaṁ phalaṁ..

45.

“ekasaṭṭhimhito kappe, eko ñāṇadharo ahu.

sattaratanasampanno, cakkavattī mahabbalo..

46.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tiraṁsiyo thero imā gāthāyo abhāsitthāti.

tiraṁsiyattherassāpadānaṁ aṭṭhamaṁ.

9. kandalipupphiyattheraapadānaṁ

47.

“sindhuyā nadiyā tīre, ahosiṁ kassako tadā.

parakammāyane yutto, parabhattaṁ apassito..

48.

“sindhuṁ anucarantohaṁ, siddhatthaṁ jinamaddasaṁ.

samādhinā nisinnaṁva, satapattaṁva pupphitaṁ..

49.

“satta kandalipupphāni, vaṇṭe chetvānahaṁ tadā.

matthake abhiropesiṁ, buddhassādiccabandhuno..

50.

“suvaṇṇavaṇṇaṁ sambuddhaṁ, anukūle samāhitaṁ.

tidhāpabhinnamātaṅgaṁ, kuñjaraṁva durāsadaṁ..

51.

“tamahaṁ upagantvāna, nipakaṁ bhāvitindriyaṁ.

añjaliṁ paggahetvāna, avandiṁ satthuno ahaṁ..

52.

“catunnavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

53.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kandalipupphiyo thero imā gāthāyo abhāsitthāti.

kandalipupphiyattherassāpadānaṁ navamaṁ.

10. kumudamāliyattheraapadānaṁ

54.

“usabhaṁ pavaraṁ vīraṁ, mahesiṁ vijitāvinaṁ.

vipassinaṁ mahāvīraṁ, abhijātaṁva kesariṁ..

55.

“rathiyaṁ paṭipajjantaṁ, āhutīnaṁ paṭiggahaṁ.

gahetvā kumudaṁ mālaṁ, buddhaseṭṭhaṁ samokiriṁ..

56.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

57.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kumudamāliyo thero imā gāthāyo abhāsitthāti.

kumudamāliyattherassāpadānaṁ dasamaṁ.

ārakkhadāyakavaggo bāttiṁsatimo {battiṁsatimo (sī0 syā0)}.

tassuddānaṁ --

ārakkhado bhojanado, gatasaññī padumiyo.

pupphāsanī santhaviko, saddasaññī tiraṁsiyo.

kandaliko kumudī ca, sattapaññāsa gāthakāti..

33. umāpupphiyavaggo

1. umāpupphiyattheraapadānaṁ

1.

“samāhitaṁ samāpannaṁ, siddhatthamaparājitaṁ.

samādhinā upaviṭṭhaṁ, addasāhaṁ naruttamaṁ..

2.

“umāpupphaṁ gahetvāna, buddhassa abhiropayiṁ.

sabbapupphā ekasīsā, uddhaṁvaṇṭā adhomukhā..

3.

“sucittā viya tiṭṭhante, ākāse pupphasantharā.

tena cittappasādena, tusitaṁ upapajjahaṁ..

4.

“catunnavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

5.

“pañcapaññāsito kappe, eko āsiṁ mahīpati.

samantachadano nāma, cakkavattī mahabbalo..

6.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ..

itthaṁ sudaṁ āyasmā umāpupphiyo thero imā gāthāyo abhāsitthāti.

umāpupphiyattherassāpadānaṁ paṭhamaṁ.

2. pulinapūjakattheraapadānaṁ

7.

“kakudhaṁ vilasantaṁva, nisabhājāniyaṁ yathā.

osadhiṁva virocantaṁ, obhāsantaṁ narāsabhaṁ..

8.

“añjaliṁ paggahetvāna, avandiṁ satthuno ahaṁ.

satthāraṁ parivaṇṇesiṁ, sakakammena tosayiṁ {tosito (sī0)}..

9.

“susuddhaṁ pulinaṁ gayha, gatamagge samokiriṁ.

ucchaṅgena gahetvāna, vipassissa mahesino..

10.

“tato upaḍḍhapulinaṁ, vippasannena cetasā.

divāvihāre osiñciṁ, dvipadindassa tādino..

11.

“ekanavutito kappe, pulinaṁ yamasiñcahaṁ.

duggatiṁ nābhijānāmi, pulinassa idaṁ phalaṁ..

12.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pulinapūjako thero imā gāthāyo abhāsitthāti.

pulinapūjakattherassāpadānaṁ dutiyaṁ.

3. hāsajanakattheraapadānaṁ

13.

“dumagge paṁsukūlakaṁ {paṁsukūlikaṁ (syā0 ka0)}, laggaṁ disvāna satthuno.

añjaliṁ paggahetvāna, bhiyyo uccāritaṁ mayā..

14.

“dūrato pana disvāna {patidisvāna (sī0 syā0)}, hāso me udapajjatha.

añjaliṁ paggahetvāna, bhiyyo cittaṁ pasādayiṁ..

15.

“ekanavutito kappe, yaṁ saññamalabhiṁ tadā.

duggatiṁ nābhijānāmi, buddhasaññāyidaṁ phalaṁ..

16.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā hāsajanako thero imā gāthāyo abhāsitthāti.

hāsajanakattherassāpadānaṁ tatiyaṁ.

4. yaññasāmikattheraapadānaṁ

17.

“jātiyā sattavassohaṁ, ahosiṁ mantapāragū.

kulavattaṁ {kulavaṁsaṁ (sī0 syā0)} adhāresiṁ, yañño ussāhito mayā..

18.

“cullāsītisahassāni, pasū haññanti me tadā.

sārathambhupanītāni {tārasmīhi upanītāni (ka0), sārasmiṁhi upanītāni (syā0)}, yaññatthāya upaṭṭhitā..

19.

“ukkāmukhapahaṭṭhova, khadiraṅgārasannibho.

udayantova sūriyo, puṇṇamāyeva {puṇṇamāseva (sī0)} candimā..

20.

“siddhattho sabbasiddhattho, tilokamahito hito.

upagantvāna sambuddho, idaṁ vacanamabravi..

21.

“`ahiṁsā sabbapāṇīnaṁ, kumāra mama ruccati.

theyyā ca aticārā ca, majjapānā ca ārati..

22.

“`rati ca samacariyāya, bāhusaccaṁ kataññutā.

diṭṭhe dhamme parattha ca, dhammā ete pasaṁsiyā..

23.

“`ete dhamme bhāvayitvā, sabbasattahite rato {hitesito (ka0)}.

buddhe cittaṁ pasādetvā, bhāvehi maggamuttamaṁ'..

24.

“idaṁ vatvāna sabbaññū, lokajeṭṭho narāsabho.

mamevaṁ anusāsitvā, vehāsaṁ uggato gato..

25.

“pubbe cittaṁ visodhetvā, pacchā cittaṁ pasādayiṁ.

tena cittappasādena, tusitaṁ upapajjahaṁ..

26.

“catunnavutito kappe, yadā cittaṁ pasādayiṁ.

duggatiṁ nābhijānāmi, buddhasaññāyidaṁ phalaṁ..

27.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā yaññasāmiko thero imā gāthāyo abhāsitthāti.

yaññasāmikattherassāpadānaṁ catutthaṁ.

5. nimittasaññakattheraapadānaṁ

28.

“candabhāgānadītīre, vasāmi assame ahaṁ.

suvaṇṇamigamaddakkhiṁ, carantaṁ vipine ahaṁ..

29.

“mige cittaṁ pasādetvā, lokajeṭṭhaṁ anussariṁ.

tena cittappasādena, aññe buddhe anussariṁ..

30.

“abbhatītā ca ye buddhā, vattamānā anāgatā.

evamevaṁ virocanti, migarājāva te tayo..

31.

“catunnavutito kappe, yaṁ saññamalabhiṁ tadā.

duggatiṁ nābhijānāmi, buddhasaññāyidaṁ phalaṁ..

32.

“sattavīse ito kappe, eko āsiṁ mahīpati.

araññasattho nāmena, cakkavattī mahabbalo..

33.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā nimittasaññako thero imā gāthāyo abhāsitthāti.

nimittasaññakattherassāpadānaṁ pañcamaṁ.

6. annasaṁsāvakattheraapadānaṁ

34.

“suvaṇṇavaṇṇaṁ sambuddhaṁ, gacchantaṁ antarāpaṇe.

kañcanagghiyasaṅkāsaṁ, bāttiṁsavaralakkhaṇaṁ..

35.

“siddhatthaṁ sabbasiddhatthaṁ, anejaṁ aparājitaṁ.

sambuddhaṁ atināmetvā, bhojayiṁ taṁ mahāmuniṁ..

36.

“muni kāruṇiko loke, obhāsayi mamaṁ tadā.

buddhe cittaṁ pasādetvā, kappaṁ saggamhi modahaṁ..

37.

“catunnavutito kappe, yaṁ dānamadadiṁ tadā.

duggatiṁ nābhijānāmi, bhikkhādānassidaṁ phalaṁ..

38.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā annasaṁsāvako thero imā gāthāyo abhāsitthāti.

annasaṁsāvakattherassāpadānaṁ chaṭṭhaṁ.

7. nigguṇḍipupphiyattheraapadānaṁ

39.

“yadā devo devakāyā, cavate āyusaṅkhayā.

tayo saddā niccharanti, devānaṁ anumodataṁ..

40.

“`ito bho sugatiṁ gaccha, manussānaṁ sahabyataṁ.

manussabhūto saddhamme, labha saddhaṁ anuttaraṁ..

41.

“`sā te saddhā niviṭṭhāssa, mūlajātā patiṭṭhitā.

yāvajīvaṁ asaṁhīrā, saddhamme suppavedite..

42.

“`kāyena kusalaṁ katvā, vācāya kusalaṁ bahuṁ.

manasā kusalaṁ katvā, abyāpajjaṁ nirūpadhiṁ..

43.

“`tato opadhikaṁ puññaṁ, katvā dānena taṁ bahuṁ.

aññepi macce saddhamme, brahmacariye nivesaya'..

44.

“imāya anukampāya, devādevaṁ yadā vidū.

cavantaṁ anumodanti, ehi deva punappunaṁ {devapuraṁ puna (sī0)}..

45.

“saṁvego me {saṁviggohaṁ (syā0)} tadā āsi, devasaṅghe samāgate.

kaṁsu nāma ahaṁ yoniṁ, gamissāmi ito cuto..

46.

“mama saṁvegamaññāya, samaṇo bhāvitindriyo.

mamuddharitukāmo so, āgacchi mama santikaṁ..

47.

“sumano nāma nāmena, padumuttarasāvako.

atthadhammānusāsitvā, saṁvejesi mamaṁ tadā..

dvādasamaṁ bhāṇavāraṁ.

48.

“tassāhaṁ vacanaṁ sutvā, buddhe cittaṁ pasādayiṁ.

taṁ dhīraṁ abhivādetvā, tattha kālaṁkato ahaṁ..

49.

“upapajjiṁ sa {upapajjissaṁ (sī0)} tattheva, sukkamūlena codito.

vasanto mātukucchimhi, puna dhāreti mātuyā..

50.

“tamhā kāyā cavitvāna, tidase upapajjahaṁ.

etthantare na passāmi, domanassamahaṁ tadā..

51.

“tāvatiṁsā cavitvāna, mātukucchiṁ samokkamiṁ.

nikkhamitvāna kucchimhā, kaṇhasukkaṁ ajānahaṁ..

52.

“jātiyā sattavassova {jātiyā sattavassena (syā0)}, ārāmaṁ pāvisiṁ ahaṁ.

gotamassa bhagavato, sakyaputtassa tādino..

53.

“vitthārike {vitthārite (sī0 ka0)} pāvacane, bāhujaññamhi sāsane.

addasaṁ sāsanakare, bhikkhavo tattha satthuno..

54.

“sāvatthi nāma nagaraṁ, rājā tatthāsi kosalo.

rathena nāgayuttena, upesi bodhimuttamaṁ..

55.

“tassāhaṁ nāgaṁ disvāna, pubbakammaṁ anussariṁ.

añjaliṁ paggahetvāna, samayaṁ agamāsahaṁ..

56.

“jātiyā sattavassova, pabbajiṁ anagāriyaṁ.

yo so buddhaṁ upaṭṭhāsi, ānando nāma sāvako..

57.

“gatimā dhitimā ceva, satimā ca bahussuto.

rañño cittaṁ pasādento, niyyādesi mahājuti..

58.

“tassāhaṁ dhammaṁ sutvāna, pubbakammaṁ anussariṁ.

tattheva ṭhitako santo, arahattamapāpuṇiṁ..

59.

“ekaṁsaṁ cīvaraṁ katvā, sire katvāna añjaliṁ.

sambuddhaṁ abhivādetvā, imaṁ vācaṁ udīrayiṁ..

60.

“`padumuttarabuddhassa, dvipadindassa satthuno.

nigguṇḍipupphaṁ paggayha, sīhāsane ṭhapesahaṁ..

61.

“`tena kammena dvipadinda, lokajeṭṭha narāsabha.

pattomhi acalaṁ ṭhānaṁ, hitvā jayaparājayaṁ'..

62.

“pañcavīsasahassamhi, kappānaṁ manujādhipā.

abbudanirabbudāni, aṭṭhaṭṭhāsiṁsu khattiyā..

63.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā nigguṇḍipupphiyo thero imā gāthāyo abhāsitthāti.

nigguṇḍipupphiyattherassāpadānaṁ sattamaṁ.

8. sumanāveḷiyattheraapadānaṁ

64.

“vessabhussa bhagavato, lokajeṭṭhassa tādino.

sabbe janā samāgamma, mahāpūjaṁ karonti te..

65.

“sudhāya piṇḍaṁ katvāna, āveḷaṁ sumanāyahaṁ.

sīhāsanassa purato, abhiropesahaṁ tadā..

66.

“sabbe janā samāgamma, pekkhanti pupphamuttamaṁ.

kenidaṁ pūjitaṁ pupphaṁ, buddhaseṭṭhassa tādino..

67.

“tena cittappasādena, nimmānaṁ upapajjahaṁ.

anubhomi {anubhosiṁ (sī0)} sakaṁ kammaṁ, pubbe sukatamattano..

68.

“yaṁ yaṁ yonupapajjāmi, devattaṁ atha mānusaṁ.

sabbesānaṁ piyo homi, pupphapūjāyidaṁ phalaṁ..

69.

“nābhijānāmi kāyena, vācāya uda cetasā.

saṁyatānaṁ tapassīnaṁ, kataṁ akkositaṁ mayā..

70.

“tena sucaritenāhaṁ, cittassa paṇidhīhi ca.

sabbesaṁ pūjito homi, anakkosassidaṁ phalaṁ..

71.

“ito ekādase kappe, sahassārosi khattiyo.

sattaratanasampanno, cakkavattī mahabbalo..

72.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sumanāveḷiyo thero imā gāthāyo abhāsitthāti.

sumanāveḷiyattherassāpadānaṁ aṭṭhamaṁ.

9. pupphacchattiyattheraapadānaṁ

73.

“siddhatthassa bhagavato, lokajeṭṭhassa tādino.

saccaṁ pakāsayantassa, nibbāpentassa pāṇino..

74.

“jalajaṁ āharitvāna, satapattaṁ manoramaṁ.

pupphassa chattaṁ katvāna, buddhassa abhiropayiṁ..

75.

“siddhattho ca lokavidū, āhutīnaṁ paṭiggaho.

bhikkhusaṅghe ṭhito satthā, imaṁ gāthaṁ abhāsatha..

76.

“`yo me cittaṁ pasādetvā, pupphacchattaṁ adhārayiṁ.

tena cittappasādena, duggatiṁ so na gacchati'..

77.

“idaṁ vatvāna sambuddho, siddhattho lokanāyako.

uyyojetvāna parisaṁ, vehāsaṁ nabhamuggami..

78.

“vuṭṭhite naradevamhi, setacchattampi vuṭṭhahi.

purato buddhaseṭṭhassa, gacchati chattamuttamaṁ..

79.

“catunnavutito kappe, yaṁ chattaṁ abhiropayiṁ.

duggatiṁ nābhijānāmi, pupphacchattassidaṁ phalaṁ..

80.

“catusattatikappamhi, aṭṭha jalasikhā ahū.

sattaratanasampannā, cakkavattī mahabbalā..

81.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pupphacchattiyo thero imā gāthāyo abhāsitthāti.

pupphacchattiyattherassāpadānaṁ navamaṁ.

10. saparivārachattadāyakattheraapadānaṁ

82.

“padumuttaro lokavidū, āhutīnaṁ paṭiggaho.

ākāse jalavuṭṭhīva vassate {vassati (sī0 syā0), vasseti (?)} dhammavuṭṭhiyā..

83.

“tamaddasāsiṁ sambuddhaṁ, desentaṁ amataṁ padaṁ.

sakaṁ cittaṁ pasādetvā, agamāsiṁ sakaṁ gharaṁ..

84.

“chattaṁ alaṅkataṁ gayha, upagacchiṁ naruttamaṁ.

haṭṭho haṭṭhena cittena, ākāse ukkhipiṁ ahaṁ..

85.

“susaṅgahitayānaṁva, dantova sāvakuttamo.

upagantvāna sambuddhaṁ, matthake sampatiṭṭhahi..

86.

“anukampako kāruṇiko, buddho lokagganāyako.

bhikkhusaṅghe nisīditvā, imā gāthā abhāsatha..

87.

“`yena chattamidaṁ dinnaṁ, alaṅkataṁ manoramaṁ.

tena cittappasādena, duggatiṁ so na gacchati..

88.

“`sattakkhattuñca devesu, devarajjaṁ karissati.

bāttiṁsakkhattuñca rājā, cakkavattī bhavissati..

89.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

90.

“`tassa dhammesu dāyādo, oraso dhammanimmito.

sabbāsave pariññāya, nibbāyissatināsavo'..

91.

“buddhassa giramaññāya, vācāsabhimudīritaṁ.

pasannacitto sumano, bhiyyo hāsaṁ janesahaṁ..

92.

“jahitvā mānusaṁ yoniṁ, dibbaṁ yoniṁ {devayoniṁ (sī0), dibbayoniṁ (syā0)} majjhagaṁ.

vimānamuttamaṁ mayhaṁ, abbhuggataṁ manoramaṁ..

93.

“vimānā nikkhamantassa, setacchattaṁ dharīyati.

tadā saññaṁ paṭilabhiṁ, pubbakammassidaṁ phalaṁ..

94.

“devalokā cavitvāna, manussattañca āgamiṁ.

chattiṁsakkhattuṁ cakkavattī, sattakappasatamhito..

95.

“tamhā kāyā cavitvāna, āgacchiṁ {agañchiṁ (?)} tidasaṁ puraṁ.

saṁsaritvānupubbena, mānusaṁ punarāgamiṁ..

96.

“okkantaṁ mātukucchiṁ maṁ, settacchattaṁ adhārayuṁ.

jātiyā sattavassohaṁ, pabbajiṁ anagāriyaṁ..

97.

“sunando nāma nāmena, brāhmaṇo mantapāragū.

phalikaṁ chattamādāya, sāvakaggassa so tadā..

98.

“anumodi mahāvīro, sāriputto mahākathī.

sutvānumodanaṁ tassa, pubbakammamanussariṁ..

99.

“añjaliṁ paggahetvāna, sakaṁ cittaṁ pasādayiṁ.

saritvā purimaṁ kammaṁ, arahattamapāpuṇiṁ..

100.

“uṭṭhāya āsanā tamhā, sire katvāna añjaliṁ.

sambuddhaṁ abhivādetvā, imaṁ vācaṁ udīriyiṁ..

101.

“satasahassito kappe, buddho loke anuttaro.

padumuttaro lokavidū, āhutīnaṁ paṭiggaho..

102.

“tassa chattaṁ mayā dinnaṁ, vicittaṁ samalaṅkataṁ.

ubho hatthehi paggaṇhi, sayambhū aggapuggalo..

103.

“aho buddho aho dhammo, aho no satthusampadā.

ekacchattassa dānena, duggatiṁ nupapajjahaṁ..

104.

“kilesā jhāpitā mayhaṁ, bhavā sabbe samūhatā.

sabbāsave pariññāya, viharāmi anāsavo..

105.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saparivārachattadāyako thero imā gāthāyo abhāsitthāti.

saparivārachattadāyakattherassāpadānaṁ dasamaṁ.

umāpupphiyavaggo tettiṁsatimo.

tassuddānaṁ --

umāpupphañca pulinaṁ, hāso yañño nimittako.

saṁsāvako nigguṇḍī ca, sumanaṁ pupphachattako.

saparivārachatto ca, gāthā sattasatuttarāti..

34. gandhodakavaggo

1. gandhadhūpiyattheraapadānaṁ

1.

“siddhatthassa bhagavato, gandhadhūpaṁ adāsahaṁ.

sumanehi paṭicchannaṁ, buddhānucchavikañca taṁ..

2.

“kañcanagghiyasaṅkāsaṁ, buddhaṁ lokagganāyakaṁ.

indīvaraṁva jalitaṁ, ādittaṁva hutāsanaṁ..

3.

“byagghusabhaṁva pavaraṁ, abhijātaṁva kesariṁ.

nisinnaṁ samaṇānaggaṁ, bhikkhusaṅghapurakkhataṁ..

4.

“disvā cittaṁ pasādetvā, paggahetvāna añjaliṁ.

vanditvā satthuno pāde, pakkāmiṁ uttarāmukho..

5.

“catunnavutito kappe, yaṁ gandhamadadiṁ tadā.

duggatiṁ nābhijānāmi, gandhapūjāyidaṁ phalaṁ..

6.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā gandhadhūpiyo thero imā gāthāyo abhāsitthāti.

gandhadhūpiyattherassāpadānaṁ paṭhamaṁ.

2. udakapūjakattheraapadānaṁ

7.

“suvaṇṇavaṇṇaṁ sambuddhaṁ, gacchantaṁ anilañjase.

ghatāsanaṁva jalitaṁ, ādittaṁva hutāsanaṁ..

8.

“pāṇinā udakaṁ gayha, ākāse ukkhipiṁ ahaṁ.

sampaṭicchi mahāvīro, buddho kāruṇiko isi..

9.

“antalikkhe ṭhito satthā, padumuttaranāmako.

mama saṅkappamaññāya, imaṁ gāthamabhāsatha..

10.

“`iminā dakadānena, pītiuppādanena ca.

kappasatasahassampi, duggatiṁ nupapajjasi'..

11.

“tena kammena dvipadinda, lokajeṭṭha narāsabha.

pattomhi acalaṁ ṭhānaṁ, hitvā jayaparājayaṁ..

12.

“sahassarājanāmena, tayo ca cakkavattino.

pañcasaṭṭhikappasate, cāturantā janādhipā..

13.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā udakapūjako thero imā gāthāyo abhāsitthāti.

udakapūjakattherassāpadānaṁ dutiyaṁ.

3. punnāgapupphiyattheraapadānaṁ

14.

“kānanaṁ vanamogayha, vasāmi luddako ahaṁ.

punnāgaṁ pupphitaṁ disvā, buddhaseṭṭhaṁ anussariṁ..

15.

“taṁ pupphaṁ ocinitvāna, sugandhaṁ gandhitaṁ subhaṁ.

thūpaṁ katvāna puline, buddhassa abhiropayiṁ..

16.

“dvenavute ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

17.

“ekamhi navute kappe, eko āsiṁ tamonudo.

sattaratanasampanno, cakkavattī mahabbalo..

18.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā punnāgapupphiyo thero imā gāthāyo abhāsitthāti.

punnāgapupphiyattherassāpadānaṁ tatiyaṁ.

4. ekadussadāyakattheraapadānaṁ

19.

“nagare haṁsavatiyā, ahosiṁ tiṇahārako.

tiṇahārena jīvāmi, tena posemi dārake..

20.

“padumuttaro nāma jino, sabbadhammāna pāragū.

tamandhakāraṁ nāsetvā, uppajji lokanāyako..

21.

“sake ghare nisīditvā, evaṁ cintesahaṁ tadā.

`buddho loke samuppanno, deyyadhammo ca natthi me..

22.

“`idaṁ me sāṭakaṁ ekaṁ, natthi me koci dāyako.

dukkho nirayasamphasso, ropayissāmi dakkhiṇaṁ'..

23.

“evāhaṁ cintayitvāna, sakaṁ cittaṁ pasādayiṁ.

ekaṁ dussaṁ gahetvāna, buddhaseṭṭhassadāsahaṁ..

24.

“ekaṁ dussaṁ daditvāna, ukkuṭṭhiṁ sampavattayiṁ.

yadi buddho tuvaṁ vīra, tārehi maṁ mahāmuni..

25.

“padumuttaro lokavidū, āhutīnaṁ paṭiggaho.

mama dānaṁ pakittento, akā me anumodanaṁ..

26.

“`iminā ekadussena, cetanāpaṇidhīhi ca.

kappasatasahassāni, vinipātaṁ na gacchati..

27.

“`chattiṁsakkhattuṁ devindo, devarajjaṁ karissati.

tettiṁsakkhattuṁ rājā ca, cakkavattī bhavissati.

padesarajjaṁ vipulaṁ, gaṇanāto asaṅkhiyaṁ..

28.

“`devaloke manusse vā, saṁsaranto tuvaṁ bhave.

rūpavā guṇasampanno, anavakkantadehavā.

akkhobhaṁ amitaṁ dussaṁ, labhissasi yadicchakaṁ'..

29.

“idaṁ vatvāna sambuddho, jalajuttamanāmako.

nabhaṁ abbhuggamī dhīro, haṁsarājāva ambare..

30.

“yaṁ yaṁ yonupapajjāmi, devattaṁ atha mānusaṁ.

bhoge me ūnatā natthi, ekadussassidaṁ phalaṁ..

31.

“paduddhāre paduddhāre, dussaṁ nibbattate mamaṁ.

heṭṭhā dussamhi tiṭṭhāmi, upari chadanaṁ mama..

32.

“cakkavāḷamupādāya, sakānanaṁ sapabbataṁ.

icchamāno cahaṁ ajja, dussehi chādayeyyahaṁ..

33.

“teneva ekadussena, saṁsaranto bhavābhave.

suvaṇṇavaṇṇo hutvāna, saṁsarāmi bhavābhave..

34.

“vipākaṁ ekadussassa, najjhagaṁ katthacikkhayaṁ.

ayaṁ me antimā jāti, vipaccati idhāpi me..

35.

“satasahassito kappe, yaṁ dussamadadiṁ tadā.

duggatiṁ nābhijānāmi, ekadussassidaṁ phalaṁ..

36.

“kilesā jhāpitā mayhaṁ, bhavā sabbe samūhatā.

nāgova bandhanaṁ chetvā, viharāmi anāsavo..

37.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekadussadāyako thero imā gāthāyo abhāsitthāti.

ekadussadāyakattherassāpadānaṁ catutthaṁ.

5. phusitakampiyattheraapadānaṁ

38.

“vipassī nāma {sabbatthapi evameva dissati}

sambuddho, lokajeṭṭho narāsabho.

khīṇāsavehi sahito, saṅghārāme vasī tadā..

39.

“ārāmadvārā nikkhamma, vipassī {sabbatthapi evameva dissati} lokanāyako.

saha satasahassehi, aṭṭha {sahassasatasissehi, aṭṭha (ka0), aṭṭha satasahassehi, saha (?)} khīṇāsavehi so..

40.

“ajinena nivatthohaṁ, vākacīradharopi ca.

kusumodakamādāya {kusumbhodaka ... (sī0 syā0)}, sambuddhaṁ upasaṅkamiṁ..

41.

“sakaṁ cittaṁ pasādetvā, vedajāto katañjalī.

kusumodakamādāya, buddhamabbhukkiriṁ ahaṁ..

42.

“tena kammena sambuddho, jalajuttamanāmako {sabbatthapi evameva dissati}.

mama kammaṁ pakittetvā, agamā yena patthitaṁ..

43.

“phusitā pañcasahassā, yehi pūjesahaṁ jinaṁ.

aḍḍhateyyasahassehi, devarajjaṁ akārayiṁ..

44.

“aḍḍhateyyasahassehi, cakkavattī ahosahaṁ.

avasesena kammena, arahattamapāpuṇiṁ..

45.

“devarājā yadā homi {ahosiṁ (syā0 ka0)}, manujādhipatī yadā {tadā (syā0 ka0)}.

tameva nāmadheyyaṁ me, phusito nāma homahaṁ..

46.

“devabhūtassa santassa, athāpi mānusassa vā.

samantā byāmato mayhaṁ, phusitaṁva pavassati..

47.

“bhavā ugghāṭitā mayhaṁ, kilesā jhāpitā mama.

sabbāsavaparikkhīṇo, phusitassa idaṁ phalaṁ..

48.

“candanasseva me kāyā, tathā gandho pavāyati.

sarīrato mama gandho, aḍḍhakose pavāyati..

49.

“dibbagandhaṁ sampavantaṁ, puññakammasamaṅginaṁ.

gandhaṁ ghatvāna jānanti, phusito āgato idha..

50.

“sākhāpalāsakaṭṭhāni, tiṇānipi ca sabbaso.

mama saṅkappamaññāya, gandho sampajjate khaṇe..

51.

“satasahassito {sabbatthapi evameva dissati} kappe, candanaṁ abhipūjayiṁ.

duggatiṁ nābhijānāmi, phusitassa idaṁ phalaṁ..

52.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā phusitakampiyo thero imā gāthāyo abhāsitthāti.

phusitakampiyattherassāpadānaṁ pañcamaṁ.

6. pabhaṅkarattheraapadānaṁ

53.

“padumuttarabhagavato, lokajeṭṭhassa tādino.

vipine cetiyaṁ āsi, vāḷamigasamākule..

54.

“na koci visahi gantuṁ, cetiyaṁ abhivandituṁ.

tiṇakaṭṭhalatonaddhaṁ, paluggaṁ āsi cetiyaṁ..

55.

“vanakammiko tadā āsiṁ, pitumātumatenahaṁ {pitupetāmahenahaṁ (sī0), pitāpetāmahenahaṁ (syā0)}.

addasaṁ vipine thūpaṁ, luggaṁ tiṇalatākulaṁ..

56.

“disvānāhaṁ buddhathūpaṁ, garucittaṁ upaṭṭhahiṁ.

buddhaseṭṭhassa thūpoyaṁ, paluggo acchatī vane..

57.

“nacchannaṁ nappatirūpaṁ, jānantassa guṇāguṇaṁ.

buddhathūpaṁ asodhetvā, aññaṁ kammaṁ payojaye..

58.

“tiṇakaṭṭhañca valliñca, sodhayitvāna cetiye.

vanditvā aṭṭha vārāni {aṭṭha ṭhānāni (ka0)}, paṭikuṭiko agacchahaṁ..

59.

“tena kammena sukatena, cetanāpaṇidhīhi ca.

jahitvā mānusaṁ dehaṁ, tāvatiṁsamagacchahaṁ..

60.

“tattha me sukataṁ byamhaṁ, sovaṇṇaṁ sapabhassaraṁ.

saṭṭhiyojanamubbiddhaṁ, tiṁsayojanavitthataṁ..

61.

“tisatāni ca vārāni, devarajjamakārayiṁ.

pañcavīsatikkhattuñca, cakkavattī ahosahaṁ..

62.

“bhavābhave saṁsaranto, mahābhogaṁ labhāmahaṁ.

bhoge me ūnatā natthi, sodhanāya idaṁ phalaṁ..

63.

“sivikā hatthikhandhena, vipine gacchato mama.

yaṁ yaṁ disāhaṁ gacchāmi, saraṇaṁ sampate {sijjhate (ka0)} vanaṁ..

64.

“khāṇuṁ vā kaṇṭakaṁ vāpi, nāhaṁ passāmi cakkhunā.

puññakammena saṁyutto, sayamevāpanīyare..

65.

“kuṭṭhaṁ gaṇḍo kilāso ca, apamāro vitacchikā.

daddu kacchu {kaṇḍu (syā0)} ca me natthi, sodhanāya idaṁ phalaṁ..

66.

“aññampi me acchariyaṁ, buddhathūpassa sodhane {buddhathūpamhi sodhite (syā0)}.

nābhijānāmi me kāye, jātaṁ piḷakabindukaṁ..

67.

“aññampi me acchariyaṁ, buddhathūpamhi sodhite {sabbatthapi evameva dissati, tathā uparipi}.

duve bhave saṁsarāmi, devatte atha mānuse..

68.

“aññampi me acchariyaṁ, buddhathūpamhi sodhite.

suvaṇṇavaṇṇo sabbattha, sappabhāso bhavāmahaṁ..

69.

“aññampi me acchariyaṁ, buddhathūpamhi sodhite.

amanāpaṁ vivajjati, manāpaṁ upatiṭṭhati..

70.

“aññampi me acchariyaṁ, buddhathūpamhi sodhite.

visuddhaṁ hoti me cittaṁ, ekaggaṁ susamāhitaṁ..

71.

“aññampi me acchariyaṁ, buddhathūpamhi sodhite.

ekāsane nisīditvā, arahattamapāpuṇiṁ..

72.

“satasahassito kappe, yaṁ kammamakariṁ tadā.

duggatiṁ nābhijānāmi, sodhanāya idaṁ phalaṁ..

73.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pabhaṅkaro thero imā gāthāyo abhāsitthāti.

pabhaṅkarattherassāpadānaṁ chaṭṭhaṁ.

7. tiṇakuṭidāyakattheraapadānaṁ

74.

“nagare bandhumatiyā, ahosiṁ parakammiko.

parakammāyane yutto, parabhattaṁ apassito..

75.

“rahogato nisīditvā, evaṁ cintesahaṁ tadā.

buddho loke samuppanno, adhikāro ca natthi me..

76.

“kālo me gatiṁ {kālo gatiṁ me (sī0 syā0)} sodhetuṁ, khaṇo me paṭipādito.

dukkho nirayasamphasso, apuññānañhi pāṇinaṁ..

77.

“evāhaṁ cintayitvāna, kammasāmiṁ upāgamiṁ.

ekāhaṁ kammaṁ yācitvā, vipinaṁ pāvisiṁ ahaṁ..

78.

“tiṇakaṭṭhañca valliñca, āharitvānahaṁ tadā.

tidaṇḍake ṭhapetvāna, akaṁ tiṇakuṭiṁ ahaṁ..

79.

“saṅghassatthāya kuṭikaṁ, niyyādetvāna {niyyātetvāna (sī0)} taṁ ahaṁ.

tadaheyeva āgantvā, kammasāmiṁ upāgamiṁ..

80.

“tena kammena sukatena, tāvatiṁsamagacchahaṁ.

tattha me sukataṁ byamhaṁ, kuṭikāya sunimmitaṁ {tiṇakuṭikāya nimmitaṁ (sī0)}..

81.

“sahassakaṇḍaṁ satabheṇḍu, dhajālu haritāmayaṁ.

satasahassaniyyūhā, byamhe pātubhaviṁsu me..

82.

“yaṁ yaṁ yonupapajjāmi, devattaṁ atha mānusaṁ.

mama saṅkappamaññāya, pāsādo upatiṭṭhati..

83.

“bhayaṁ vā chambhitattaṁ vā, lomahaṁso na vijjati.

tāsaṁ mama na jānāmi, tiṇakuṭikāyidaṁ {tiṇakuṭiyidaṁ (ka0)} phalaṁ..

84.

“sīhabyagghā ca dīpī ca, acchakokataracchakā {taracchayo (syā0 ka0)}.

sabbe maṁ parivajjenti, tiṇakuṭikāyidaṁ phalaṁ..

85.

“sarīsapā {siriṁsapā (sī0 syā0), sariṁsapā (ka0)} ca bhūtā ca, ahī kumbhaṇḍarakkhasā.

tepi maṁ parivajjenti, tiṇakuṭikāyidaṁ phalaṁ..

86.

“na pāpasupinassāpi, sarāmi dassanaṁ mama.

upaṭṭhitā sati mayhaṁ, tiṇakuṭikāyidaṁ phalaṁ..

87.

“tāyeva tiṇakuṭikāya, anubhotvāna sampadā.

gotamassa bhagavato, dhammaṁ sacchikariṁ ahaṁ..

88.

“ekanavutito kappe, yaṁ kammamakariṁ tadā.

duggatiṁ nābhijānāmi, tiṇakuṭikāyidaṁ phalaṁ..

89.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tiṇakuṭidāyako thero imā gāthāyo abhāsitthāti.

tiṇakuṭidāyakattherassāpadānaṁ sattamaṁ.

8. uttareyyadāyakattheraapadānaṁ

90.

“nagare haṁsavatiyā, ahosiṁ brāhmaṇo tadā.

ajjhāyako mantadharo, tiṇṇaṁ vedāna pāragū..

91.

“purakkhato sasissehi, jātimā ca susikkhito.

toyābhisecanatthāya, nagarā nikkhamiṁ tadā..

92.

“padumuttaro nāma jino, sabbadhammāna pāragū.

khīṇāsavasahassehi, pāvisī nagaraṁ jino..

93.

“sucārurūpaṁ disvāna, āneñjakāritaṁ viya.

parivutaṁ arahantehi, disvā cittaṁ pasādayiṁ..

94.

“sirasmiṁ añjaliṁ katvā, namassitvāna subbataṁ.

pasannacitto sumano, uttarīyamadāsahaṁ..

95.

“ubho hatthehi paggayha, sāṭakaṁ ukkhipiṁ ahaṁ.

yāvatā buddhaparisā, tāva chādesi sāṭako..

96.

“piṇḍacāraṁ carantassa, mahābhikkhugaṇādino.

chadaṁ karonto aṭṭhāsi, hāsayanto mamaṁ tadā..

97.

“gharato nikkhamantassa, sayambhū aggapuggalo.

vīthiyaṁva ṭhito satthā, akā me {akāsi (syā0)} anumodanaṁ..

98.

“pasannacitto sumano, yo me adāsi sāṭakaṁ.

tamahaṁ kittayissāmi, suṇotha mama bhāsato..

99.

“`tiṁsakappasahassāni, devaloke ramissati.

paññāsakkhattuṁ devindo, devarajjaṁ karissati..

100.

“`devaloke vasantassa, puññakammasamaṅgino.

samantā yojanasataṁ, dussacchannaṁ bhavissati..

101.

“`chattiṁsakkhattuṁ rājā ca, cakkavattī bhavissati.

padesarajjaṁ vipulaṁ, gaṇanāto asaṅkhiyaṁ..

102.

“`bhave saṁsaramānassa, puññakammasamaṅgino.

manasā patthitaṁ sabbaṁ, nibbattissati tāvade..

103.

“`koseyyakambaliyāni {koseyyakambalīyāni (sī0)}, khomakappāsikāni ca.

mahagghāni ca dussāni, paṭilacchatiyaṁ naro..

104.

“`manasā patthitaṁ sabbaṁ, paṭilacchatiyaṁ naro.

ekadussassa vipākaṁ, anubhossati sabbadā..

105.

“`so pacchā pabbajitvāna, sukkamūlena codito.

gotamassa bhagavato, dhammaṁ sacchikarissati'..

106.

“aho me sukataṁ kammaṁ, sabbaññussa mahesino.

ekāhaṁ sāṭakaṁ datvā, pattomhi amataṁ padaṁ..

107.

“maṇḍape rukkhamūle vā, vasato suññake ghare.

dhāreti dussachadanaṁ, samantā byāmato mama..

108.

“aviññattaṁ nivāsemi {aviññattāni sevāmi (?)}, cīvaraṁ paccayañcahaṁ.

lābhī {lābhimhi (syā0)} annassa pānassa, uttareyyassidaṁ phalaṁ..

109.

“satasahassito kappe, yaṁ kammamakariṁ tadā.

duggatiṁ nābhijānāmi, vatthadānassidaṁ phalaṁ..

110.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā uttareyyadāyako thero imā gāthāyo abhāsitthāti.

uttareyyadāyakattherassāpadānaṁ aṭṭhamaṁ.

9. dhammasavaniyattheraapadānaṁ

111.

“padumuttaro nāma jino, sabbadhammāna pāragū.

catusaccaṁ pakāsento, santāresi bahuṁ janaṁ..

112.

“ahaṁ tena samayena, jaṭilo uggatāpano.

dhunanto vākacīrāni, gacchāmi ambare tadā..

113.

“buddhaseṭṭhassa upari, gantuṁ na visahāmahaṁ.

pakkhīva selamāsajja {selamāpajja (syā0)}, gamanaṁ na labhāmahaṁ..

114.

“na me idaṁ bhūtapubbaṁ, iriyassa vikopanaṁ.

dake yathā ummujjitvā, evaṁ gacchāmi ambare..

115.

“uḷārabhūto manujo, heṭṭhāsīno {heṭṭhāpi no (ka0)} bhavissati.

handa menaṁ gavesissaṁ, api atthaṁ labheyyahaṁ..

116.

“orohanto antalikkhā, saddamassosi satthuno.

aniccataṁ kathentassa, tamahaṁ uggahiṁ tadā..

117.

“aniccasaññamuggayha, agamāsiṁ mamassamaṁ.

yāvatāyuṁ vasitvāna, tattha kālaṅkato ahaṁ..

118.

“carime vattamānamhi, taṁ dhammasavanaṁ {dhammasavaṇaṁ (sī0)} sariṁ.

tena kammena sukatena, tāvatiṁsamagacchahaṁ..

119.

“tiṁsakappasahassāni, devaloke ramiṁ ahaṁ.

ekapaññāsakkhattuñca, devarajjamakārayiṁ..

120.

“ekasattatikkhattuñca, cakkavattī ahosahaṁ.

padesarajjaṁ vipulaṁ, gaṇanāto asaṅkhiyaṁ..

121.

“pitugehe nisīditvā, samaṇo bhāvitindriyo.

gāthāya paridīpento, aniccatamudāhari {aniccavatthudāhari (syā0 ka0)}..

122.

“anussarāmi taṁ saññaṁ, saṁsaranto bhavābhave.

na koṭiṁ paṭivijjhāmi {na koci paṭivajjāmi (ka0)}, nibbānaṁ accutaṁ padaṁ {ayaṁ gāthā upari 43 vagge sattamāpadāne purimagāthāya puretaraṁ dissati}..

123.

“aniccā vata saṅkhārā, uppādavayadhammino.

uppajjitvā nirujjhanti, tesaṁ vūpasamo sukho..

124.

“saha gāthaṁ suṇitvāna, pubbakammaṁ anussariṁ.

ekāsane nisīditvā, arahattamapāpuṇiṁ..

125.

“jātiyā sattavassohaṁ, arahattamapāpuṇiṁ.

upasampādayi buddho, guṇamaññāya cakkhumā..

126.

“dārakova ahaṁ santo, karaṇīyaṁ samāpayiṁ.

kiṁ me karaṇīyaṁ ajja, sakyaputtassa sāsane..

127.

“satasahassito kappe, yaṁ kammamakariṁ tadā.

duggatiṁ nābhijānāmi, saddhammasavane phalaṁ..

128.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā dhammasavaniyo thero imā gāthāyo abhāsitthāti.

dhammasavaniyattherassāpadānaṁ navamaṁ.

10. ukkhittapadumiyattheraapadānaṁ

129.

“nagare haṁsavatiyā, ahosiṁ māliko tadā.

ogāhetvā padumasaraṁ, satapattaṁ ocināmahaṁ..

130.

“padumuttaro nāma jino, sabbadhammāna pāragū.

saha satasahassehi {satasahassasissehi (ka0)}, santacittehi tādibhi..

131.

“khīṇāsavehi suddhehi, chaḷabhiññehi jhāyibhi {so tadā (sī0), so saha (ka0)}.

mama vuddhiṁ samanvesaṁ, āgacchi mama santikaṁ {mama santike (sī0), purisuttamo (syā0 ka0)}..

132.

“disvānahaṁ devadevaṁ, sayambhuṁ lokanāyakaṁ.

vaṇṭe chetvā satapattaṁ, ukkhipimambare tadā..

133.

“yadi buddho tuvaṁ vīra, lokajeṭṭho narāsabho.

sayaṁ gantvā satapattā, matthake dhārayantu te..

134.

“adhiṭṭhahi mahāvīro, lokajeṭṭho narāsabho.

buddhassa ānubhāvena, matthake dhārayiṁsu te..

135.

“tena kammena sukatena, cetanāpaṇidhīhi ca.

jahitvā mānusaṁ dehaṁ, tāvatiṁsamagacchahaṁ..

136.

“tattha me sukataṁ byamhaṁ, satapattanti vuccati.

saṭṭhiyojanamubbiddhaṁ, tiṁsayojanavitthataṁ..

137.

“sahassakkhattuṁ devindo, devarajjamakārayiṁ.

pañcasattatikkhattuñca, cakkavattī ahosahaṁ..

138.

“padesarajjaṁ vipulaṁ, gaṇanāto asaṅkhiyaṁ.

anubhomi sakaṁ kammaṁ, pubbe sukatamattano..

139.

“tenevekapadumena, anubhotvāna sampadā.

gotamassa bhagavato, dhammaṁ sacchikariṁ ahaṁ..

140.

“kilesā jhāpitā mayhaṁ, bhavā sabbe samūhatā.

nāgova bandhanaṁ chetvā, viharāmi anāsavo..

141.

“satasahassito kappe, yaṁ pupphamabhipūjayiṁ.

duggatiṁ nābhijānāmi, ekapadumassidaṁ phalaṁ..

142.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ukkhittapadumiyo thero imā gāthāyo abhāsitthāti.

ukkhittapadumiyattherassāpadānaṁ dasamaṁ.

gandhodakavaggo catutiṁsatimo.

tassuddānaṁ --

gandhadhūpo udakañca, punnāga ekadussakā.

phusito ca pabhaṅkaro, kuṭido uttarīyako..

savanī ekapadumī, gāthāyo sabbapiṇḍitā.

ekaṁ gāthāsatañceva, catutālīsameva ca..

35. ekapadumiyavaggo

1. ekapadumiyattheraapadānaṁ

1.

“padumuttaro nāma jino, sabbadhammāna pāragū.

bhavābhave vibhāvento, tāresi janataṁ bahuṁ..

2.

“haṁsarājā tadā homi, dijānaṁ pavaro ahaṁ.

jātassaraṁ samogayha, kīḷāmi haṁsakīḷitaṁ..

3.

“padumuttaro lokavidū, āhutīnaṁ paṭiggaho.

jātassarassa upari, āgacchi tāvade jino..

4.

“disvānahaṁ devadevaṁ, sayambhuṁ lokanāyakaṁ.

vaṇṭe chetvāna padumaṁ, satapattaṁ manoramaṁ..

5.

“mukhatuṇḍena paggayha, pasanno lokanāyake {vippasannena cetasā (syā0)}.

ukkhipitvāna gagaṇe {ukkhipitvā nalāṭena (ka0)}, buddhaseṭṭhaṁ apūjayiṁ..

6.

“padumuttaro lokavidū, āhutīnaṁ paṭiggaho.

antalikkhe ṭhito satthā, akā me anumodanaṁ..

7.

“`iminā ekapadumena, cetanāpaṇidhīhi ca.

kappānaṁ satasahassaṁ, vinipātaṁ na gacchasi'..

8.

“idaṁ vatvāna sambuddho, jalajuttamanāmako.

mama kammaṁ pakittetvā, agamā yena patthitaṁ..

9.

“satasahassito kappe, yaṁ kammamakariṁ tadā.

duggatiṁ nābhijānāmi, buddhapūjāyidaṁ phalaṁ..

10.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā ekapadumiyo thero imā gāthāyo abhāsitthāti.

ekapadumiyattherassāpadānaṁ paṭhamaṁ.

2. tīṇuppalamāliyattheraapadānaṁ

11.

“candabhāgānadītīre, ahosiṁ vānaro tadā.

addasaṁ virajaṁ buddhaṁ, nisinnaṁ pabbatantare..

12.

“obhāsentaṁ disā sabbā, sālarājaṁva phullitaṁ.

lakkhaṇabyañjanūpetaṁ, disvā attamano ahuṁ..

13.

“udaggacitto sumano, pītiyā haṭṭhamānaso.

tīṇi uppalapupphāni, matthake abhiropayiṁ..

14.

“pupphāni abhiropetvā, vipassissa mahesino.

sagāravo bhavitvāna {gamitvāna (sī0), namitvāna (ka0)}, pakkāmiṁ uttarāmukho..

15.

“gacchanto paṭikuṭiko, vippasannena cetasā.

selantare patitvāna {papatitvā (syā0 ka0)}, pāpuṇiṁ jīvitakkhayaṁ..

16.

“tena kammena sukatena, cetanāpaṇidhīhi ca.

jahitvā mānusaṁ dehaṁ {purimaṁ jātiṁ (?) upari 38 vagge tatiyāpadāne evameva dissati}, tāvatiṁsamagacchahaṁ..

17.

“satānaṁ tīṇikkhattuñca, devarajjaṁ akārayiṁ.

satānaṁ pañcakkhattuñca, cakkavattī ahosahaṁ..

18.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

19.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tīṇuppalamāliyo {tiuppalamāliyo (sī0)} thero imā gāthāyo abhāsitthāti.

tīṇuppalamāliyattherassāpadānaṁ dutiyaṁ.

3. dhajadāyakattheraapadānaṁ

20.

“tisso nāma ahu satthā, lokajeṭṭho narāsabho.

tayopadhikkhaye {tassopadhikkhaye (sī0)} disvā, dhajaṁ āropitaṁ mayā..

21.

“tena kammena sukatena, cetanāpaṇidhīhi ca.

jahitvā mānusaṁ dehaṁ, tāvatiṁsamagacchahaṁ..

22.

“satānaṁ tīṇikkhattuñca, devarajjaṁ akārayiṁ.

satānaṁ pañcakkhattuñca, cakkavattī ahosahaṁ..

23.

“padesarajjaṁ vipulaṁ, gaṇanāto asaṅkhiyaṁ.

anubhomi sakaṁ kammaṁ, pubbe sukatamattano..

24.

“dvenavute ito kappe, yaṁ kammamakariṁ tadā.

duggatiṁ nābhijānāmi, dhajadānassidaṁ phalaṁ..

25.

“icchamāno cahaṁ ajja, sakānanaṁ sapabbataṁ.

khomadussena chādeyyaṁ, tadā mayhaṁ kate phalaṁ..

26.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā dhajadāyako thero imā gāthāyo abhāsitthāti.

dhajadāyakattherassāpadānaṁ tatiyaṁ.

4. tikiṅkaṇipūjakattheraapadānaṁ

27.

“himavantassāvidūre, bhūtagaṇo nāma pabbato.

tatthaddasaṁ paṁsukūlaṁ, dumaggamhi vilaggitaṁ..

28.

“tīṇi kiṅkaṇipupphāni, ocinitvānahaṁ tadā.

haṭṭho haṭṭhena cittena, paṁsukūlaṁ apūjayiṁ..

29.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, tiṇṇaṁ pupphānidaṁ phalaṁ..

30.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tikiṅkaṇipūjako thero imā gāthāyo abhāsitthāti.

tikiṅkaṇipūjakattherassāpadānaṁ catutthaṁ.

5. naḷāgārikattheraapadānaṁ

31.

“himavantassāvidūre, hārito nāma pabbato.

sayambhū nārado nāma, rukkhamūle vasī tadā..

32.

“naḷāgāraṁ karitvāna, tiṇena chādayiṁ ahaṁ.

caṅkamaṁ sodhayitvāna, sayambhussa adāsahaṁ..

33.

“catuddasasu kappesu, devaloke ramiṁ ahaṁ.

catusattatikkhattuñca, devarajjaṁ akārayiṁ..

34.

“catusattati {sattasattati (sī0)} kkhattuñca, cakkavattī ahosahaṁ.

padesarajjaṁ vipulaṁ, gaṇanāto asaṅkhiyaṁ..

35.

“ubbiddhaṁ bhavanaṁ mayhaṁ, indalaṭṭhīva uggataṁ.

sahassathambhaṁ atulaṁ, vimānaṁ sapabhassaraṁ..

36.

“dve sampattī anubhotvā, sukkamūlena codito.

gotamassa bhagavato, sāsane pabbajiṁ ahaṁ..

37.

“padhānapahitattomhi, upasanto nirūpadhi.

nāgova bandhanaṁ chetvā, viharāmi anāsavo..

38.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā naḷāgāriko thero imā gāthāyo abhāsitthāti.

naḷāgārikattherassāpadānaṁ pañcamaṁ.

6. campakapupphiyattheraapadānaṁ

39.

“himavantassāvidūre, jāpalo {cāpalo (sī0), chāpalo (syā0)} nāma pabbato.

buddho sudassano nāma, vihāsi pabbatantare..

40.

“pupphaṁ hemavantaṁ {hemavataṁ (sī0), hemavaṇṇaṁ (syā0)} gayha, gacchaṁ vehāyasenahaṁ.

addasaṁ virajaṁ buddhaṁ, oghatiṇṇamanāsavaṁ..

41.

“satta campakapupphāni, sīse katvānahaṁ tadā.

buddhassa abhiropesiṁ, sayambhussa mahesino..

42.

“ekattiṁse ito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

43.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā campakapupphiyo thero imā gāthāyo abhāsitthāti.

campakapupphiyattherassāpadānaṁ chaṭṭhaṁ.

7. padumapūjakattheraapadānaṁ

44.

“himavantassāvidūre, romaso nāma pabbato.

buddhopi sambhavo nāma, abbhokāse vasī tadā..

45.

“bhavanā nikkhamitvāna, padumaṁ dhārayiṁ ahaṁ.

ekāhaṁ dhārayitvāna, puna bhavanupāgamiṁ..

46.

“ekanavutito kappe, yaṁ pupphamabhiropayiṁ.

duggatiṁ nābhijānāmi, buddhapūjāyidaṁ phalaṁ..

47.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā padumapūjako thero imā gāthāyo abhāsitthāti.

padumapūjakattherassāpadānaṁ sattamaṁ.

terasamaṁ bhāṇavāraṁ.

8. tiṇamuṭṭhidāyakattheraapadānaṁ

48.

“himavantassāvidūre, lambako nāma pabbato.

upatisso nāma sambuddho, abbhokāsamhi caṅkami..

49.

“migaluddo tadā āsiṁ, araññe kānane ahaṁ.

disvāna taṁ devadevaṁ, sayambhuṁ aparājitaṁ..

50.

“vippasannena cittena, tadā tassa mahesino.

nisīdanatthaṁ buddhassa, tiṇamuṭṭhimadāsahaṁ..

51.

“datvāna devadevassa, bhiyyo cittaṁ pasādayiṁ.

sambuddhaṁ abhivādetvā, pakkāmiṁ uttarāmukho..

52.

“aciraṁ gatamattaṁ maṁ, migarājā apothayi {aheṭhayi (sī0 syā0)}.

sīhena pothito {pātito (sī0 syā0)} santo, tattha kālaṅkato ahaṁ..

53.

“āsanne me kataṁ kammaṁ, buddhaseṭṭhe anāsave.

sumutto saravegova, devalokaṁ agañchahaṁ..

54.

“yūpo tattha subho āsi, puññakammābhinimmito.

sahassakaṇḍo satabheṇḍu, dhajālu haritāmayo..

55.

“pabhā niddhāvate tassa, sataraṁsīva uggato.

ākiṇṇo devakaññāhi, āmodiṁ kāmakāmahaṁ..

56.

“devalokā cavitvāna, sukkamūlena codito.

āgantvāna manussattaṁ, pattomhi āsavakkhayaṁ..

57.

“catunnavutito kappe, nisīdanamadāsahaṁ.

duggatiṁ nābhijānāmi, tiṇamuṭṭhiyidaṁ phalaṁ..

58.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tiṇamuṭṭhidāyako thero imā gāthāyo abhāsitthāti.

tiṇamuṭṭhidāyakattherassāpadānaṁ aṭṭhamaṁ.

9. tindukaphaladāyakattheraapadānaṁ

59.

“kaṇikāraṁva jotantaṁ, nisinnaṁ pabbatantare.

addasaṁ virajaṁ buddhaṁ, oghatiṇṇamanāsavaṁ..

60.

“tindukaṁ saphalaṁ disvā, bhinditvāna sakosakaṁ {sakoṭakaṁ (sī0), sakoṭikaṁ (syā0)}.

pasannacitto sumano, sayambhussa madāsahaṁ {vessabhussa adāsahaṁ (sī0)}..

61.

“ekanavutito kappe, yaṁ phalamadadiṁ tadā.

duggatiṁ nābhijānāmi, phaladānassidaṁ phalaṁ..

62.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tindukaphaladāyako thero imā gāthāyo abhāsitthāti.

tindukaphaladāyakattherassāpadānaṁ navamaṁ.

10. ekañjaliyattheraapadānaṁ

63.

“romaso {revato (sī0)} nāma sambuddho, nadīkūle vasī tadā.

addasaṁ virajaṁ buddhaṁ, pītaraṁsiṁva bhāṇumaṁ..

64.

“ukkāmukhapahaṭṭhaṁva, khadiraṅgārasannibhaṁ.

osadhiṁva virocantaṁ, ekañjalimakāsahaṁ..

65.

“catunnavutito kappe, yaṁ añjalimakāsahaṁ.

duggatiṁ nābhijānāmi, añjaliyā idaṁ phalaṁ..

66.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekañjaliyo thero imā gāthāyo abhāsitthāti.

ekañjaliyattherassāpadānaṁ dasamaṁ.

ekapadumiyavaggo pañcatiṁsatimo.

tassuddānaṁ --

padumī uppalamālī, dhajo kiṅkaṇikaṁ naḷaṁ {kiṅkaṇiko naḷo (sī0)}.

campako padumo muṭṭhi, tindukekañjalī tathā.

cha ca saṭṭhi ca gāthāyo, gaṇitāyo vibhāvibhi..

36. saddasaññakavaggo

1. saddasaññakattheraapadānaṁ

1.

“migaluddo pure āsiṁ, araññe kānane ahaṁ.

tatthaddasāsiṁ sambuddhaṁ, devasaṅghapurakkhataṁ..

2.

“catusaccaṁ pakāsentaṁ, uddharantaṁ mahājanaṁ.

assosiṁ madhuraṁ vācaṁ, karavīkarudopamaṁ {rutopamaṁ (?)}..

3.

“brahmasarassa munino, sikhino lokabandhuno.

ghose cittaṁ pasādetvā, pattomhi āsavakkhayaṁ..

4.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, pasādassa idaṁ phalaṁ..

5.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā saddasaññako thero imā gāthāyo abhāsitthāti.

saddasaññakattherassāpadānaṁ paṭhamaṁ.

2. yavakalāpiyattheraapadānaṁ

6.

“nagare aruṇavatiyā, āsiṁ yavasiko tadā.

panthe disvāna sambuddhaṁ, yavakalāpaṁ santhariṁ {yavakalāpamavatthariṁ (sī0)}..

7.

“anukampako kāruṇiko, sikhī lokagganāyako.

mama saṅkappamaññāya, nisīdi yavasanthare..

8.

“disvā nisinnaṁ vimalaṁ, mahājhāyiṁ vināyakaṁ.

pāmojjaṁ janayitvāna, tattha kālaṅkato ahaṁ..

9.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, yavatthare idaṁ phalaṁ..

10.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā yavakalāpiyo thero imā gāthāyo abhāsitthāti.

yavakalāpiyattherassāpadānaṁ dutiyaṁ.

3. kiṁsukapūjakattheraapadānaṁ

11.

“kiṁsukaṁ pupphitaṁ disvā, paggahetvāna añjaliṁ.

buddhaṁ saritvā siddhatthaṁ, ākāse abhipūjayiṁ..

12.

“catunnavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

13.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kiṁsukapūjako thero imā gāthāyo abhāsitthāti.

kiṁsukapūjakattherassāpadānaṁ tatiyaṁ.

4. sakosakakoraṇḍadāyakattheraapadānaṁ

14.

“akkantañca padaṁ disvā, sikhino lokabandhuno.

ekaṁsaṁ ajinaṁ katvā, padaseṭṭhaṁ avandahaṁ..

15.

“koraṇḍaṁ pupphitaṁ disvā, pādapaṁ dharaṇīruhaṁ.

sakosakaṁ {sakoṭakaṁ (sī0 syā0)} gahetvāna, padacakkaṁ apūjayiṁ..

16.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, padapūjāyidaṁ phalaṁ..

17.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sakosaka {sakoṭaka (sī0 syā0)} koraṇḍadāyako thero imā gāthāyo abhāsitthāti.

sakosakakoraṇḍadāyakattherassāpadānaṁ catutthaṁ.

5. daṇḍadāyakattheraapadānaṁ

18.

“kānanaṁ vanamogayha, veḷuṁ chetvānahaṁ tadā.

ālambanaṁ karitvāna, saṅghassa adadaṁ ahaṁ..

19.

“tena cittappasādena, subbate abhivādiya.

ālambanampi datvāna, pakkāmiṁ uttarāmukho..

20.

“catunnavutito kappe, yaṁ daṇḍamadadiṁ tadā.

duggatiṁ nābhijānāmi, daṇḍadānassidaṁ phalaṁ..

21.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā daṇḍadāyako thero imā gāthāyo abhāsitthāti.

daṇḍadāyakattherassāpadānaṁ pañcamaṁ.

6. ambayāgudāyakattheraapadānaṁ

22.

“sataraṁsī nāma sambuddho, sayambhū aparājito.

vuṭṭhahitvā samādhimhā, bhikkhāya mamupāgami..

23.

“paccekabuddhaṁ disvāna, ambayāguṁ adāsahaṁ.

vippasannamanaṁ tassa, vippasannena cetasā..

24.

“catunnavutito kappe, yaṁ kammamakariṁ tadā.

duggatiṁ nābhijānāmi, ambayāguyidaṁ phalaṁ..

25.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ambayāgudāyako thero imā gāthāyo abhāsitthāti.

ambayāgudāyakattherassāpadānaṁ chaṭṭhaṁ.

7. supuṭakapūjakattheraapadānaṁ

26.

“divāvihārā nikkhanto, vipassī lokanāyako.

bhikkhāya vicaranto so, mama santikupāgami..

27.

“tato patīto sumano, buddhaseṭṭhassa tādino.

loṇasupuṭakaṁ datvā, kappaṁ saggamhi modahaṁ..

28.

“ekanavutito kappe, yaṁ puṭakamadāsahaṁ.

duggatiṁ nābhijānāmi, puṭakassa idaṁ phalaṁ..

29.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā supuṭakapūjako thero imā gāthāyo abhāsitthāti.

supuṭakapūjakattherassāpadānaṁ sattamaṁ.

8. mañcadāyakattheraapadānaṁ

30.

“vipassino bhagavato, lokajeṭṭhassa tādino.

ekaṁ mañcaṁ mayā dinnaṁ, pasannena sapāṇinā..

31.

“hatthiyānaṁ assayānaṁ, dibbayānaṁ samajjhagaṁ.

tena mañcakadānena, pattomhi āsavakkhayaṁ..

32.

“ekanavutito kappe, yaṁ mañcamadadiṁ tadā.

duggatiṁ nābhijānāmi, mañcadānassidaṁ phalaṁ..

33.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā mañcadāyako thero imā gāthāyo abhāsitthāti.

mañcadāyakattherassāpadānaṁ aṭṭhamaṁ.

9. saraṇagamaniyattheraapadānaṁ

34.

“āruhimha tadā nāvaṁ, bhikkhu cājīvako cahaṁ.

nāvāya bhijjamānāya, bhikkhu me saraṇaṁ adā..

35.

“ekattiṁse ito kappe, yañca me saraṇaṁ adā.

duggatiṁ nābhijānāmi, saraṇāgamane phalaṁ..

36.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saraṇagamaniyo thero imā gāthāyo abhāsitthāti.

saraṇagamaniyattherassāpadānaṁ navamaṁ.

10. piṇḍapātikattheraapadānaṁ

37.

“tisso nāmāsi sambuddho, vihāsi vipine tadā.

tusitā hi idhāgantvā, piṇḍapātaṁ adāsahaṁ..

38.

“sambuddhamabhivādetvā, tissaṁ nāma mahāyasaṁ.

sakaṁ cittaṁ pasādetvā, tusitaṁ agamāsahaṁ..

39.

“dvenavute ito kappe, yaṁ dānamadadiṁ tadā.

duggatiṁ nābhijānāmi, piṇḍapātassidaṁ phalaṁ..

40.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā piṇḍapātiko thero imā gāthāyo abhāsitthāti.

piṇḍapātikattherassāpadānaṁ dasamaṁ.

saddasaññakavaggo chattiṁsatimo.

tassuddānaṁ --

saddasaññī yavasiko, kiṁsukoraṇḍapupphiyo.

ālambano ambayāgu, supuṭī mañcadāyako.

saraṇaṁ piṇḍapāto ca, gāthā tālīsameva ca..

37. mandāravapupphiyavaggo

1. mandāravapupphiyattheraapadānaṁ

1.

“tāvatiṁsā idhāgantvā, maṅgalo nāma māṇavo.

mandāravaṁ gahetvāna, vipassissa mahesino..

2.

“samādhinā nisinnassa, matthake dhārayiṁ ahaṁ.

sattāhaṁ dhārayitvāna, devalokaṁ punāgamiṁ..

3.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

4.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā mandāravapupphiyo thero imā gāthāyo abhāsitthāti.

mandāravapupphiyattherassāpadānaṁ paṭhamaṁ.

2. kakkārupupphiyattheraapadānaṁ

5.

“yāmā devā idhāgantvā, gotamaṁ sirivacchasaṁ.

kakkārumālaṁ {gokkhanumālaṁ (sī0)} paggayha, buddhassa abhiropayiṁ..

6.

“dvenavute ito kappe, yaṁ buddhamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

7.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kakkārupupphiyo {gokkhanupupphiyo (ka0)} thero imā gāthāyo abhāsitthāti.

kakkārupupphiyattherassāpadānaṁ dutiyaṁ.

3. bhisamuḷāladāyakattheraapadānaṁ

8.

“phusso nāmāsi sambuddho, sabbadhammāna pāragū.

vivekakāmo sabbaññū {sappañño (sī0 syā0)}, āgañchi mama santike..

9.

“tasmiṁ cittaṁ pasādetvā, mahākāruṇike jine.

bhisamuḷālaṁ paggayha, buddhaseṭṭhassadāsahaṁ..

10.

“dvenavute ito kappe, yaṁ bhisamadadiṁ tadā.

duggatiṁ nābhijānāmi, bhisadānassidaṁ phalaṁ..

11.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā bhisamuḷāladāyako thero imā gāthāyo abhāsitthāti.

bhisamuḷāladāyakattherassāpadānaṁ tatiyaṁ.

4. kesarapupphiyattheraapadānaṁ

12.

“vijjādharo tadā āsiṁ, himavantamhi pabbate.

addasaṁ virajaṁ buddhaṁ, caṅkamantaṁ mahāyasaṁ..

13.

“tīṇi kesarapupphāni {kesaripupphāni (sī0)}, sīse katvānahaṁ tadā.

upasaṅkamma sambuddhaṁ, vessabhuṁ abhipūjayiṁ..

14.

“ekattiṁse ito kappe, yaṁ kammamakariṁ tadā.

duggatiṁ nābhijānāmi, buddhapūjāyidaṁ phalaṁ..

15.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kesarapupphiyo thero imā gāthāyo abhāsitthāti.

kesarapupphiyattherassāpadānaṁ catutthaṁ.

5. aṅkolapupphiyattheraapadānaṁ

16.

“padumo nāma sambuddho, cittakūṭe vasī tadā.

disvāna taṁ ahaṁ buddhaṁ, sayambhuṁ aparājitaṁ {upagacchihaṁ (sī0 syā0)}..

17.

“aṅkolaṁ pupphitaṁ disvā, ocinitvānahaṁ tadā.

upagantvāna sambuddhaṁ, pūjayiṁ padumaṁ jinaṁ..

18.

“ekattiṁse ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

19.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā aṅkolapupphiyo thero imā gāthāyo abhāsitthāti.

aṅkolapupphiyattherassāpadānaṁ pañcamaṁ.

6. kadambapupphiyattheraapadānaṁ

20.

“suvaṇṇavaṇṇaṁ sambuddhaṁ, gacchantaṁ antarāpaṇe.

kañcanagghiyasaṅkāsaṁ, bāttiṁsavaralakkhaṇaṁ..

21.

“nisajja pāsādavare, addasaṁ lokanāyakaṁ.

kadambapupphaṁ paggayha, vipassiṁ abhipūjayiṁ..

22.

“ekanavutito kappe, yaṁ buddhamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

23.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kadambapupphiyo thero imā gāthāyo abhāsitthāti.

kadambapupphiyattherassāpadānaṁ chaṭṭhaṁ.

7. uddālakapupphiyattheraapadānaṁ

24.

“anomo {sujāto (syā0), anumo (ka0)} nāma sambuddho, gaṅgākūle vasī tadā.

uddālakaṁ gahetvāna, pūjayiṁ aparājitaṁ..

25.

“ekattiṁse ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

26.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā uddālakapupphiyo thero imā gāthāyo abhāsitthāti.

uddālakapupphiyattherassāpadānaṁ sattamaṁ.

8. ekacampakapupphiyattheraapadānaṁ

27.

“upasanto ca sambuddho, vasatī pabbatantare.

ekacampakamādāya, upagacchiṁ naruttamaṁ..

28.

“pasannacitto sumano, paccekamunimuttamaṁ.

ubhohatthehi paggayha, pūjayiṁ aparājitaṁ..

29.

“pañcasaṭṭhimhito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

30.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekacampakapupphiyo thero imā gāthāyo abhāsitthāti.

ekacampakapupphiyattherassāpadānaṁ aṭṭhamaṁ.

9. timirapupphiyattheraapadānaṁ

31.

“candabhāgānadītīre, anusotaṁ vajāmahaṁ.

addasaṁ virajaṁ buddhaṁ, sālarājaṁva phullitaṁ..

32.

“pasannacitto sumano, paccekamunimuttamaṁ.

gahetvā timiraṁ pupphaṁ, matthake okiriṁ ahaṁ..

33.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

34.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā timirapupphiyo thero imā gāthāyo abhāsitthāti.

timirapupphiyattherassāpadānaṁ navamaṁ.

10. saḷalapupphiyattheraapadānaṁ

35.

“candabhāgānadītīre, ahosiṁ kinnaro tadā.

tatthaddasaṁ devadevaṁ, caṅkamantaṁ narāsabhaṁ..

36.

“ocinitvāna saḷalaṁ, pupphaṁ buddhassadāsahaṁ.

upasiṅghi mahāvīro, saḷalaṁ devagandhikaṁ..

37.

“paṭiggahetvā sambuddho, vipassī lokanāyako.

upasiṅghi mahāvīro, pekkhamānassa me sato..

38.

“pasannacitto sumano, vanditvā dvipaduttamaṁ.

añjaliṁ paggahetvāna, puna pabbatamāruhiṁ..

39.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

40.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saḷalapupphiyo thero imā gāthāyo abhāsitthāti.

saḷalapupphiyattherassāpadānaṁ dasamaṁ.

mandāravapupphiyavaggo sattatiṁsatimo.

tassuddānaṁ --

mandāravañca kakkāru, bhisakesarapupphiyo.

aṅkolako kadambī ca, uddālī ekacampako.

timiraṁ saḷalañceva, gāthā tālīsameva ca..

38. bodhivandanavaggo

1. bodhivandakattheraapadānaṁ

1.

“pāṭaliṁ haritaṁ disvā, pādapaṁ dharaṇīruhaṁ.

ekaṁsaṁ añjaliṁ katvā, avandiṁ pāṭaliṁ ahaṁ..

2.

“añjaliṁ paggahetvāna, garuṁ katvāna mānasaṁ.

antosuddhaṁ bahisuddhaṁ, suvimuttamanāsavaṁ..

3.

“vipassiṁ lokamahitaṁ, karuṇāñāṇasāgaraṁ.

sammukhā viya sambuddhaṁ, avandiṁ pāṭaliṁ ahaṁ..

4.

“ekanavutito kappe, yaṁ bodhimabhivandahaṁ.

duggatiṁ nābhijānāmi, vandanāya idaṁ phalaṁ..

5.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā bodhivandako thero imā gāthāyo abhāsitthāti.

bodhivandakattherassāpadānaṁ paṭhamaṁ.

2. pāṭalipupphiyattheraapadānaṁ

6.

“vipassī nāma bhagavā, sayambhū aggapuggalo.

purakkhato sasissehi, pāvisi bandhumaṁ jino..

7.

“tīṇi pāṭalipupphāni, ucchaṅge ṭhapitāni me.

sīsaṁ nhāyitukāmova, nadītitthaṁ agacchahaṁ..

8.

“nikkhamma bandhumatiyā, addasaṁ lokanāyakaṁ.

indīvaraṁva jalitaṁ, ādittaṁva hutāsanaṁ..

9.

“byagghūsabhaṁva pavaraṁ, abhijātaṁva kesariṁ.

gacchantaṁ samaṇānaggaṁ, bhikkhusaṅghapurakkhataṁ..

10.

“tasmiṁ pasanno {samaṇe (ka0)} sugate, kilesamaladhovane.

gahetvā tīṇi pupphāni, buddhaseṭṭhaṁ apūjayiṁ..

11.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

12.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pāṭalipupphiyo thero imā gāthāyo abhāsitthāti.

pāṭalipupphiyattherassāpadānaṁ dutiyaṁ.

3. tīṇuppalamāliyattheraapadānaṁ

13.

“candabhāgānadītīre, ahosiṁ vānaro tadā.

addasaṁ virajaṁ buddhaṁ, nisinnaṁ pabbatantare..

14.

“obhāsentaṁ disā sabbā, sālarājaṁva phullitaṁ.

lakkhaṇabyañjanūpetaṁ, disvānattamano ahaṁ..

15.

“udaggacitto sumano, pītiyā haṭṭhamānaso.

tīṇi uppalapupphāni, matthake abhiropayiṁ..

16.

“pūjayitvāna pupphāni, phussassāhaṁ mahesino.

sagāravo bhavitvāna, pakkāmiṁ uttarāmukho..

17.

“gacchanto paṭikuṭiko, vippasannena cetasā.

selantare patitvāna, pāpuṇiṁ jīvitakkhayaṁ..

18.

“tena kammena sukatena, cetanāpaṇidhīhi ca.

jahitvā purimaṁ jātiṁ, tāvatiṁsamagacchahaṁ..

19.

“satānaṁ tīṇikkhattuñca, devarajjamakārayiṁ.

satānaṁ pañcakkhattuñca, cakkavattī ahosahaṁ..

20.

“dvenavute ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

21.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tīṇuppalamāliyo thero imā gāthāyo abhāsitthāti.

tīṇuppalamāliyattherassāpadānaṁ tatiyaṁ.

4. paṭṭipupphiyattheraapadānaṁ

22.

“yadā nibbāyi sambuddho, mahesī padumuttaro.

samāgamma janā sabbe, sarīraṁ nīharanti te..

23.

“nīharante sarīramhi, vajjamānāsu bherisu.

pasannacitto sumano, paṭṭipupphaṁ apūjayiṁ..

24.

“satasahassito kappe, yaṁ pupphamabhipūjayiṁ.

duggatiṁ nābhijānāmi, sarīrapūjite phalaṁ..

25.

“kilesā jhāpitā mayhaṁ, bhavā sabbe samūhatā.

nāgova bandhanaṁ chetvā, viharāmi anāsavo..

26.

“svāgataṁ vata me āsi, mama buddhassa {buddhaseṭṭhassa (sī0)} santike.

tisso vijjā anuppattā, kataṁ buddhassa sāsanaṁ..

27.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā paṭṭipupphiyo thero imā gāthāyo abhāsitthāti.

paṭṭipupphiyattherassāpadānaṁ catutthaṁ.

5. sattapaṇṇiyattheraapadānaṁ

28.

“sumano nāma sambuddho, uppajji lokanāyako.

pasannacitto sumano, sattapaṇṇimapūjayiṁ..

29.

“satasahassito kappe, sattapaṇṇimapūjayiṁ.

duggatiṁ nābhijānāmi, sattapaṇṇipūjāyidaṁ {sattapaṇṇissidaṁ (sī0)} phalaṁ..

30.

“kilesā jhāpitā mayhaṁ ...pe0 ... viharāmi anāsavo..

31.

“svāgataṁ vata me āsi ...pe0 ... kataṁ buddhassa sāsanaṁ..

32.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sattapaṇṇiyo thero imā gāthāyo abhāsitthāti.

sattapaṇṇiyattherassāpadānaṁ pañcamaṁ.

6. gandhamuṭṭhiyattheraapadānaṁ

33.

{idha gāthāddhaṁ ūnaṁ viya dissati} “citake karīyamāne, nānāgandhe samāhate.

pasannacitto sumano, gandhamuṭṭhimapūjayiṁ..

34.

“satasahassito kappe, citakaṁ yaṁ apūjayiṁ.

duggatiṁ nābhijānāmi, citapūjāyidaṁ phalaṁ..

35.

“kilesā jhāpitā mayhaṁ ...pe0 ... viharāmi anāsavo..

36.

“svāgataṁ vata me āsi ...pe0 ... kataṁ buddhassa sāsanaṁ..

37.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā gandhamuṭṭhiyo thero imā gāthāyo abhāsitthāti.

gandhamuṭṭhiyattherassāpadānaṁ chaṭṭhaṁ.

7. citakapūjakattheraapadānaṁ

38.

“parinibbute bhagavati, jalajuttamanāmake.

āropitamhi citake, sālapupphamapūjayiṁ..

39.

“satasahassito kappe, yaṁ pupphamabhipūjayiṁ.

duggatiṁ nābhijānāmi, citapūjāyidaṁ phalaṁ..

40.

“kilesā jhāpitā mayhaṁ ...pe0 ... viharāmi anāsavo..

41.

“svāgataṁ vata me āsi ...pe0 ... kataṁ buddhassa sāsanaṁ..

42.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā citakapūjako thero imā gāthāyo abhāsitthāti.

citakapūjakattherassāpadānaṁ sattamaṁ.

8. sumanatālavaṇṭiyattheraapadānaṁ

43.

“siddhatthassa bhagavato, tālavaṇṭamadāsahaṁ.

sumanehi paṭicchannaṁ, dhārayāmi mahārahaṁ..

44.

“catunnavutito kappe, tālavaṇṭamadāsahaṁ.

duggatiṁ nābhijānāmi, tālavaṇṭassidaṁ phalaṁ..

45.

“kilesā jhāpitā mayhaṁ ...pe0 ... viharāmi anāsavo..

46.

“svāgataṁ vata me āsi ...pe0 ... kataṁ buddhassa sāsanaṁ..

47.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sumanatālavaṇṭiyo thero imā gāthāyo abhāsitthāti.

sumanatālavaṇṭiyattherassāpadānaṁ aṭṭhamaṁ.

9. sumanadāmiyattheraapadānaṁ

48.

“siddhatthassa bhagavato, nhātakassa tapassino.

katvāna sumanadāmaṁ, dhārayiṁ purato ṭhito..

49.

“catunnavutito kappe, yaṁ dāmaṁ dhārayiṁ tadā.

duggatiṁ nābhijānāmi, sumanadhāraṇe phalaṁ..

50.

“kilesā jhāpitā mayhaṁ ...pe0 ... viharāmi anāsavo..

51.

“svāgataṁ vata me āsi ...pe0 ... kataṁ buddhassa sāsanaṁ..

52.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sumanadāmiyo thero imā gāthāyo abhāsitthāti.

sumanadāmiyattherassāpadānaṁ navamaṁ.

10. kāsumāriphaladāyakattheraapadānaṁ

53.

“kaṇikāraṁva jotantaṁ, nisinnaṁ pabbatantare.

addasaṁ virajaṁ buddhaṁ, lokajeṭṭhaṁ narāsabhaṁ..

54.

“pasannacitto sumano, sire katvāna añjaliṁ.

kāsumāriphalaṁ gayha, buddhaseṭṭhassadāsahaṁ..

55.

“ekattiṁse ito kappe, yaṁ phalamadadiṁ ahaṁ.

duggatiṁ nābhijānāmi, phaladānassidaṁ phalaṁ..

56.

“kilesā jhāpitā mayhaṁ ...pe0 ... viharāmi anāsavo..

57.

“svāgataṁ vata me āsi ...pe0 ... kataṁ buddhassa sāsanaṁ..

58.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kāsumāriphaladāyako thero imā gāthāyo abhāsitthāti.

kāsumāriphaladāyakattherassāpadānaṁ dasamaṁ.

bodhivandanavaggo aṭṭhatiṁsatimo.

tassuddānaṁ --

bodhi pāṭali uppalī, paṭṭi ca sattapaṇṇiyo.

gandhamuṭṭhi ca citako, tālaṁ sumanadāmako.

kāsumāriphalī ceva, gāthā ekūnasaṭṭhikā..

39. avaṭaphalavaggo

1. avaṭaphaladāyakattheraapadānaṁ

1.

“sataraṁsi nāma bhagavā, sayambhū aparājito.

vivekakāmo sambuddho, gocarāyābhinikkhami..

2.

“phalahattho ahaṁ disvā, upagacchiṁ narāsabhaṁ.

pasannacitto sumano, avaṭaṁ {avaṇṭaṁ (sī0), ambaṭaṁ (syā0)} adadiṁ phalaṁ..

3.

“catunnavutito kappe, yaṁ phalamadadiṁ ahaṁ.

duggatiṁ nābhijānāmi, phaladānassidaṁ phalaṁ..

4.

“kilesā jhāpitā mayhaṁ, bhavā sabbe samūhatā.

nāgova bandhanaṁ chetvā, viharāmi anāsavo..

5.

“svāgataṁ vata me āsi, mama buddhassa santike.

tisso vijjā anuppattā, kataṁ buddhassa sāsanaṁ..

6.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā avaṭaphaladāyako thero imā gāthāyo abhāsitthāti.

avaṭaphaladāyakattherassāpadānaṁ paṭhamaṁ.

2. labujadāyakattheraapadānaṁ

7.

“nagare bandhumatiyā, āsiṁ ārāmiko tadā.

addasaṁ virajaṁ buddhaṁ, gacchantaṁ anilañjase..

8.

“labujassa phalaṁ gayha, buddhaseṭṭhassadāsahaṁ.

ākāse ṭhitako santo, paṭigaṇhi mahāyaso..

9.

“vittisañjananaṁ mayhaṁ, diṭṭhadhammasukhāvahaṁ.

phalaṁ buddhassa datvāna, vippasannena cetasā..

10.

“adhigacchiṁ tadā pītiṁ, vipulañca sukhuttamaṁ.

uppajjateva ratanaṁ, nibbattassa tahiṁ tahiṁ..

11.

“ekanavutito kappe, yaṁ phalamadadiṁ tadā.

duggatiṁ nābhijānāmi, phaladānassidaṁ phalaṁ..

12.

“kilesā jhāpitā mayhaṁ ...pe0 ... viharāmi anāsavo..

13.

“svāgataṁ vata me āsi ...pe0 ... kataṁ buddhassa sāsanaṁ..

14.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā labujadāyako thero imā gāthāyo abhāsitthāti.

labujadāyakattherassāpadānaṁ dutiyaṁ.

3. udumbaraphaladāyakattheraapadānaṁ

15.

“vinatānadiyā tīre, vihāsi purisuttamo.

addasaṁ virajaṁ buddhaṁ, ekaggaṁ susamāhitaṁ..

16.

“tasmiṁ pasannamānaso, kilesamaladhovane.

udumbaraphalaṁ gayha, buddhaseṭṭhassadāsahaṁ..

17.

“ekanavutito kappe, yaṁ phalamadadiṁ tadā.

duggatiṁ nābhijānāmi, phaladānassidaṁ phalaṁ..

18.

“kilesā jhāpitā mayhaṁ ...pe0 ... viharāmi anāsavo..

19.

“svāgataṁ vata me āsi ...pe0 ... kataṁ buddhassa sāsanaṁ..

20.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā udumbaraphaladāyako thero imā gāthāyo abhāsitthāti.

udumbaraphaladāyakattherassāpadānaṁ tatiyaṁ.

4. pilakkhaphaladāyakattheraapadānaṁ

21.

“vanantare buddhaṁ disvā, atthadassiṁ mahāyasaṁ.

pasannacitto sumano, pilakkhassādadiṁ phalaṁ {pilakkhassa phalaṁ adaṁ (sī0), pilakkhussa phalaṁ adaṁ (syā0)}..

22.

“aṭṭhārase kappasate, yaṁ phalamadadiṁ tadā.

duggatiṁ nābhijānāmi, phaladānassidaṁ phalaṁ..

23.

“kilesā jhāpitā mayhaṁ ...pe0 ... viharāmi anāsavo..

24.

“svāgataṁ vata me āsi ...pe0 ... kataṁ buddhassa sāsanaṁ..

25.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā pilakkhaphaladāyako thero imā gāthāyo abhāsitthāti.

pilakkhaphaladāyakattherassāpadānaṁ catutthaṁ.

5. phārusaphaladāyakattheraapadānaṁ

26.

“suvaṇṇavaṇṇaṁ sambuddhaṁ, āhutīnaṁ paṭiggahaṁ.

rathiyaṁ paṭipajjantaṁ, phārusaphalamadāsahaṁ..

27.

“ekanavutito kappe, yaṁ phalamadadiṁ ahaṁ.

duggatiṁ nābhijānāmi, phaladānassidaṁ phalaṁ..

28.

“kilesā jhāpitā mayhaṁ ...pe0 ... viharāmi anāsavo..

29.

“svāgataṁ vata me āsi ...pe0 ... kataṁ buddhassa sāsanaṁ..

30.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā phārusaphaladāyako thero imā gāthāyo abhāsitthāti.

phārusaphaladāyakattherassāpadānaṁ pañcamaṁ.

6. valliphaladāyakattheraapadānaṁ

31.

“sabbe janā samāgamma, agamiṁsu vanaṁ tadā.

phalamanvesamānā te, alabhiṁsu phalaṁ tadā..

32.

“tatthaddasāsiṁ sambuddhaṁ, sayambhuṁ aparājitaṁ.

pasannacitto sumano, valliphalamadāsahaṁ..

33.

“ekattiṁse ito kappe, yaṁ phalamadadiṁ tadā.

duggatiṁ nābhijānāmi, phaladānassidaṁ phalaṁ..

34.

“kilesā jhāpitā mayhaṁ ...pe0 ... viharāmi anāsavo..

35.

“svāgataṁ vata me āsi ...pe0 ... kataṁ buddhassa sāsanaṁ..

36.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā valliphaladāyako thero imā gāthāyo abhāsitthāti.

valliphaladāyakattherassāpadānaṁ chaṭṭhaṁ.

7. kadaliphaladāyakattheraapadānaṁ

37.

“kaṇikāraṁva jalitaṁ, puṇṇamāyeva {puṇṇamāseva (sī0 ka0)} candimaṁ.

jalantaṁ dīparukkhaṁva, addasaṁ lokanāyakaṁ..

38.

“kadaliphalaṁ paggayha, adāsiṁ satthuno ahaṁ.

pasannacitto sumano, vanditvāna apakkamiṁ..

39.

“ekattiṁse ito kappe, yaṁ phalamadadiṁ tadā.

duggatiṁ nābhijānāmi, phaladānassidaṁ phalaṁ..

40.

“kilesā jhāpitā mayhaṁ ...pe0 ... viharāmi anāsavo..

41.

“svāgataṁ vata me āsi ...pe0 ... kataṁ buddhassa sāsanaṁ..

42.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā kadaliphaladāyako thero imā gāthāyo abhāsitthāti.

kadaliphaladāyakattherassāpadānaṁ sattamaṁ.

8. panasaphaladāyakattheraapadānaṁ

43.

“ajjuno nāma sambuddho, himavante vasī tadā.

caraṇena ca sampanno, samādhikusalo muni..

44.

“kumbhamattaṁ gahetvāna, panasaṁ jīvajīvakaṁ {devagandhikaṁ (41 vagge, 5 apadāne)}.

chattapaṇṇe ṭhapetvāna, adāsiṁ satthuno ahaṁ..

45.

“ekattiṁse ito kappe, yaṁ phalamadadiṁ tadā.

duggatiṁ nābhijānāmi, phaladānassidaṁ phalaṁ..

46.

“kilesā jhāpitā mayhaṁ ...pe0 ... viharāmi anāsavo..

47.

“svāgataṁ vata me āsi ...pe0 ... kataṁ buddhassa sāsanaṁ..

48.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā panasaphaladāyako thero imā gāthāyo abhāsitthāti.

panasaphaladāyakattherassāpadānaṁ aṭṭhamaṁ.

9. soṇakoṭivīsattheraapadānaṁ

49.

“vipassino pāvacane, ekaṁ leṇaṁ mayā kataṁ.

cātuddisassa saṅghassa, bandhumārājadhāniyā..

50.

“dussehi bhūmiṁ leṇassa, santharitvā pariccajiṁ.

udaggacitto sumano, akāsiṁ paṇidhiṁ tadā..

51.

“ārādhayeyyaṁ sambuddhaṁ, pabbajjañca labheyyahaṁ.

anuttarañca nibbānaṁ, phuseyyaṁ santimuttamaṁ..

52.

“teneva sukkamūlena, kappe {kappaṁ (sī0), kappa (ka0)} navuti saṁsariṁ.

devabhūto manusso ca, katapuñño virocahaṁ..

53.

“tato kammāvasesena, idha pacchimake bhave.

campāyaṁ aggaseṭṭhissa, jātomhi ekaputtako..

54.

“jātamattassa me sutvā, pitu chando ayaṁ ahu.

dadāmahaṁ kumārassa, vīsakoṭī anūnakā..

55.

“caturaṅgulā ca me lomā, jātā pādatale ubho.

sukhumā mudusamphassā, tūlāpicusamā subhā..

56.

“atītā navuti kappā, ayaṁ eko ca uttari.

nābhijānāmi nikkhitte, pāde bhūmyā asanthate..

57.

“ārādhito me sambuddho, pabbajiṁ anagāriyaṁ.

arahattañca me pattaṁ, sītibhūtomhi nibbuto..

58.

“aggo āraddhavīriyānaṁ, niddiṭṭho sabbadassinā.

khīṇāsavomhi arahā, chaḷabhiñño mahiddhiko..

59.

“ekanavutito kappe, yaṁ dānamadadiṁ tadā.

duggatiṁ nābhijānāmi, leṇadānassidaṁ phalaṁ..

60.

“kilesā jhāpitā mayhaṁ ...pe0 ... viharāmi anāsavo..

61.

“svāgataṁ vata me āsi ...pe0 ... kataṁ buddhassa sāsanaṁ..

62.

“paṭisambhidā catasso ...pe0 ... kataṁ buddhassa sāsanaṁ”..

63.

“thero koṭivīso {koṭiviso (syā0 ka0), koḷiviso (aññaṭṭhānesu)} soṇo, bhikkhusaṅghassa aggato.

pañhaṁ puṭṭho viyākāsi, anotatte mahāsare” ti..

itthaṁ sudaṁ āyasmā soṇo koṭivīso thero imā gāthāyo abhāsitthāti.

soṇakoṭivīsattherassāpadānaṁ navamaṁ.

10. pubbakammapilotikabuddhaapadānaṁ

64.

“anotattasarāsanne, ramaṇīye silātale.

nānāratanapajjote, nānāgandhavanantare..

65.

“mahatā bhikkhusaṅghena, pareto {upeto (udānaṭṭhakathāyaṁ 4 vagge, 8 sutte)} lokanāyako.

āsīno byākarī tattha, pubbakammāni attano..

66.

{suṇātha bhikkhave mayhaṁ, yaṁ kammaṁ pakataṁ mayā. ekaṁ araññikaṁ bhikkhuṁ, disvā dinnaṁ pilotikaṁ. patthitaṁ paṭhamaṁ buddhaṁ, buddhattāya mayā tadā. pilotiyassa kammassa, buddhattepi vipaccati. gopālako pure āsiṁ, gāviṁ pājeti gocaraṁ. pivantiṁ udakaṁ āvilaṁ, gāviṁ disvā nivārayiṁ. tena kammavipākena, idha pacchimake bhave. vipāsito yadicchakaṁ, na hi pātuṁ labhāmahaṁ (syā0)} “suṇātha bhikkhavo mayhaṁ, yaṁ kammaṁ pakataṁ mayā.

pilotikassa kammassa, buddhattepi vipaccati {suṇātha bhikkhave mayhaṁ, yaṁ kammaṁ pakataṁ mayā. ekaṁ araññikaṁ bhikkhuṁ, disvā dinnaṁ pilotikaṁ. patthitaṁ paṭhamaṁ buddhaṁ, buddhattāya mayā tadā. pilotiyassa kammassa, buddhattepi vipaccati. gopālako pure āsiṁ, gāviṁ pājeti gocaraṁ. pivantiṁ udakaṁ āvilaṁ, gāviṁ disvā nivārayiṁ. tena kammavipākena, idha pacchimake bhave. vipāsito yadicchakaṁ, na hi pātuṁ labhāmahaṁ (syā0)}..

[1]

67.

“munāḷi nāmahaṁ dhutto, pubbe aññāsu jātisu {aññāya jātiyā (udāna aṭṭha0)}.

paccekabuddhaṁ surabhiṁ {sarabhuṁ (sī0)}, abbhācikkhiṁ adūsakaṁ..

68.

“tena kammavipākena, niraye saṁsariṁ ciraṁ.

bahūvassasahassāni, dukkhaṁ vedesi vedanaṁ..

69.

“tena kammāvasesena, idha pacchimake bhave.

abbhakkhānaṁ mayā laddhaṁ, sundarikāya kāraṇā..

[2]

70.

“sabbābhibhussa buddhassa, nando nāmāsi sāvako.

taṁ abbhakkhāya niraye, ciraṁ saṁsaritaṁ mayā..

71.

“dasavassasahassāni, niraye saṁsariṁ ciraṁ.

manussabhāvaṁ laddhāhaṁ, abbhakkhānaṁ bahuṁ labhiṁ..

72.

“tena kammāvasesena, ciñcamānavikā mamaṁ.

abbhācikkhi abhūtena, janakāyassa aggato..

[3]

73.

“brāhmaṇo sutavā āsiṁ, ahaṁ sakkatapūjito.

mahāvane pañcasate, mante vācemi māṇave..

74.

“tatthāgato {tamāgato (ka0)} isi bhīmo, pañcābhiñño mahiddhiko.

taṁ cāhaṁ āgataṁ disvā, abbhācikkhiṁ adūsakaṁ..

75.

“tatohaṁ avacaṁ sisse, kāmabhogī ayaṁ isi.

mayhampi bhāsamānassa, anumodiṁsu māṇavā..

76.

“tato māṇavakā sabbe, bhikkhamānaṁ kule kule.

mahājanassa āhaṁsu, kāmabhogī ayaṁ isi..

77.

“tena kammavipākena, pañca bhikkhusatā ime.

abbhakkhānaṁ labhuṁ sabbe, sundarikāya kāraṇā..

[4]

78.

“vemātubhātaraṁ pubbe, dhanahetu haniṁ ahaṁ.

pakkhipiṁ giriduggasmiṁ, silāya ca apiṁsayiṁ..

79.

“tena kammavipākena, devadatto silaṁ khipi.

aṅguṭṭhaṁ piṁsayī pāde, mama pāsāṇasakkharā..

[5]

80.

“purehaṁ dārako hutvā, kīḷamāno mahāpathe.

paccekabuddhaṁ disvāna, magge sakalikaṁ {sakkhalikaṁ (ka0)} khipiṁ {dahiṁ (syā0)}..

81.

“tena kammavipākena, idha pacchimake bhave.

vadhatthaṁ maṁ devadatto, abhimāre payojayi..

[6]

82.

“hatthāroho pure āsiṁ, paccekamunimuttamaṁ.

piṇḍāya vicarantaṁ taṁ, āsādesiṁ gajenahaṁ..

83.

“tena kammavipākena, bhanto {danto (ka0)} nāḷāgirī gajo.

giribbaje puravare, dāruṇo samupāgami {maṁ upāgami (sī0)}..

[7]

84.

“rājāhaṁ patthivo {pattiko (syā0 ka0), khattiyo (udāna aṭṭha0)} āsiṁ, sattiyā purisaṁ haniṁ.

tena kammavipākena, niraye paccisaṁ bhusaṁ..

85.

“kammuno tassa sesena, idāni sakalaṁ mama.

pāde chaviṁ pakappesi {pakopesi (sī0)}, na hi kammaṁ vinassati..

[8]

86.

“ahaṁ kevaṭṭagāmasmiṁ, ahuṁ kevaṭṭadārako.

macchake ghātite disvā, janayiṁ somanassakaṁ {somanassahaṁ (udāna aṭṭha0)}..

87.

“tena kammavipākena, sīsadukkhaṁ ahū mama.

sabbe sakkā ca haññiṁsu, yadā hani viṭaṭūbho {viṭaṭubho (syā0 ka0)}..

[9]

88.

“phussassāhaṁ pāvacane, sāvake paribhāsayiṁ.

yavaṁ khādatha bhuñjatha, mā ca bhuñjatha sālayo..

89.

“tena kammavipākena, temāsaṁ khāditaṁ yavaṁ.

nimantito brāhmaṇena, verañjāyaṁ vasiṁ tadā..

[10]

90.

“nibbuddhe vattamānamhi, mallaputtaṁ niheṭhayiṁ {nisedhayiṁ (syā0 ka0)}.

tena kammavipākena, piṭṭhidukkhaṁ ahū mama..

[11]

91.

“tikicchako ahaṁ āsiṁ, seṭṭhiputtaṁ virecayiṁ.

tena kammavipākena, hoti pakkhandikā mama..

[12]

92.

“avacāhaṁ jotipālo, sugataṁ kassapaṁ tadā.

kuto nu bodhi muṇḍassa, bodhi paramadullabhā..

93.

“tena kammavipākena, acariṁ dukkaraṁ bahuṁ.

chabbassānuruveḷāyaṁ, tato bodhimapāpuṇiṁ..

94.

“nāhaṁ etena maggena, pāpuṇiṁ bodhimuttamaṁ.

kummaggena gavesissaṁ, pubbakammena vārito..

95.

“puññapāpaparikkhīṇo, sabbasantāpavajjito.

asoko anupāyāso, nibbāyissamanāsavo..

96.

“evaṁ jino viyākāsi, bhikkhusaṅghassa aggato.

sabbābhiññābalappatto, anotatte mahāsare” ti..

itthaṁ sudaṁ bhagavā attano pubbacaritaṁ kammapilotikaṁ nāma buddhāpadānadhammapariyāyaṁ abhāsitthāti.

pubbakammapilotikaṁ nāma buddhāpadānaṁ dasamaṁ.

avaṭaphalavaggo ekūnacattālīsamo.

tassuddānaṁ --

avaṭaṁ labujañceva, udumbarapilakkhu ca.

phāru vallī ca kadalī, panaso koṭivīsako..

pubbakammapiloti ca, apadānaṁ mahesino.

gāthāyo ekanavuti, gaṇitāyo vibhāvibhi..

cuddasamaṁ bhāṇavāraṁ.

40. pilindavacchavaggo

1. pilindavacchattheraapadānaṁ

1.

“nagare haṁsavatiyā, āsiṁ dovāriko ahaṁ.

akkhobhaṁ amitaṁ bhogaṁ, ghare sannicitaṁ mama..

2.

“rahogato nisīditvā, pahaṁsitvāna mānasaṁ {sampahaṁsitva mānasaṁ (sī0)}.

nisajja pāsādavare, evaṁ cintesahaṁ tadā..

(cintanākāro)

3.

“`bahū medhigatā bhogā, phītaṁ antepuraṁ mama.

rājāpi {rājisi (ka0)} sannimantesi, ānando pathavissaro..

4.

“`ayañca buddho uppanno, adhiccuppattiko muni.

saṁvijjanti ca me bhogā, dānaṁ dassāmi satthuno..

5.

“`padumena rājaputtena, dinnaṁ dānavaraṁ jine.

hatthināge ca pallaṅke, apassenañcanappakaṁ..

6.

“`ahampi dānaṁ dassāmi, saṅghe gaṇavaruttame.

adinnapubbamaññesaṁ, bhavissaṁ ādikammiko..

7.

“`cintetvāhaṁ bahuvidhaṁ, yāge yassa sukhaṁphalaṁ.

parikkhāradānamaddakkhiṁ, mama saṅkappapūraṇaṁ..

8.

“`parikkhārāni dassāmi, saṅghe gaṇavaruttame.

adinnapubbamaññesaṁ, bhavissaṁ ādikammiko'..

(dānavatthusampādanaṁ)

9.

“naḷakāre upāgamma, chattaṁ kāresi tāvade.

chattasatasahassāni, ekato sannipātayiṁ..

10.

“dussasatasahassāni, ekato sannipātayiṁ.

pattasatasahassāni, ekato sannipātayiṁ..

11.

“vāsiyo satthake cāpi, sūciyo nakhachedane.

heṭṭhāchatte ṭhapāpesiṁ, kāretvā tadanucchave..

12.

“vidhūpane tālavaṇṭe, morahatthe ca cāmare.

parissāvane teladhāre {teladhare (sī0)}, kārayiṁ tadanucchave..

13.

“sūcighare aṁsabaddhe, athopi kāyabandhane.

ādhārake ca sukate, kārayiṁ tadanucchave..

14.

“paribhogabhājane ca, athopi lohathālake.

bhesajje pūrayitvāna, heṭṭhāchatte ṭhapesahaṁ..

15.

“vacaṁ usīraṁ laṭṭhimadhuṁ, pipphalī maricāni ca.

harītakiṁ siṅgīveraṁ, sabbaṁ pūresi bhājane..

16.

“upāhanā pādukāyo, atho udakapuñchane.

kattaradaṇḍe sukate, kārayiṁ tadanucchave..

17.

“osadhañjananāḷī ca {osadhaṁ añjanāpica (syā0)}, salākā dhammakuttarā.

kuñcikā pañcavaṇṇehi, sibbite kuñcikāghare..

18.

“āyoge dhūmanette ca, athopi dīpadhārake.

tumbake ca karaṇḍe ca, kārayiṁ tadanucchave..

19.

“saṇḍāse pipphale ceva, athopi malahārake.

bhesajjathavike ceva, kārayiṁ tadanucchave..

20.

“āsandiyo pīṭhake ca, pallaṅke caturomaye.

tadanucchave kārayitvā, heṭṭhāchatte ṭhapesahaṁ..

21.

“uṇṇābhisī tūlabhisī, athopi pīṭhikābhisī {pīṭhakābhisī (syā0 ka0)}.

bimbohane {bibbohane (syā0 ka0)} ca sukate, kārayiṁ tadanucchave..

22.

“kuruvinde madhusitthe, telaṁ hatthappatāpakaṁ.

sipāṭiphalake sucī, mañcaṁ attharaṇena ca..

23.

“senāsane pādapuñche, sayanāsanadaṇḍake.

dantapoṇe ca āṭalī {kathaliṁ (syā0)}, sīsālepanagandhake..

24.

“araṇī phalapīṭhe {palālapīṭhe (sī0)} ca, pattapidhānathālake.

udakassa kaṭacchū ca, cuṇṇakaṁ rajanambaṇaṁ {rajanammaṇaṁ (sī0)}..

25.

“sammajjanaṁ {sammuñjanaṁ (syā0), sammajjaniṁ, sammuñjaniṁ (?)} udapattaṁ, tathā vassikasāṭikaṁ.

nisīdanaṁ kaṇḍucchādi, atha antaravāsakaṁ..

26.

“uttarāsaṅgasaṅghāṭī, natthukaṁ mukhasodhanaṁ.

biḷaṅgaloṇaṁ pahūtañca {loṇabhūtañca (ka0)}, madhuñca dadhipānakaṁ..

27.

“dhūpaṁ {dhūmaṁ (ka0)} sitthaṁ pilotiñca, mukhapuñchanasuttakaṁ.

dātabbaṁ nāma yaṁ atthi, yañca kappati satthuno..

28.

“sabbametaṁ samānetvā, ānandaṁ upasaṅkamiṁ.

upasaṅkamma rājānaṁ, janetāraṁ mahesino {mahesinaṁ (sī0), mahāyasaṁ (syā0), mahissaraṁ (ka0)}.

sirasā abhivādetvā, idaṁ vacanamabraviṁ..

(dānokāsayācanā)

29.

“`ekato jātasaṁvaddhā, ubhinnaṁ ekato manaṁ {yaso (syā0), mano (?)}.

sādhāraṇā sukhadukkhe, ubho ca anuvattakā..

30.

“`atthi cetasikaṁ dukkhaṁ, tavādheyyaṁ arindama.

yadi sakkosi taṁ dukkhaṁ, vinodeyyāsi khattiya..

31.

“`tava dukkhaṁ mama dukkhaṁ, ubhinnaṁ ekato mano {manaṁ (sī0 syā0)}.

niṭṭhitanti vijānāhi, mamādheyyaṁ sace tuvaṁ..

32.

“`jānāhi kho mahārāja, dukkhaṁ me dubbinodayaṁ.

pahu samāno gajjasu, ekaṁ te duccajaṁ varaṁ..

33.

“`yāvatā vijite atthi, yāvatā mama jīvitaṁ.

etehi yadi te attho, dassāmi avikampito..

34.

“`gajjitaṁ kho tayā deva, micchā taṁ bahu gajjitaṁ.

jānissāmi tuvaṁ ajja, sabbadhamme {saccadhamme (?)} patiṭṭhitaṁ..

35.

“`atibāḷhaṁ nipīḷesi, dadamānassa me sato.

kiṁ te me pīḷitenattho, patthitaṁ te kathehi me..

36.

“`icchāmahaṁ mahārāja, buddhaseṭṭhaṁ anuttaraṁ.

bhojayissāmi sambuddhaṁ, vajjaṁ {vañcuṁ (?)} me māhu jīvitaṁ..

37.

“`aññaṁ tehaṁ varaṁ dammi, mā yācittho tathāgataṁ {ayācito tathāgato (syā0 ka0)}.

adeyyo kassaci buddho, maṇi jotiraso yathā..

38.

“`nanu te gajjitaṁ deva, yāva jīvitamattano {vijitamatthitaṁ (ka0), jīvitamatthikaṁ (syā0)}.

jīvitaṁ {vijitaṁ (ka0)} dadamānena, yuttaṁ dātuṁ tathāgataṁ..

39.

“`ṭhapanīyo mahāvīro, adeyyo kassaci jino.

na me paṭissuto buddho, varassu amitaṁ dhanaṁ..

40.

“`vinicchayaṁ pāpuṇāma, pucchissāma vinicchaye.

yathāsaṇṭhaṁ {yathāsantaṁ (sī0)} kathessanti, paṭipucchāma taṁ tathā..

41.

“`rañño hatthe gahetvāna, agamāsiṁ vinicchayaṁ.

purato akkhadassānaṁ, idaṁ vacanamabraviṁ..

42.

“`suṇantu me akkhadassā, rājā varamadāsi me.

na kiñci ṭhapayitvāna, jīvitampi {vijitaṁpi (ka0)} pavārayi..

43.

“`tassa me varadinnassa, buddhaseṭṭhaṁ variṁ ahaṁ.

sudinno hoti me buddho, chindatha saṁsayaṁ mama..

44.

“`sossāma tava vacanaṁ, bhūmipālassa rājino.

ubhinnaṁ vacanaṁ sutvā, chindissāmettha saṁsayaṁ..

45.

“`sabbaṁ deva tayā dinnaṁ, imassa sabbagāhikaṁ {sabbagāhitaṁ (syā0 ka0)}.

na kiñci ṭhapayitvāna, jīvitampi pavārayi..

46.

“`kicchappattova hutvāna, yācī varamanuttaraṁ {yāvajīvamanuttaraṁ (syā0 ka0)}.

imaṁ sudukkhitaṁ ñatvā, adāsiṁ sabbagāhikaṁ..

47.

“`parājayo tuvaṁ {tavaṁ (sī0)} deva, assa deyyo tathāgato.

ubhinnaṁ saṁsayo chinno, yathāsaṇṭhamhi {yathāsantamhi (sī0)} tiṭṭhatha..

48.

“`rājā tattheva ṭhatvāna, akkhadassetadabravi.

sammā mayhampi deyyātha, puna buddhaṁ labhāmahaṁ..

49.

“`pūretvā tava saṅkappaṁ, bhojayitvā tathāgataṁ.

puna deyyāsi {deyyātha (ka0)} sambuddhaṁ, ānandassa yasassino'..

(nimantanakathā)

50.

“akkhadassebhivādetvā, ānandañcāpi khattiyaṁ.

tuṭṭho pamudito hutvā, sambuddhamupasaṅkamiṁ..

51.

“upasaṅkamma sambuddhaṁ, oghatiṇṇamanāsavaṁ.

sirasā abhivādetvā, idaṁ vacanamabraviṁ..

52.

`vasīsatasahassehi, adhivāsehi cakkhuma.

hāsayanto mama cittaṁ, nivesanamupehi me'..

53.

“padumuttaro lokavidū, āhutīnaṁ paṭiggaho.

mama saṅkappamaññāya, adhivāsesi cakkhumā..

54.

“adhivāsanamaññāya, abhivādiya satthuno.

haṭṭho udaggacittohaṁ, nivesanamupāgamiṁ..

(dānapaṭiyādanaṁ)

55.

“mittāmacce samānetvā, idaṁ vacanamabraviṁ.

`sudullabho mayā laddho, maṇi jotiraso yathā..

56.

“`kena taṁ pūjayissāma, appameyyo anūpamo.

atulo asamo dhīro, jino appaṭipuggalo..

57.

“`tathāsamasamo ceva, adutiyo narāsabho.

dukkaraṁ adhikārañhi, buddhānucchavikaṁ mayā..

58.

“`nānāpupphe samānetvā, karoma pupphamaṇḍapaṁ.

buddhānucchavikaṁ etaṁ, sabbapūjā bhavissati'..

59.

“uppalaṁ padumaṁ vāpi, vassikaṁ adhimuttakaṁ {atimuttakaṁ (?)}.

campakaṁ {candanaṁ (ka0)} nāgapupphañca, maṇḍapaṁ kārayiṁ ahaṁ..

60.

“satāsanasahassāni, chattacchāyāya paññapiṁ.

pacchimaṁ āsanaṁ mayhaṁ, adhikaṁ satamagghati..

61.

“satāsanasahassāni, chattacchāyāya paññapiṁ.

paṭiyādetvā annapānaṁ, kālaṁ ārocayiṁ ahaṁ..

62.

“ārocitamhi kālamhi, padumuttaro mahāmuni.

vasīsatasahassehi, nivesanamupesi me..

63.

“dhārentaṁ uparicchattaṁ {dhārentamuparicchatte (sī0)}, suphullapupphamaṇḍape.

vasīsatasahassehi, nisīdi purisuttamo..

64.

“`chattasatasahassāni, satasahassamāsanaṁ.

kappiyaṁ anavajjañca, paṭigaṇhāhi cakkhuma'..

65.

“padumuttaro lokavidū, āhutīnaṁ paṭiggaho.

mamaṁ tāretukāmo so, sampaṭicchi mahāmuni..

(dānakathā)

66.

“bhikkhuno ekamekassa, paccekaṁ pattamadāsahaṁ.

jahiṁsu sumbhakaṁ {pubbakaṁ (sī0), sambhataṁ (syā0), mattikaṁ (?)} pattaṁ, lohapattaṁ adhārayuṁ..

67.

“sattarattindivaṁ buddho, nisīdi pupphamaṇḍape.

bodhayanto bahū satte, dhammacakkaṁ pavattayi..

68.

“dhammacakkaṁ pavattento, heṭṭhato pupphamaṇḍape.

cullāsītisahassānaṁ, dhammābhisamayo ahu..

69.

“sattame divase patte, padumuttaro mahāmuni.

chattacchāyāyamāsīno, imā gāthā abhāsatha..

(byākaraṇaṁ)

70.

“`anūnakaṁ dānavaraṁ, yo me pādāsi māṇavo.

tamahaṁ kittayissāmi, suṇātha mama bhāsato..

71.

“`hatthī assā rathā pattī, senā ca caturaṅginī.

parivāressantimaṁ {taṁ (syā0)} niccaṁ, sabbadānassidaṁ phalaṁ..

72.

“`hatthiyānaṁ assayānaṁ, sivikā sandamānikā.

upaṭṭhissantimaṁ niccaṁ, sabbadānassidaṁ phalaṁ..

73.

“`saṭṭhi rathasahassāni, sabbālaṅkārabhūsitā.

parivāressantimaṁ niccaṁ, sabbadānassidaṁ phalaṁ..

74.

“`saṭṭhi tūriyasahassāni, bheriyo samalaṅkatā.

vajjayissantimaṁ niccaṁ, sabbadānassidaṁ phalaṁ..

75.

“`chaḷāsītisahassāni, nāriyo samalaṅkatā.

vicittavatthābharaṇā, āmukkamaṇikuṇḍalā {āmuttamaṇikuṇḍalā (sī0 syā0)}..

76.

“`aḷārapamhā hasulā, susaññā tanumajjhimā.

parivāressantimaṁ niccaṁ, sabbadānassidaṁ phalaṁ..

77.

“`tiṁsakappasahassāni, devaloke ramissati.

sahassakkhattuṁ devindo, devarajjaṁ karissati..

78.

“`sahassakkhattuṁ rājā ca, cakkavattī bhavissati.

padesarajjaṁ vipulaṁ, gaṇanāto asaṅkhiyaṁ..

79.

“`devaloke vasantassa, puññakammasamaṅgino.

devalokapariyantaṁ, ratanachattaṁ dharissati..

80.

“`icchissati yadā chāyaṁ {yadā vāyaṁ (syā0 ka0)}, chadanaṁ dussapupphajaṁ.

imassa cittamaññāya, nibaddhaṁ chādayissati..

81.

“`devalokā cavitvāna, sukkamūlena codito.

puññakammena saṁyutto, brahmabandhu bhavissati..

82.

“`kappasatasahassamhi, okkākakulasambhavo.

gotamo nāma gottena {nāmena (sabbattha) evamuparipi. aṭṭhathāyaṁ pana pubbe gottenātipadaṁ vaṇṇitaṁ}, satthā loke bhavissati..

83.

“`sabbametaṁ abhiññāya, gotamo sakyapuṅgavo.

bhikkhusaṅghe nisīditvā, etadagge ṭhapessati..

84.

“`pilindavacchanāmena {pilindivacchanāmena (sī0)}, hessati satthusāvako.

devānaṁ asurānañca, gandhabbānañca sakkato..

85.

“`bhikkhūnaṁ bhikkhunīnañca, gihīnañca tatheva so.

piyo hutvāna sabbesaṁ, viharissatināsavo'..

(dānānisaṁsakathā)

86.

“satasahasse kataṁ kammaṁ, phalaṁ dassesi me idha.

sumutto saravegova, kilese jhāpayī mama {jhāpayissati (sī0 ka0), jhāpayiṁ ahaṁ (syā0)}..

87.

“aho me sukataṁ kammaṁ, puññakkhette anuttare.

yattha kāraṁ karitvāna, pattomhi acalaṁ padaṁ..

88.

“anūnakaṁ dānavaraṁ, adāsi yo {so (ka0)} hi māṇavo.

ādipubbaṅgamo āsi, tassa dānassidaṁ phalaṁ..

(1. chattānisaṁso)

89.

“chatte ca sugate datvā {chatte sugate datvāna (sī0 syā0)}, saṅghe gaṇavaruttame.

aṭṭhānisaṁse anubhomi, kammānucchavike mama..

90.

“sītaṁ uṇhaṁ na jānāmi, rajojallaṁ na limpati.

anupaddavo anīti ca, homi apacito sadā..

91.

“sukhumacchaviko homi, visadaṁ hoti mānasaṁ.

chattasatasahassāni, bhave saṁsarato mama..

92.

“sabbālaṅkārayuttāni, tassa kammassa vāhasā.

imaṁ jātiṁ ṭhapetvāna, matthake dhārayanti me..

93.

“kasmā {tasmā (syā0 ka0)} imāya jātiyā, natthi me chattadhāraṇā.

mama sabbaṁ kataṁ kammaṁ, vimuttichattapattiyā..

(2. dussānisaṁso)

94.

“dussāni sugate datvā, saṅghe gaṇavaruttame.

aṭṭhānisaṁse anubhomi, kammānucchavike mama..

95.

“suvaṇṇavaṇṇo virajo, sappabhāso patāpavā.

siniddhaṁ hoti me gattaṁ, bhave saṁsarato mama..

96.

“dussasatasahassāni, setā pītā ca lohitā.

dhārenti matthake mayhaṁ, dussadānassidaṁ phalaṁ..

97.

“koseyyakambaliyāni, khomakappāsikāni ca.

sabbattha paṭilabhāmi, tesaṁ nissandato ahaṁ..

(3. pattānisaṁso)

98.

“patte sugate datvāna, saṅghe gaṇavaruttame.

dasānisaṁse anubhomi, kammānucchavike mama..

99.

“suvaṇṇathāle maṇithāle, rajatepi ca thālake.

lohitaṅgamaye thāle, paribhuñjāmi sabbadā..

100.

“anupaddavo anīti ca, homi apacito sadā.

lābhī annassa pānassa, vatthassa sayanassa ca..

101.

“na vinassanti me bhogā, ṭhitacitto bhavāmahaṁ.

dhammakāmo sadā homi, appakleso anāsavo..

102.

“devaloke manusse vā, anubandhā ime guṇā.

chāyā yathāpi rukkhassa, sabbattha na jahanti maṁ..

(4. vāsiānisaṁso)

103.

“cittabandhanasambaddhā {cittabandhanasampannā (ka0)}, sukatā vāsiyo bahū.

datvāna buddhaseṭṭhassa, saṅghassa ca tathevahaṁ..

104.

“aṭṭhānisaṁse anubhomi, kammānucchavike mama.

sūro homavisārī ca, vesārajjesu pāramī..

105.

“dhitivīriyavā homi, paggahītamano sadā.

kilesacchedanaṁ ñāṇaṁ, sukhumaṁ atulaṁ suciṁ.

sabbattha paṭilabhāmi, tassa nissandato ahaṁ..

(5. satthakānisaṁso)

106.

“akakkase apharuse, sudhote satthake bahū.

pasannacitto datvāna, buddhe saṅghe tatheva ca..

107.

“pañcānisaṁse anubhomi, kammānucchavike mama.

kalyāṇamittaṁ {kalyāṇacittaṁ (sī0)} vīriyaṁ, khantiñca mettasatthakaṁ..

108.

“taṇhāsallassa chinnattā, paññāsatthaṁ anuttaraṁ.

vajirena samaṁ ñāṇaṁ, tesaṁ nissandato labhe..

(6. sūciānisaṁso)

109.

“sūciyo sugate datvā, saṅghe gaṇavaruttame.

pañcānisaṁse anubhomi, kammānucchavike mama..

110.

“na saṁsayo kaṅkhacchedo, abhirūpo ca bhogavā.

tikkhapañño sadā homi, saṁsaranto bhavābhave..

111.

“gambhīraṁ nipuṇaṁ ṭhānaṁ, atthaṁ ñāṇena passayiṁ.

vajiraggasamaṁ ñāṇaṁ, hoti me tamaghātanaṁ..

(7. nakhacchedanānisaṁso)

112.

“nakhacchedane sugate, datvā saṅghe gaṇuttame.

pañcānisaṁse anubhomi, kammānucchavike mama..

113.

“dāsidāse {dāsidāsa (ka0)} gavasse ca, bhatake nāṭake {ārakkhake (sī0)} bahū.

nhāpite bhattake sūde, sabbattheva labhāmahaṁ..

(8. vidhūpanatālavaṇṭānisaṁso)

114.

“vidhūpane sugate datvā, tālavaṇṭe ca sobhaṇe.

aṭṭhānisaṁse anubhomi, kammānucchavike mama..

115.

“sītaṁ uṇhaṁ na jānāmi, pariḷāho na vijjati.

darathaṁ nābhijānāmi, cittasantāpanaṁ mama..

116.

“rāgaggi dosamohaggi, mānaggi diṭṭhiaggi ca.

sabbaggī nibbutā mayhaṁ, tassa nissandato mama..

(9. morahattha-cāmaraṁ)

117.

“morahatthe cāmariyo, datvā saṅghe gaṇuttame.

upasantakilesohaṁ, viharāmi anaṅgaṇo..

(10. parissāvana-dhammakaraṁ)

118.

“parissāvane sugate, datvā dhammakaruttame {datvā sukate dhammakuttare (syā0 ka0)}.

pañcānisaṁse anubhomi, kammānucchavike mama..

119.

“sabbesaṁ samatikkamma, dibbaṁ āyuṁ labhāmahaṁ.

appasayho sadā homi, corapaccatthikehi vā..

120.

“satthena vā visena vā, vihesampi na kubbate.

antarāmaraṇaṁ natthi, tesaṁ nissandato mama..

(11. teladhārānisaṁso)

121.

“teladhāre sugate datvā, saṅghe gaṇavaruttame.

pañcānisaṁse anubhomi, kammānucchavike mama..

122.

“sucārurūpo subhaddo {sugado (sī0), suvāco (?)}, susamuggatamānaso.

avikkhittamano homi, sabbārakkhehi rakkhito..

(12. sūcigharānisaṁso)

123.

“sūcighare sugate datvā, saṅghe gaṇavaruttame.

tīṇānisaṁse anubhomi, kammānucchavike mama..

124.

“cetosukhaṁ kāyasukhaṁ, iriyāpathajaṁ sukhaṁ.

ime guṇe paṭilabhe, tassa nissandato ahaṁ..

(13. aṁsabaddhānisaṁso)

125.

“aṁsabaddhe jine datvā, saṅghe gaṇavaruttame.

tīṇānisaṁse anubhomi, kammānucchavike mama..

126.

“saddhamme gādhaṁ {cetoñāṇaṁ ca (sī0)} vindāmi, sarāmi dutiyaṁ bhavaṁ.

sabbattha succhavī homi, tassa nissandato ahaṁ..

(14. kāyabandhanānisaṁso)

127.

“kāyabandhe jine datvā, saṅghe gaṇavaruttame.

chānisaṁse anubhomi, kammānucchavike mama..

128.

“samādhīsu na kampāmi, vasī homi samādhisu.

abhejjapariso homi, ādeyyavacano sadā..

129.

“upaṭṭhitasati homi, tāso mayhaṁ na vijjati.

devaloke manusse vā, anubandhā ime guṇā..

(15. ādhārakānisaṁso)

130.

“ādhārake jine datvā, saṅghe gaṇavaruttame.

pañcavaṇṇehi dāyādo {pañcavaṇṇe bhayābhāvo (syā0)}, acalo homi kenaci..

131.

“ye keci me sutā dhammā, satiñāṇappabodhanā.

dhatā {ṭhitā (ka0)} me na vinassanti, bhavanti suvinicchitā..

(16. bhājanānisaṁso)

132.

“bhājane paribhoge ca, datvā buddhe gaṇuttame.

tīṇānisaṁse anubhomi, kammānucchavike mama..

133.

“soṇṇamaye maṇimaye, athopi phalikāmaye.

lohitaṅgamaye ceva, labhāmi bhājane ahaṁ..

134.

“bhariyā dāsadāsī {sabbatthapi evameva dissati} ca, hatthissarathapattike.

itthī patibbatā ceva, paribhogāni sabbadā..

135.

“vijjā mantapade ceva, vividhe āgame bahū.

sabbaṁ sippaṁ nisāmemi, paribhogāni sabbadā..

(17. thālakānisaṁso)

136.

“thālake sugate datvā, saṅghe gaṇavaruttame.

tīṇānisaṁse anubhomi, kammānucchavike mama..

137.

“soṇṇamaye maṇimaye, athopi phalikāmaye.

lohitaṅgamaye ceva, labhāmi thālake ahaṁ..

138.

“asatthake {asatthake (sī0), assaṭṭhake (syā0)} phalamaye, atho pokkharapattake.

madhupānakasaṅkhe ca, labhāmi thālake ahaṁ..

139.

“vatte guṇe paṭipatti, ācārakiriyāsu ca.

ime guṇe paṭilabhe, tassa nissandato ahaṁ..

(18. bhesajjānisaṁso)

140.

“bhesajjaṁ sugate datvā, saṅghe gaṇavaruttame.

dasānisaṁse anubhomi, kammānucchavike mama..

141.

“āyuvā balavā dhīro, vaṇṇavā yasavā sukhī.

anupaddavo anīti ca, homi apacito sadā.

na me piyaviyogatthi, tassa nissandato mama..

(19. upāhanānisaṁso)

142.

“upāhane jine datvā, saṅghe gaṇavaruttame.

tīṇānisaṁse anubhomi, kammānucchavike mama..

143.

“hatthiyānaṁ assayānaṁ, sivikā sandamānikā.

saṭṭhisatasahassāni, parivārenti maṁ sadā..

144.

“maṇimayā tambamayā {kambalikā (sī0 ka0)}, soṇṇarajatapādukā.

nibbattanti paduddhāre, bhave saṁsarato mama..

145.

“niyāmaṁ sati dhāvanti {niyamaṁ paṭidhāvantī (sī0), niyāmaṁ paṭidhāvanti (syā0)}, āguācārasodhanaṁ {ācāraguṇasodhanaṁ (sī0 syā0)}.

ime guṇe paṭilabhe, tassa nissandato ahaṁ..

(20. pādukānisaṁso)

146.

“pāduke sugate datvā, saṅghe gaṇavaruttame.

iddhipādukamāruyha, viharāmi yadicchakaṁ..

(21. udakapuñchanānisaṁso)

147.

“udakapucchanacoḷe, datvā buddhe gaṇuttame.

pañcānisaṁse anubhomi, kammānucchavike mama..

148.

“suvaṇṇavaṇṇo virajo, sappabhāso patāpavā.

siniddhaṁ hoti me gattaṁ, rajojallaṁ na limpati.

ime guṇe paṭilabhe, tassa nissandato ahaṁ..

(22. kattaradaṇḍānisaṁso)

149.

“kattaradaṇḍe sugate, datvā saṅghe gaṇuttame.

chānisaṁse anubhomi, kammānucchavike mama..

150.

“puttā mayhaṁ bahū honti, tāso mayhaṁ na vijjati.

appasayho sadā homi, sabbārakkhehi rakkhito.

khalitampi {khalitaṁ maṁ (sī0 ka0)} na jānāmi, abhantaṁ mānasaṁ mama..

(23. osadhañjanānisaṁso)

151.

“osadhaṁ añjanaṁ datvā, buddhe saṅghe gaṇuttame.

aṭṭhānisaṁse anubhomi, kammānucchavike mama..

152.

“visālanayano homi, setapīto ca lohito.

anāvilapasannakkho, sabbarogavivajjito..

153.

“labhāmi dibbanayanaṁ, paññācakkhuṁ anuttaraṁ.

ime guṇe paṭilabhe, tassa nissandato ahaṁ..

(24. kuñcikānisaṁso)

154.

“kuñcike sugate datvā, saṅghe gaṇavaruttame.

dhammadvāravivaraṇaṁ, labhāmi ñāṇakuñcikaṁ..

(25. kuñcikāgharānisaṁso)

155.

“kuñcikānaṁ ghare datvā, buddhe saṅghe gaṇuttame.

dvānisaṁse anubhomi, kammānucchavike mama.

appakodho anāyāso, saṁsaranto bhave ahaṁ..

(26. āyogānisaṁso)

156.

“āyoge sugate datvā, saṅghe gaṇavaruttame.

pañcānisaṁse anubhomi, kammānucchavike mama..

157.

“samādhīsu na kampāmi, vasī homi samādhisu.

abhejjapariso homi, ādeyyavacano sadā.

jāyati bhogasampatti, bhave saṁsarato mama..

(27. dhūmanettānisaṁso)

158.

“dhūmanette jine datvā, saṅghe gaṇavaruttame.

tīṇānisaṁse anubhomi, kammānucchavike mama..

159.

“sati me ujukā hoti, susambandhā ca nhāravo.

labhāmi dibbanayanaṁ {dibbasayanaṁ (syā0)}, tassa nissandato ahaṁ..

(28. dīpadhārānisaṁso)

160.

“dīpadhāre {dīpaṭṭhāne (sī0), dīpadāne (syā0), dīpaṭṭhāpe (ka0)} jine datvā, saṅghe gaṇavaruttame.

tīṇānisaṁse anubhomi, kammānucchavike mama..

161.

“jātimā aṅgasampanno, paññavā buddhasammato {buddhisammato (sī0 ka0)}.

ime guṇe paṭilabhe, tassa nissandato ahaṁ..

(29. tumbaka-karaṇḍo)

162.

“tumbake ca karaṇḍe ca, datvā buddhe gaṇuttame.

dasānisaṁse anubhomi, kammānucchavike mama..

163.

“sugutto {sadāgutto (sī0 syā0) saṁgutto (ka0)} sukhasamaṅgī, mahāyaso tathāgati.

vipattivigato {vibhattigatto (syā0)} sukhumālo, sabbītiparivajjito..

164.

“vipule ca guṇe lābhī, samāva calanā mama.

suvivajjitaubbego, tumbake ca karaṇḍake..

165.

“labhāmi caturo vaṇṇe, hatthissaratanāni ca.

tāni me na vinassanti, tumbadāne idaṁ phalaṁ..

(30. malaharaṇānisaṁso)

166.

“malaharaṇiyo {añjananāḷiyo (sī0), hatthalilaṅgake (syā0 pī0), hatthalilaṅgate (ka0)} datvā, buddhe saṅghe gaṇuttame.

pañcānisaṁse anubhomi, kammānucchavike mama..

167.

“sabbalakkhaṇasampanno, āyupaññāsamāhito.

sabbāyāsavinimutto, kāyo me hoti sabbadā..

(31. pipphalānisaṁso)

168.

“taṇudhāre sunisite, saṅghe datvāna pipphale.

kilesakantanaṁ ñāṇaṁ, labhāmi atulaṁ suciṁ..

(32. bhaṇḍāsānisaṁso)

169.

“saṇḍāse sugate datvā, saṅghe gaṇavaruttame.

kilesabhañjanaṁ {kilesaluñcanaṁ (sī0 syā0 pī0)} ñāṇaṁ, labhāmi atulaṁ suciṁ..

(33. natthukānisaṁso)

170.

“natthuke {thavike (?) bhesajjathaviketi hi pubbe vuttaṁ} sugate datvā, saṅghe gaṇavaruttame.

aṭṭhānisaṁse anubhomi, kammānucchavike mama..

171.

“saddhaṁ sīlaṁ hiriñcāpi, atha ottappiyaṁ guṇaṁ.

sutaṁ cāgañca khantiñca, paññaṁ me aṭṭhamaṁ guṇaṁ..

(34. pīṭhakānisaṁso)

172.

“pīṭhake sugate datvā, saṅghe gaṇavaruttame.

pañcānisaṁse anubhomi, kammānucchavike mama..

173.

“ucce kule pajāyāmi, mahābhogo bhavāmahaṁ.

sabbe maṁ apacāyanti, kitti abbhuggatā mama..

174.

“kappasatasahassāni, pallaṅkā caturassakā.

parivārenti maṁ niccaṁ, saṁvibhāgarato ahaṁ..

(35. bhisiānisaṁso)

175.

“bhisiyo sugate datvā, saṅghe gaṇavaruttame.

chānisaṁse anubhomi, kammānucchavike mama..

176.

“samasugattopacito, muduko cārudassano.

labhāmi ñāṇaparivāraṁ, bhisidānassidaṁ phalaṁ..

177.

“tūlikā vikatikāyo, kaṭṭissā {kaṭṭhissā (sī0), kuṭṭakā (ka0)} cittakā bahū.

varapotthake kambale ca, labhāmi vividhe ahaṁ..

178.

“pāvārike ca muduke, mudukājinaveṇiyo.

labhāmi vividhatthāre {vividhaṭṭhāne (syā0 ka0)}, bhisidānassidaṁ phalaṁ..

179.

“yato sarāmi attānaṁ, yato pattosmi viññutaṁ.

atuccho jhānamañcomhi, bhisidānassidaṁ phalaṁ..

(36. bibbohanānisaṁso)

180.

“bibbohane jine datvā, saṅghe gaṇavaruttame.

chānisaṁse anubhomi, kammānucchavike mama..

181.

“uṇṇike padumake ca, atho lohitacandane.

bibbohane upādhemi, uttamaṅgaṁ sadā mama..

182.

“aṭṭhaṅgike maggavare, sāmaññe caturo phale.

tesu ñāṇaṁ uppādetvā {upanetvā (sī0)}, vihare niccakālikaṁ..

183.

“dāne dame saṁyame ca, appamaññāsu rūpisu.

tesu ñāṇaṁ uppādetvā {upanetvā (sī0)}, vihare sabbakālikaṁ..

184.

“vatte guṇe paṭipatti, ācārakiriyāsu ca.

tesu ñāṇaṁ uppādetvā {ñāṇaṁ upadahitvāna (sī0)}, vihare sabbadā ahaṁ..

185.

“caṅkame vā padhāne vā, vīriye bodhipakkhiye.

tesu ñāṇaṁ uppādetvā, viharāmi yadicchakaṁ..

186.

“sīlaṁ samādhi paññā ca, vimutti ca anuttarā.

tesu ñāṇaṁ uppādetvā {ñāṇaṁ upadahitvāna (sī0)}, viharāmi sukhaṁ ahaṁ..

(37. phalapīṭhānisaṁso)

187.

“phalapīṭhe {palālapīṭṭhe (sī0)} jine datvā, saṅghe gaṇavaruttame.

dvānisaṁse anubhomi, kammānucchavike mama..

188.

“soṇṇamaye maṇimaye, dantasāramaye bahū.

pallaṅkaseṭṭhe vindāmi, phalapīṭhassidaṁ phalaṁ..

(38. pādapīṭhānisaṁso)

189.

“pādapīṭhe jine datvā, saṅghe gaṇavaruttame.

dvānisaṁse anubhomi, kammānucchavike mama.

labhāmi bahuke yāne, pādapīṭhassidaṁ phalaṁ..

190.

“dāsī dāsā ca bhariyā, ye caññe anujīvino.

sammā paricarante maṁ, pādapīṭhassidaṁ phalaṁ..

(39. telabbhañjanānisaṁso)

191.

“telaabbhañjane {telānabbhañjane (sī0)} datvā, saṅghe gaṇavaruttame.

pañcānisaṁse anubhomi, kammānucchavike mama..

192.

“abyādhitā rūpavatā, khippaṁ dhammanisantitā.

lābhitā annapānassa, āyupañcamakaṁ mama..

(40. sappitelānisaṁso)

193.

“sappitelañca datvāna, saṅghe gaṇavaruttame.

pañcānisaṁse anubhomi, kammānucchavike mama..

194.

“thāmavā rūpasampanno, pahaṭṭhatanujo sadā.

abyādhi visado homi, sappitelassidaṁ phalaṁ..

(41. mukhasodhanakānisaṁso)

195.

“mukhasodhanakaṁ datvā, buddhe saṅghe gaṇuttame.

pañcānisaṁse anubhomi, kammānucchavike mama..

196.

“visuddhakaṇṭho madhurassaro, kāsasāsavivajjito.

uppalagandho mukhato, upavāyati me sadā..

(42. dadhiānisaṁso)

197.

“dadhiṁ datvāna sampannaṁ, buddhe saṅghe gaṇuttame.

bhuñjāmi amataṁ bhattaṁ {vittaṁ (sī0 ka0)}, varaṁ kāyagatāsatiṁ..

(43. madhuānisaṁso)

198.

“vaṇṇagandharasopetaṁ, madhuṁ datvā jine gaṇe.

anūpamaṁ atuliyaṁ, pive muttirasaṁ ahaṁ..

(44.rasānisaṁso)

199.

“yathābhūtaṁ rasaṁ datvā, buddhe saṅghe gaṇuttame.

caturo phale anubhomi, kammānucchavike mama..

(45. annapānānisaṁso)

200.

“annaṁ pānañca datvāna, buddhe saṅghe gaṇuttame.

dasānisaṁse anubhomi, kammānucchavike mama..

201.

“āyuvā balavā dhīro, vaṇṇavā yasavā sukhī.

lābhī annassa pānassa, sūro paññāṇavā sadā.

ime guṇe paṭilabhe, saṁsaranto bhave ahaṁ..

(46. dhūpānisaṁso)

202.

“dhūpaṁ {dhūmaṁ (sī0 ka0)} datvāna sugate, saṅghe gaṇavaruttame.

dasānisaṁse anubhomi, kammānucchavike mama..

203.

“sugandhadeho yasavā, sīghapañño ca kittimā.

tikkhapañño bhūripañño, hāsagambhīrapaññavā..

204.

“vepullajavanapañño, saṁsaranto bhavābhave.

tasseva vāhasā dāni, patto santisukhaṁ sivaṁ..

(sādhāraṇānisaṁso)

205.

“kilesā jhāpitā mayhaṁ, bhavā sabbe samūhatā.

nāgova bandhanaṁ chetvā, viharāmi anāsavo..

206.

“svāgataṁ vata me āsi, mama buddhassa santike {buddhaseṭṭhassa santike (?) evamuparipi. etadeva hi upālittherāpadānaṭṭhakathāyaṁ vaṇṇitaṁ}.

tisso vijjā anuppattā, kataṁ buddhassa sāsanaṁ..

207.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā pilindavaccho thero imā gāthāyo abhāsitthāti.

pilindavacchattherassāpadānaṁ paṭhamaṁ.

2. selattheraapadānaṁ

208.

“nagare haṁsavatiyā, vīthisāmī ahosahaṁ.

mama ñātī samānetvā, idaṁ vacanamabraviṁ..

209.

“`buddho loke samuppanno, puññakkhetto anuttaro {puññakkhettaṁ anuttaraṁ (sī0)}.

āsi so {āsīso (sī0), ādhāro (pī0)} sabbalokassa, āhutīnaṁ paṭiggaho..

210.

“`khattiyā negamā ceva, mahāsālā ca brāhmaṇā.

pasannacittā sumanā, pūgadhammaṁ akaṁsu te..

211.

“`hatthārohā anīkaṭṭhā, rathikā pattikārakā.

pasannacittā sumanā, pūgadhammaṁ akaṁsu te..

212.

“`uggā ca rājaputtā ca, vesiyānā ca brāhmaṇā.

pasannacittā sumanā, pūgadhammaṁ akaṁsu te..

213.

“`āḷārikā kappakā {āḷārikā ca sūdā (syā0)} ca, nhāpakā mālakārakā.

pasannacittā sumanā, pūgadhammaṁ akaṁsu te..

214.

“`rajakā pesakārā ca, cammakārā ca nhāpitā.

pasannacittā sumanā, pūgadhammaṁ akaṁsu te..

215.

“`usukārā bhamakārā, cammakārā ca tacchakā.

pasannacittā sumanā, pūgadhammaṁ akaṁsu te..

216.

“`kammārā soṇṇakārā ca, tipulohakarā tathā.

pasannacittā sumanā, pūgadhammaṁ akaṁsu te..

217.

“`bhatakā ceṭakā ceva, dāsakammakarā bahū.

yathāsakena thāmena, pūgadhammaṁ akaṁsu te..

218.

“`udahārā kaṭṭhahārā, kassakā tiṇahārakā.

yathāsakena thāmena, pūgadhammaṁ akaṁsu te..

219.

“`pupphikā mālikā ceva, paṇṇikā phalahārakā.

yathāsakena thāmena, pūgadhammaṁ akaṁsu te..

220.

“`gaṇikā kumbhadāsī ca, pūvikā {sūpikā (ka0)} macchikāpi ca.

yathāsakena thāmena, pūgadhammaṁ akaṁsu te..

221.

“`etha sabbe samāgantvā, gaṇaṁ bandhāma ekato.

adhikāraṁ karissāma, puññakkhette anuttare'..

222.

“te me sutvāna vacanaṁ, gaṇaṁ bandhiṁsu tāvade.

upaṭṭhānasālaṁ sukataṁ, bhikkhusaṅghassa kārayuṁ..

223.

“niṭṭhāpetvāna taṁ sālaṁ, udaggo tuṭṭhamānaso.

pareto tehi sabbehi, sambuddhamupasaṅkamiṁ..

224.

“upasaṅkamma sambuddhaṁ, lokanāthaṁ narāsabhaṁ.

vanditvā satthuno pāde, idaṁ vacanamabraviṁ..

225.

“`ime tīṇi satā vīra, purisā ekato gaṇā.

upaṭṭhānasālaṁ sukataṁ, niyyādenti {niyyātenti (sī0)} tuvaṁ {tavaṁ (sī0), tava (syā0)} muni'..

226.

“bhikkhusaṅghassa purato, sampaṭicchatva cakkhumā.

tiṇṇaṁ satānaṁ purato, imā gāthā abhāsatha..

227.

“`tisatāpi ca jeṭṭho ca, anuvattiṁsu ekato.

sampattiñhi {sampattīhi (syā0 ka0)} karitvāna, sabbe anubhavissatha..

228.

“`pacchime bhave sampatte, sītibhāvamanuttaraṁ.

ajaraṁ amataṁ santaṁ, nibbānaṁ phassayissatha'..

229.

“evaṁ buddho viyākāsi, sabbaññū samaṇuttaro.

buddhassa vacanaṁ sutvā, somanassaṁ pavedayiṁ..

230.

“tiṁsa kappasahassāni, devaloke ramiṁ ahaṁ.

devādhipo pañcasataṁ, devarajjamakārayiṁ..

231.

“sahassakkhattuṁ rājā ca, cakkavattī ahosahaṁ.

devarajjaṁ karontassa, mahādevā avandisuṁ..

232.

“idha mānusake rajjaṁ {rajje (sī0)}, parisā honti bandhavā.

pacchime bhave sampatte, vāseṭṭho nāma brāhmaṇo..

233.

“asītikoṭi nicayo, tassa putto ahosahaṁ.

selo iti mama nāmaṁ, chaḷaṅge pāramiṁ gato..

234.

“jaṅghāvihāraṁ vicaraṁ, sasissehi purakkhato.

jaṭābhārikabharitaṁ, keṇiyaṁ nāma tāpasaṁ..

235.

“paṭiyattāhutiṁ disvā, idaṁ vacanamabraviṁ.

`āvāho vā vivāho vā, rājā vā te nimantito'..

236.

“āhutiṁ {nāhutiṁ (?)} yiṭṭhukāmohaṁ, brāhmaṇe devasammate.

na nimantemi rājānaṁ, āhutī me na vijjati..

237.

“na catthi mayhamāvāho, vivāho me na vijjati.

sakyānaṁ nandijanano, seṭṭho loke sadevake..

238.

“sabbalokahitatthāya, sabbasattasukhāvaho.

so me nimantito ajja, tassetaṁ paṭiyādanaṁ..

239.

“timbarūsakavaṇṇābho, appameyyo anūpamo.

rūpenāsadiso buddho, svātanāya nimantito..

240.

“ukkāmukhapahaṭṭhova, khadiraṅgārasannibho.

vijjūpamo mahāvīro, so me buddho nimantito..

241.

“pabbatagge yathā acci, puṇṇamāyeva candimā.

naḷaggivaṇṇasaṅkāso, so me buddho nimantito..

242.

“asambhīto bhayātīto, bhavantakaraṇo muni.

sīhūpamo mahāvīro, so me buddho nimantito..

243.

“kusalo buddhadhammehi, apasayho parehi so.

nāgūpamo mahāvīro, so me buddho nimantito..

244.

“saddhammācārakusalo, buddhanāgo asādiso.

usabhūpamo mahāvīro, so me buddho nimantito..

245.

“anantavaṇṇo amitayaso, vicittasabbalakkhaṇo.

sakkūpamo mahāvīro, so me buddho nimantito..

246.

“vasī gaṇī patāpī ca, tejassī ca durāsado.

brahmūpamo mahāvīro, so me buddho nimantito..

247.

“pattadhammo dasabalo, balātibalapārago.

dharaṇūpamo mahāvīro, so me buddho nimantito..

248.

“sīlavīcisamākiṇṇo, dhammaviññāṇakhobhito.

udadhūpamo mahāvīro, so me buddho nimantito..

249.

“durāsado duppasaho, acalo uggato brahā.

nerūpamo mahāvīro, so me buddho nimantito..

250.

“anantañāṇo asamasamo, atulo aggataṁ gato.

gaganūpamo mahāvīro, so me buddho nimantito..

pannarasamaṁ bhāṇavāraṁ.

251.

“patiṭṭhā bhayabhītānaṁ, tāṇo saraṇagāminaṁ.

assāsako mahāvīro, so me buddho nimantito..

252.

“āsayo buddhimantānaṁ, puññakkhettaṁ sukhesinaṁ.

ratanākaro mahāvīro, so me buddho nimantito..

253.

“assāsako vedakaro, sāmaññaphaladāyako.

meghūpamo mahāvīro, so me buddho nimantito..

254.

“lokacakkhu mahātejo, sabbatamavinodano.

sūriyūpamo mahāvīro, so me buddho nimantito..

255.

“ārammaṇavimuttīsu, sabhāvadassano muni.

candūpamo mahāvīro, so me buddho nimantito..

256.

“buddho samussito loke, lakkhaṇehi alaṅkato.

appameyyo mahāvīro, so me buddho nimantito..

257.

“yassa ñāṇaṁ appameyyaṁ, sīlaṁ yassa anūpamaṁ.

vimutti asadisā yassa, so me buddho nimantito..

258.

“yassa dhīti asadisā, thāmo yassa acintiyo.

yassa parakkamo jeṭṭho, so me buddho nimantito..

259.

“rāgo doso ca moho ca, visā sabbe samūhatā.

agadūpamo mahāvīro, so me buddho nimantito..

260.

“klesabyādhibahudukkha sabbatamavinodano {vinodako (sī0 syā0)}.

vejjūpamo mahāvīro, so me buddho nimantito..

261.

“buddhoti bho yaṁ vadesi, ghosopeso sudullabho.

buddho buddhoti sutvāna, pīti me udapajjatha..

262.

“abbhantaraṁ agaṇhantaṁ, pīti me bahi nicchare.

sohaṁ pītimano santo, idaṁ vacanamabraviṁ..

263.

“`kahaṁ nu kho so bhagavā, lokajeṭṭho narāsabho.

tattha gantvā namassissaṁ, sāmaññaphaladāyakaṁ'..

264.

“`paggayha dakkhiṇaṁ bāhuṁ, vedajāto katañjalī.

ācikkhi me dhammarājaṁ, sokasallavinodanaṁ..

265.

“`udentaṁva mahāmeghaṁ, nīlaṁ añjanasannibhaṁ.

sāgaraṁ viya dissantaṁ, passasetaṁ mahāvanaṁ..

266.

“`ettha so vasate buddho, adantadamako muni.

vinayanto ca veneyye, bodhento bodhipakkhiye..

267.

“`pipāsitova udakaṁ, bhojanaṁva jighacchito.

gāvī yathā vacchagiddhā, evāhaṁ viciniṁ jinaṁ..

268.

“`ācāraupacāraññū, dhammānucchavisaṁvaraṁ.

sikkhāpemi sake sisse, gacchante jinasantikaṁ..

269.

“`durāsadā bhagavanto, sīhāva ekacārino.

pade padaṁ nikkhipantā, āgaccheyyātha māṇavā..

270.

“`āsīviso yathā ghoro, migarājāva kesarī.

mattova kuñjaro dantī, evaṁ buddhā durāsadā..

271.

“`ukkāsitañca khipitaṁ, ajjhupekkhiya māṇavā.

pade padaṁ nikkhipantā, upetha buddhasantikaṁ..

272.

“`paṭisallānagarukā, appasaddā durāsadā.

durūpasaṅkamā buddhā, garū honti sadevake..

273.

“`yadāhaṁ pañhaṁ pucchāmi, paṭisammodayāmi vā.

appasaddā tadā hotha, munibhūtāva tiṭṭhatha..

274.

“`yaṁ so deseti sambuddho {saddhammaṁ (sī0 syā0)}, khemaṁ nibbānapattiyā.

tamevatthaṁ nisāmetha, saddhammasavanaṁ sukhaṁ'..

275.

“upasaṅkamma sambuddhaṁ, sammodiṁ muninā ahaṁ.

taṁ kathaṁ vītisāretvā, lakkhaṇe upadhārayiṁ..

276.

“lakkhaṇe dve ca kaṅkhāmi, passāmi tiṁsalakkhaṇe.

kosohitavatthaguyhaṁ, iddhiyā dassayī muni..

277.

“jivhaṁ ninnāmayitvāna, kaṇṇasote ca nāsike.

paṭimasi nalāṭantaṁ, kevalaṁ chādayī jino..

278.

“tassāhaṁ lakkhaṇe disvā, paripuṇṇe sabyañjane.

buddhoti niṭṭhaṁ gantvāna, saha sissehi pabbajiṁ..

279.

“satehi tīhi sahito, pabbajiṁ anagāriyaṁ.

addhamāse asampatte, sabbe pattāmha nibbutiṁ..

280.

“ekato kammaṁ katvāna, puññakkhette anuttare.

ekato saṁsaritvāna, ekato vinivattayuṁ..

281.

“gopānasiyo datvāna, pūgadhamme vasiṁ ahaṁ.

tena kammena sukatena, aṭṭha hetū labhāmahaṁ..

282.

“disāsu pūjito homi, bhogā ca amitā mama.

patiṭṭhā homi sabbesaṁ, tāso mama na vijjati..

283.

“byādhayo me na vijjanti, dīghāyuṁ pālayāmi ca.

sukhumacchaviko homi, āvāse patthite vase {āvāse patte vasse (syā0), āvāseva ṭhite vase (ka0)}..

284.

“aṭṭha gopānasī datvā, pūgadhamme vasiṁ ahaṁ.

paṭisambhidārahattañca, etaṁ me aparaṭṭhamaṁ..

285.

“sabbavositavosāno, katakicco anāsavo.

aṭṭhagopānasī nāma, tava putto mahāmuni..

286.

“pañca thambhāni datvāna, pūgadhamme vasiṁ ahaṁ.

tena kammena sukatena, pañca hetū labhāmahaṁ..

287.

“acalo homi mettāya, anūnaṅgo bhavāmahaṁ.

ādeyyavacano homi, na dhaṁsemi yathā ahaṁ..

288.

“abhantaṁ hoti me cittaṁ, akhilo homi kassaci.

tena kammena sukatena, vimalo homi sāsane..

289.

“sagāravo sappatisso, katakicco anāsavo.

sāvako te mahāvīra, bhikkhu taṁ vandate muni..

290.

“katvā sukatapallaṅkaṁ, sālāyaṁ paññapesahaṁ.

tena kammena sukatena, pañca hetū labhāmahaṁ..

291.

“ucce kule pajāyitvā, mahābhogo bhavāmahaṁ.

sabbasampattiko homi, maccheraṁ me na vijjati..

292.

“gamane patthite mayhaṁ, pallaṅko upatiṭṭhati.

saha pallaṅkaseṭṭhena, gacchāmi mama patthitaṁ..

293.

“tena pallaṅkadānena, tamaṁ sabbaṁ vinodayiṁ.

sabbābhiññābalappatto, thero {selo (?)} vandati taṁ muni..

294.

“parakiccattakiccāni, sabbakiccāni sādhayiṁ.

tena kammena sukatena, pāvisiṁ abhayaṁ puraṁ..

295.

“pariniṭṭhitasālamhi, paribhogamadāsahaṁ.

tena kammena sukatena, seṭṭhattaṁ ajjhupāgato..

296.

“ye keci damakā loke, hatthiasse damenti ye.

karitvā kāraṇā nānā, dāruṇena damenti te..

297.

“na hevaṁ tvaṁ mahāvīra, damesi naranāriyo.

adaṇḍena asatthena, damesi uttame dame..

298.

“dānassa vaṇṇe kittento, desanākusalo muni.

ekapañhaṁ kathentova, bodhesi tisate muni..

299.

“dantā mayaṁ sārathinā, suvimuttā anāsavā.

sabbābhiññābalapattā, nibbutā upadhikkhaye..

300.

“satasahassito kappe, yaṁ dānamadadiṁ tadā.

atikkantā bhayā sabbe, sālādānassidaṁ phalaṁ..

301.

“kilesā jhāpitā mayhaṁ ...pe0 ... viharāmi anāsavo..

302.

“svāgataṁ vata me āsi ...pe0 ... kataṁ buddhassa sāsanaṁ..

303.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā selo sapariso bhagavato santike imā gāthāyo abhāsitthāti.

selattherassāpadānaṁ dutiyaṁ.

3. sabbakittikattheraapadānaṁ

304.

“kaṇikāraṁva jalitaṁ {jotantaṁ (sī0)}, dīparukkhaṁva ujjalaṁ {jotitaṁ (syā0)}.

osadhiṁva virocantaṁ, vijjutaṁ gagane yathā..

305.

“asambhītaṁ anuttāsiṁ, migarājaṁva kesariṁ.

ñāṇālokaṁ pakāsentaṁ, maddantaṁ titthiye gaṇe..

306.

“uddharantaṁ imaṁ lokaṁ, chiddantaṁ sabbasaṁsayaṁ.

gajjantaṁ {asambhītaṁ (syā0), gacchantaṁ (ka0)} migarājaṁva, addasaṁ lokanāyakaṁ..

307.

“jaṭājinadharo āsiṁ, brahā uju patāpavā.

vākacīraṁ gahetvāna, pādamūle apatthariṁ..

308.

“kāḷānusāriyaṁ gayha, anulimpiṁ tathāgataṁ.

sambuddhamanulimpetvā, santhaviṁ lokanāyakaṁ..

309.

“samuddharasimaṁ lokaṁ, oghatiṇṇa {oghatiṇṇo (syā0 ka0)} mahāmuni.

ñāṇālokena jotesi, nāvaṭaṁ {pavaraṁ (syā0), vajira (pī0)} ñāṇamuttamaṁ..

310.

“dhammacakkaṁ {tuvaṁ cakkaṁ (ka0)} pavattesi, maddase paratitthiye.

usabho jitasaṅgāmo, sampakampesi medaniṁ..

311.

“mahāsamudde ūmiyo, velantamhi pabhijjare.

tatheva tava ñāṇamhi, sabbadiṭṭhī pabhijjare..

312.

“sukhumacchikajālena, saramhi sampatānite.

antojālikatā {jālagatā (sī0)} pāṇā, pīḷitā honti tāvade..

313.

“tatheva titthiyā loke, puthupāsaṇḍanissitā {mūḷhā saccavinissaṭā (syā0), muṭṭhasaccavinissaṭā (ka0)}.

antoñāṇavare tuyhaṁ, parivattanti mārisa..

314.

“patiṭṭhā vuyhataṁ oghe, tvañhi nātho abandhunaṁ.

bhayaṭṭitānaṁ saraṇaṁ, muttitthīnaṁ parāyaṇaṁ..

315.

“ekavīro asadiso, mettākaruṇasañcayo {saññuto (syā0)}.

asamo susamo santo {susīlo asamo santo (sī0), paññavā yuttacāgo ca (syā0)}, vasī tādī jitañjayo..

316.

“dhīro vigatasammoho, anejo akathaṁkathī.

tusito {vusito (sī0)} vantadososi, nimmalo saṁyato suci..

317.

“saṅgātigo hatamado {gatamado (syā0), tamanudo (ka0)}, tevijjo tibhavantago.

sīmātigo dhammagaru, gatattho hitavabbhuto {hitavappatho (sī0 syā0)}..

318.

“tārako tvaṁ yathā nāvā, nidhīvassāsakārako.

asambhīto yathā sīho, gajarājāva dappito..

319.

“thometvā dasagāthāhi, padumuttaraṁ mahāyasaṁ.

vanditvā satthuno pāde, tuṇhī aṭṭhāsahaṁ tadā..

320.

“padumuttaro lokavidū, āhutīnaṁ paṭiggaho.

bhikkhusaṅghe ṭhito satthā, imā gāthā abhāsatha..

321.

“`yo me sīlañca ñāṇañca, saddhammañcāpi vaṇṇayi {dhammañcāpi pakittayi (sī0 syā0)}.

tamahaṁ kittayissāmi, suṇātha mama bhāsato..

322.

“`saṭṭhi kappasahassāni, devaloke ramissati.

aññe devebhibhavitvā, issaraṁ kārayissati..

323.

“`so pacchā pabbajitvāna, sukkamūlena codito.

gotamassa bhagavato, sāsane pabbajissati..

324.

“`pabbajitvāna kāyena, pāpakammaṁ vivajjiya.

sabbāsave pariññāya, nibbāyissatināsavo'..

325.

“yathāpi megho thanayaṁ, tappeti mediniṁ imaṁ.

tatheva tvaṁ mahāvīra, dhammena tappayī mamaṁ..

326.

“sīlaṁ paññañca dhammañca, thavitvā lokanāyakaṁ.

pattomhi paramaṁ santiṁ, nibbānaṁ padamaccutaṁ..

327.

“aho nūna sa bhagavā, ciraṁ tiṭṭheyya cakkhumā.

aññātañca vijāneyyuṁ, phuseyyuṁ {aññātañcāpi jāneyya, passeyya (ka0)} amataṁ padaṁ..

328.

“ayaṁ me pacchimā jāti, bhavā sabbe samūhatā.

sabbāsave pariññāya, viharāmi anāsavo..

329.

“satasahassito kappe, yaṁ buddhamabhithomayiṁ

duggatiṁ nābhijānāmi, kittanāya idaṁ phalaṁ..

330.

“kilesā jhāpitā mayhaṁ, bhavā sabbe samūhatā.

sabbāsavā parikkhīṇā, natthi dāni punabbhavo..

331.

“svāgataṁ vata me āsi ...pe0 ... kataṁ buddhassa sāsanaṁ..

332.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sabbakittiko thero imā gāthāyo abhāsitthāti.

sabbakittikattherassāpadānaṁ tatiyaṁ.

4. madhudāyakattheraapadānaṁ

333.

“sindhuyā nadiyā tīre, sukato assamo mama.

tattha vācemahaṁ sisse, itihāsaṁ salakkhaṇaṁ..

334.

“dhammakāmā vinītā te, sotukāmā susāsanaṁ.

chaḷaṅge pāramippattā, sindhukūle vasanti te..

335.

“uppātagamane ceva, lakkhaṇesu ca kovidā.

uttamatthaṁ gavesantā, vasanti vipine tadā..

336.

“sumedho nāma sambuddho, loke uppajji tāvade.

amhākaṁ anukampanto, upāgacchi vināyako..

337.

“upāgataṁ mahāvīraṁ, sumedhaṁ lokanāyakaṁ.

tiṇasanthārakaṁ katvā, lokajeṭṭhassadāsahaṁ..

338.

“vipināto madhuṁ gayha, buddhaseṭṭhassadāsahaṁ.

sambuddho paribhuñjitvā, idaṁ vacanamabravi..

339.

“`yo taṁ adāsi madhuṁ me, pasanno sehi pāṇibhi.

tamahaṁ kittayissāmi, suṇātha mama bhāsato..

340.

“`iminā madhudānena, tiṇasanthārakena ca.

tiṁsa kappasahassāni, devaloke ramissati..

341.

“`tiṁsa kappasahassamhi, okkākakulasambhavo.

gotamo nāma gottena, satthā loke bhavissati..

342.

“`tassa dhammesu dāyādo, oraso dhammanimmito.

sabbāsave pariññāya, nibbāyissatināsavo..

343.

“`devalokā idhāgantvā, mātukucchiṁ upāgate.

madhuvassaṁ pavassittha, chādayaṁ madhunā mahiṁ'..

344.

“mayi nikkhantamattamhi, kucchiyā ca suduttarā.

tatrāpi madhuvassaṁ me, vassate niccakālikaṁ..

345.

“agārā abhinikkhamma, pabbajiṁ anagāriyaṁ.

lābhī annassa pānassa, madhudānassidaṁ phalaṁ..

346.

“sabbakāmasamiddhohaṁ, bhavitvā devamānuse.

teneva madhudānena, pattomhi āsavakkhayaṁ..

347.

“vuṭṭhamhi deve caturaṅgule tiṇe, sampupphite {supupphite (syā0)} dharaṇīruhe sañchanne {vappadese (syā0)}.

suññe ghare maṇḍaparukkhamūlake, vasāmi niccaṁ sukhito anāsavo..

348.

“majjhe mahante hīne ca {majjhe mayhaṁ bhavā assu (syā0 pī0 ka0)}, bhave sabbe atikkamiṁ {ye bhave samatikkamiṁ (syā0 ka0), yo bhavesu pakittayi (ka0)}.

ajja me āsavā khīṇā, natthi dāni punabbhavo..

349.

“tiṁsakappasahassamhi, yaṁ dānamadadiṁ tadā.

duggatiṁ nābhijānāmi, madhudānassidaṁ phalaṁ..

350.

“kilesā jhāpitā mayhaṁ, bhavā sabbe samūhatā.

sabbāsavā parikkhīṇā, natthi dāni punabbhavo..

351.

“svāgataṁ vata me āsi ...pe0 ... kataṁ buddhassa sāsanaṁ..

352.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā madhudāyako thero imā gāthāyo abhāsitthāti.

madhudāyakattherassāpadānaṁ catutthaṁ.

5. padumakūṭāgāriyattheraapadānaṁ

353.

“piyadassī nāma bhagavā, sayambhū lokanāyako.

vivekakāmo sambuddho, samādhikusalo muni..

354.

“vanasaṇḍaṁ samogayha, piyadassī mahāmuni.

paṁsukūlaṁ pattharitvā, nisīdi purisuttamo..

355.

“migaluddo pure āsiṁ, araññe {vipine (sī0), irine (syā0 ka0)} kānane ahaṁ.

pasadaṁ migamesanto, āhiṇḍāmi ahaṁ tadā..

356.

“tatthaddasāsiṁ sambuddhaṁ, oghatiṇṇamanāsavaṁ.

pupphitaṁ sālarājaṁva, sataraṁsiṁva uggataṁ..

357.

“disvānahaṁ devadevaṁ, piyadassiṁ mahāyasaṁ.

jātassaraṁ samogayha, padumaṁ āhariṁ tadā..

358.

“āharitvāna padumaṁ, satapattaṁ manoramaṁ.

kūṭāgāraṁ karitvāna, chādayiṁ padumenahaṁ..

359.

“anukampako kāruṇiko, piyadassī mahāmuni.

sattarattindivaṁ buddho, kūṭāgāre vasī jino..

360.

“purāṇaṁ chaḍḍayitvāna, navena chādayiṁ ahaṁ.

añjaliṁ paggahetvāna, aṭṭhāsiṁ tāvade ahaṁ..

361.

“vuṭṭhahitvā samādhimhā, piyadassī mahāmuni.

disaṁ anuvilokento, nisīdi lokanāyako..

362.

“tadā sudassano nāma, upaṭṭhāko mahiddhiko.

cittamaññāya buddhassa, piyadassissa satthuno..

363.

“asītiyā sahassehi, bhikkhūhi parivārito.

vanante sukhamāsīnaṁ, upesi lokanāyakaṁ..

364.

“yāvatā vanasaṇḍamhi, adhivatthā ca devatā.

buddhassa cittamaññāya, sabbe sannipatuṁ tadā..

365.

“samāgatesu yakkhesu, kumbhaṇḍe saharakkhase.

bhikkhusaṅghe ca sampatte, gāthā pabyāharī {sabyāharī (syā0), mābyāharī (sī0)} jino..

366.

“`yo maṁ sattāhaṁ pūjesi, āvāsañca akāsi me.

tamahaṁ kittayissāmi, suṇātha mama bhāsato..

367.

“`sududdasaṁ sunipuṇaṁ, gambhīraṁ suppakāsitaṁ.

ñāṇena kittayissāmi, suṇātha mama bhāsato..

368.

“`catuddasāni kappāni, devarajjaṁ karissati.

kūṭāgāraṁ mahantassa {brahaṁ tassa (sī0 syā0)}, padmapupphehi chāditaṁ..

369.

“`ākāse dhārayissati, pupphakammassidaṁ {pubbakammassidaṁ (syā0)} phalaṁ.

catubbīse {catuddase (syā0)} kappasate, vokiṇṇaṁ saṁsarissati..

370.

“`tattha pupphamayaṁ byamhaṁ, ākāse dhārayissati.

yathā padumapattamhi, toyaṁ na upalimpati..

371.

“`tathevīmassa ñāṇamhi, kilesā nopalimpare.

manasā vinivaṭṭetvā, pañca nīvaraṇe ayaṁ..

372.

“`cittaṁ janetvā nekkhamme, agārā pabbajissati.

tato pupphamaye byamhe, dhārente {pupphamayaṁ byamhaṁ, dhārentaṁ (syā0 ka0)} nikkhamissati..

373.

“`rukkhamūle vasantassa, nipakassa satīmato.

tattha pupphamayaṁ byamhaṁ, matthake dhārayissati..

374.

“`cīvaraṁ piṇḍapātañca, paccayaṁ sayanāsanaṁ.

datvāna bhikkhusaṅghassa, nibbāyissatināsavo'..

375.

“kūṭāgārena caratā {caraṇā (sī0 pī0 ka0), carite (syā0)}, pabbajjaṁ abhinikkhamiṁ.

rukkhamūle vasantampi {vasantamhi (sī0), vasatopi (?)}, kūṭāgāraṁ dharīyati..

376.

“cīvare piṇḍapāte ca, cetanā me na vijjati.

puññakammena saṁyutto, labhāmi pariniṭṭhitaṁ..

377.

“gaṇanāto asaṅkheyyā, kappakoṭī bahū mama.

rittakā te atikkantā, pamuttā lokanāyakā..

378.

“aṭṭhārase kappasate, piyadassī vināyako.

tamahaṁ payirupāsitvā, imaṁ yoniṁ upāgato..

379.

“idha passāmi {idhaddasāsiṁ (sī0)} sambuddhaṁ, anomaṁ nāma cakkhumaṁ.

tamahaṁ upagantvāna, pabbajiṁ anagāriyaṁ..

380.

“dukkhassantakaro buddho, maggaṁ me desayī jino.

tassa dhammaṁ suṇitvāna, pattomhi acalaṁ padaṁ..

381.

“tosayitvāna sambuddhaṁ, gotamaṁ sakyapuṅgavaṁ.

sabbāsave pariññāya, viharāmi anāsavo..

382.

“aṭṭhārase kappasate, yaṁ buddhamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

383.

“kilesā jhāpitā mayhaṁ, bhavā sabbe samūhatā.

sabbāsavā parikkhīṇā, natthi dāni punabbhavo..

384.

“svāgataṁ vata me āsi ...pe0 ... kataṁ buddhassa sāsanaṁ..

385.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā padumakūṭāgāriyo thero imā gāthāyo abhāsitthāti.

padumakūṭāgāriyattherassāpadānaṁ pañcamaṁ.

6. bākulattheraapadānaṁ

386.

“himavantassāvidūre, sobhito nāma pabbato.

assamo sukato mayhaṁ, sakasissehi māpito..

387.

“maṇḍapā ca bahū tattha, pupphitā sinduvārakā.

kapitthā ca bahū tattha, pupphitā jīvajīvakā {campakā nāgaketakā (syā0)}..

388.

“nigguṇḍiyo bahū tattha, badarāmalakāni ca.

phārusakā alābū ca, puṇḍarīkā ca pupphitā..

389.

“āḷakā {aḷakkā (syā0)} beluvā tattha, kadalī mātuluṅgakā.

mahānāmā bahū tattha, ajjunā ca piyaṅgukā..

390.

“kosambā saḷalā nimbā {nīpā (sī0)}, nigrodhā ca kapitthanā.

ediso assamo mayhaṁ, sasissohaṁ tahiṁ vasiṁ..

391.

“anomadassī bhagavā, sayambhū lokanāyako.

gavesaṁ paṭisallānaṁ, mamassamamupāgami..

392.

“upetamhi mahāvīre, anomadassimahāyase.

khaṇena lokanāthassa, vātābādho samuṭṭhahi..

393.

“vicaranto araññamhi, addasaṁ lokanāyakaṁ.

upagantvāna sambuddhaṁ, cakkhumantaṁ mahāyasaṁ..

394.

“iriyañcāpi disvāna, upalakkhesahaṁ tadā.

asaṁsayañhi buddhassa, byādhi no udapajjatha..

395.

“khippaṁ assamamāgañchiṁ, mama sissāna santike.

bhesajjaṁ kattukāmohaṁ, sisse āmantayiṁ tadā..

396.

“paṭissuṇitvāna me vākyaṁ, sissā sabbe sagāravā.

ekajjhaṁ sannipatiṁsu, satthugāravatā mama..

397.

“khippaṁ pabbatamāruyha, sabbosadhamahāsahaṁ {makāsahaṁ (syā0 ka0)}.

pānīyayogaṁ {pānīyayoggaṁ (sī0)} katvāna, buddhaseṭṭhassadāsahaṁ..

398.

“paribhutte mahāvīre, sabbaññulokanāyake.

khippaṁ vāto vūpasami, sugatassa mahesino..

399.

“passaddhaṁ darathaṁ disvā, anomadassī mahāyaso.

sakāsane nisīditvā, imā gāthā abhāsatha..

400.

“`yo me pādāsi bhesajjaṁ, byādhiñca samayī mama.

tamahaṁ kittayissāmi, suṇātha mama bhāsato..

401.

“`kappasatasahassāni, devaloke ramissati.

vādite tūriye tattha, modissati sadā ayaṁ..

402.

“`manussalokamāgantvā, sukkamūlena codito.

sahassakkhattuṁ rājā ca, cakkavattī bhavissati..

403.

“`pañcapaññāsakappamhi, anomo nāma khattiyo.

cāturanto vijitāvī, jambumaṇḍassa {jambudīpassa (syā0)} issaro..

404.

“`sattaratanasampanno, cakkavattī mahabbalo.

tāvatiṁsepi khobhetvā, issaraṁ kārayissati..

405.

“`devabhūto manusso vā, appābādho bhavissati.

pariggahaṁ vivajjetvā, byādhiṁ loke tarissati..

406.

“`apparimeyye ito kappe, okkākakulasambhavo.

gotamo nāma gottena, satthā loke bhavissati..

407.

“`tassa dhammesu dāyādo, oraso dhammanimmito.

sabbāsave pariññāya, nibbāyissatināsavo..

408.

“`kilese jhāpayitvāna, taṇhāsotaṁ tarissati.

bākulo {bakkulo (sī0 syā0)} nāma nāmena, hessati satthu sāvako..

409.

“`idaṁ sabbaṁ abhiññāya, gotamo sakyapuṅgavo.

bhikkhusaṅghe nisīditvā, etadagge ṭhapessati'..

410.

“anomadassī bhagavā, sayambhū lokanāyako.

vivekānuvilokento, mamassamamupāgami..

411.

“upāgataṁ mahāvīraṁ, sabbaññuṁ lokanāyakaṁ.

sabbosadhena tappesiṁ, pasanno sehi pāṇibhi..

412.

“tassa me sukataṁ kammaṁ, sukhette bījasampadā.

khepetuṁ neva sakkomi, tadā hi sukataṁ mama..

413.

“lābhā mama suladdhaṁ me, yohaṁ addakkhi nāyakaṁ.

tena kammāvasesena, pattomhi acalaṁ padaṁ..

414.

“sabbametaṁ abhiññāya, gotamo sakyapuṅgavo.

bhikkhusaṅghe nisīditvā, etadagge ṭhapesi maṁ..

415.

“aparimeyye ito kappe, yaṁ kammamakariṁ tadā.

duggatiṁ nābhijānāmi, bhesajjassa idaṁ phalaṁ..

416.

“kilesā jhāpitā mayhaṁ, bhavā sabbe samūhatā.

sabbāsavā parikkhīṇā, natthi dāni punabbhavo..

417.

“svāgataṁ vata me āsi ...pe0 ... kataṁ buddhassa sāsanaṁ..

418.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā bākulo {bakkulo (sī0 syā0)} thero imā gāthāyo abhāsitthāti.

bākulattherassāpadānaṁ chaṭṭhaṁ.

7. girimānandattheraapadānaṁ

419.

“bhariyā me kālaṅkatā, putto sīvathikaṁ gato.

mātā pitā matā bhātā, ekacitamhi {mātā pitā ca bhātā ca, ekacitakamhi (sī0 syā0)} ḍayhare..

420.

“tena sokena santatto, kiso paṇḍu ahosahaṁ.

cittakkhepo ca me āsi, tena sokena aṭṭito..

421.

“sokasallaparetohaṁ, vanantamupasaṅkamiṁ.

pavattaphalaṁ bhuñjitvā, rukkhamūle vasāmahaṁ..

422.

“sumedho nāma sambuddho, dukkhassantakaro jino.

mamuddharitukāmo so, āgañchi mama santikaṁ..

423.

“padasaddaṁ suṇitvāna, sumedhassa mahesino.

paggahetvānahaṁ sīsaṁ, ullokesiṁ mahāmuniṁ..

424.

“upāgate mahāvīre, pīti me udapajjatha.

tadāsimekaggamano, disvā taṁ lokanāyakaṁ..

425.

“satiṁ paṭilabhitvāna, paṇṇamuṭṭhimadāsahaṁ.

nisīdi bhagavā tattha, anukampāya cakkhumā..

426.

“nisajja tattha bhagavā, sumedho lokanāyako.

dhammaṁ me kathayī buddho, sokasallavinodanaṁ..

427.

“`anavhitā tato āguṁ, ananuññātā ito gatā.

yathāgatā tathā gatā, tattha kā paridevanā..

428.

“`yathāpi pathikā sattā, vassamānāya vuṭṭhiyā.

sabhaṇḍā upagacchanti, vassassāpatanāya te..

429.

“`vasse ca te oramite, sampayanti yadicchakaṁ.

evaṁ mātā pitā tuyhaṁ, tattha kā paridevanā..

430.

“`āgantukā pāhunakā, caliteritakampitā.

evaṁ mātā pitā tuyhaṁ, tattha kā paridevanā..

431.

“`yathāpi urago jiṇṇaṁ, hitvā gacchati saṁ tacaṁ {saṁtanuṁ (syā0 ka0)}.

evaṁ mātā pitā tuyhaṁ, saṁ tanuṁ idha hīyare'..

432.

“buddhassa giramaññāya, sokasallaṁ vivajjayiṁ.

pāmojjaṁ janayitvāna, buddhaseṭṭhaṁ avandahaṁ..

433.

“vanditvāna mahānāgaṁ, pūjayiṁ girimañjariṁ {girimañjarimapūjayiṁ (sī0 syā0)}.

dibbagandhaṁ sampavantaṁ {dibbagandhena sampannaṁ (sī0 syā0)}, sumedhaṁ lokanāyakaṁ..

434.

“pūjayitvāna sambuddhaṁ, sire katvāna añjaliṁ.

anussaraṁ guṇaggāni, santhaviṁ lokanāyakaṁ..

435.

“nittiṇṇosi {nittaṇhosi (sī0), vitiṇṇosi (syā0)} mahāvīra, sabbaññu lokanāyaka.

sabbe satte uddharasi, ñāṇena tvaṁ mahāmune..

436.

“vimatiṁ dveḷhakaṁ vāpi, sañchindasi mahāmune.

paṭipādesi me maggaṁ, tava ñāṇena cakkhuma..

437.

“arahā vasipattā {sidhdipattā (sī0 syā0)} ca, chaḷabhiññā mahiddhikā.

antalikkhacarā dhīrā, parivārenti tāvade..

438.

“paṭipannā ca sekhā ca, phalaṭṭhā santi sāvakā.

sūrodayeva padumā, pupphanti tava sāvakā..

439.

“mahāsamuddovakkhobho, atulopi {yathā samuddo akkhobho, atulo ca (sī0)} duruttaro.

evaṁ ñāṇena sampanno, appameyyosi cakkhuma..

440.

“vanditvāhaṁ lokajinaṁ, cakkhumantaṁ mahāyasaṁ.

puthu disā namassanto, paṭikuṭiko agañchahaṁ..

441.

“devalokā cavitvāna, sampajāno patissato.

okkamiṁ mātuyā kucchiṁ, sandhāvanto bhavābhave..

442.

“agārā abhinikkhamma, pabbajiṁ anagāriyaṁ.

ātāpī nipako jhāyī, paṭisallānagocaro..

443.

“padhānaṁ padahitvāna, tosayitvā mahāmuniṁ.

candovabbhaghanā mutto, vicarāmi ahaṁ sadā..

444.

“vivekamanuyuttomhi, upasanto nirūpadhi.

sabbāsave pariññāya, viharāmi anāsavo..

445.

“tiṁsakappasahassamhi, yaṁ buddhamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

446.

“kilesā jhāpitā mayhaṁ, bhavā sabbe samūhatā.

sabbāsavā parikkhīṇā, natthi dāni punabbhavo..

447.

“svāgataṁ vata me āsi ...pe0 ... kataṁ buddhassa sāsanaṁ..

448.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā girimānando thero imā gāthāyo abhāsitthāti.

girimānandattherassāpadānaṁ sattamaṁ.

8. saḷalamaṇḍapiyattheraapadānaṁ

449.

“nibbute kakusandhamhi, brāhmaṇamhi vusīmati.

gahetvā saḷalaṁ mālaṁ, maṇḍapaṁ kārayiṁ ahaṁ..

450.

“tāvatiṁsagato santo, labhāmi byamhamuttamaṁ.

aññe devetirocāmi, puññakammassidaṁ phalaṁ..

451.

“divā vā yadi vā rattiṁ, caṅkamanto ṭhito cahaṁ.

channo saḷalapupphehi, puññakammassidaṁ phalaṁ..

452.

“imasmiṁyeva kappamhi, yaṁ buddhamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

453.

“kilesā jhāpitā mayhaṁ ...pe0 ... viharāmi anāsavo..

454.

“svāgataṁ vata me āsi ...pe0 ... kataṁ buddhassa sāsanaṁ..

455.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā saḷalamaṇḍapiyo thero imā gāthāyo abhāsitthāti.

saḷalamaṇḍapiyattherassāpadānaṁ aṭṭhamaṁ.

9. sabbadāyakattheraapadānaṁ

456.

“mahāsamuddaṁ ogayha, bhavanaṁ me sunimmitaṁ.

sunimmitā pokkharaṇī, cakkavākapakūjitā..

457.

“mandālakehi sañchannā, padumuppalakehi ca.

nadī ca sandate tattha, supatitthā manoramā..

458.

“macchakacchapasañchannā, nānādijasamotthatā.

mayūrakoñcābhirudā, kokilādīhi vagguhi..

459.

“pārevatā ravihaṁsā ca, cakkavākā nadīcarā.

dindibhā sāḷikā cettha, pammakā {pampakā (sī0), cappakā (syā0)} jīvajīvakā..

460.

“haṁsā koñcāpi naditā {koñcābhinaditā (sī0 syā0)}, kosiyā piṅgalā bahū.

sattaratanasampannā, maṇimuttikavālukā..

461.

“sabbasoṇṇamayā rukkhā, nānāgandhasameritā.

ujjotenti divārattiṁ, bhavanaṁ sabbakālikaṁ..

462.

“saṭṭhi tūriyasahassāni, sāyaṁ pāto pavajjare.

soḷasitthisahassāni, parivāreṭti maṁ sadā..

463.

“abhinikkhamma bhavanā, sumedhaṁ lokanāyakaṁ.

pasannacitto sumano, vandayiṁ taṁ mahāyasaṁ..

464.

“sambuddhaṁ abhivādetvā, sasaṅghaṁ taṁ nimantayiṁ.

adhivāsesi so dhīro, sumedho lokanāyako..

465.

“mama dhammakathaṁ katvā, uyyojesi mahāmuni.

sambuddhaṁ abhivādetvā, bhavanaṁ me upāgamiṁ..

466.

“āmantayiṁ parijanaṁ, sabbe sannipatātha {sannipatattha (ka0)} vo.

pubbaṇhasamayaṁ buddho, bhavanaṁ āgamissati..

467.

“lābhā amhaṁ suladdhaṁ no, ye vasāma tavantike.

mayampi buddhaseṭṭhassa, pūjaṁ kassāma satthuno..

468.

“annapanaṁ paṭṭhapetvā, kālaṁ ārocayiṁ ahaṁ.

vasīsatasahassehi, upesi lokanāyako..

469.

“pañcaṅgikehi tūriyehi, paccuggamanamakāsahaṁ.

sabbasoṇṇamaye pīṭhe, nisīdi purisuttamo..

470.

“uparicchadanaṁ āsi, sabbasoṇṇamayaṁ tadā.

bījaniyo pavāyanti, bhikkhusaṅghassa antare..

471.

“pahūtenannapānena, bhikkhusaṅghamatappayiṁ.

paccekadussayugaḷe, bhikkhusaṅghassadāsahaṁ..

472.

“yaṁ vadanti sumedhoti, lokāhutipaṭiggahaṁ.

bhikkhusaṅghe nisīditvā, imā gāthā abhāsatha..

473.

“yo me annena pānena, sabbe ime ca tappayiṁ.

tamahaṁ kittayissāmi, suṇātha mama bhāsato..

474.

“aṭṭhārase kappasate, devaloke ramissati.

sahassakkhattuṁ rājā ca, cakkavattī bhavissati..

475.

“uppajjati {upagacchati (sī0)} yaṁ yoniṁ, devattaṁ atha mānusaṁ.

sabbadā sabbasovaṇṇaṁ, chadanaṁ dhārayissati..

476.

“tiṁsakappasahassamhi, okkākakusalasambhavo.

gotamo nāma gottena, satthā loke bhavissati..

477.

“tassa dhammesu dāyādo, oraso dhammanimmito.

sabbāsave pariññāya, nibbāyissatināsavo..

478.

“`bhikkhusaṅghe nisīditvā, sīhanādaṁ nadissati.

citake chattaṁ dhārenti, heṭṭhā chattamhi ḍayhatha'..

479.

“sāmaññaṁ me anuppattaṁ, kilesā jhāpitā mayā.

maṇḍape rukkhamūle vā, santāpo me na vijjati..

480.

“tiṁsakappasahassamhi, yaṁ dānamadadiṁ tadā.

duggatiṁ nābhijānāmi, sabbadānassidaṁ phalaṁ..

481.

“kilesā jhāpitā mayhaṁ ...pe0 ... viharāmi anāsavo..

482.

“svāgataṁ vata me āsi ...pe0 ... kataṁ buddhassa sāsanaṁ..

483.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā sabbadāyako thero imā gāthāyo abhāsitthāti.

sabbadāyakattherassāpadānaṁ navamaṁ.

10. ajitattheraapadānaṁ

484.

“padumuttaro nāma jino, sabbadhammāna pāragū.

ajjhogāhetvā himavantaṁ, nisīdi lokanāyako..

485.

“nāhaṁ addakkhiṁ {passāmi (?)} sambuddhaṁ, napi saddaṁ suṇomahaṁ.

mama bhakkhaṁ gavesanto, āhiṇḍāmi vane ahaṁ {tadā (sī0)}..

486.

“tatthaddassāsiṁ sambuddhaṁ, dvattiṁsavaralakkhaṇaṁ.

disvāna vittimāpajjiṁ {cittamāpajji (sī0), cittamāpajjiṁ (syā0)}, satto ko nāmayaṁ bhave..

487.

“lakkhaṇāni viloketvā, mama vijjaṁ anussariṁ.

sutañhi metaṁ vuḍḍhānaṁ, paṇḍitānaṁ subhāsitaṁ..

488.

“tesaṁ yathā taṁ vacanaṁ, ayaṁ buddho bhavissati.

yaṁnūnāhaṁ sakkareyyaṁ, gatiṁ me sodhayissati..

489.

“khippaṁ assamamāgantvā, madhutelaṁ gahiṁ ahaṁ.

kolambakaṁ gahetvāna, upagacchiṁ vināyakaṁ {narāsabhaṁ (sī0)}..

490.

“tidaṇḍake gahetvāna, abbhokāse ṭhapesahaṁ.

padīpaṁ pajjalitvāna, aṭṭhakkhattuṁ avandahaṁ..

491.

“sattarattindivaṁ buddho, nisīdi purisuttamo.

tato ratyā vivasāne, vuṭṭhāsi lokanāyako..

492.

“pasannacitto sumano, sabbarattindivaṁ ahaṁ.

dīpaṁ buddhassa pādāsiṁ, pasanno sehi pāṇibhi..

493.

“sabbe vanā gandhamayā, pabbate gandhamādane.

buddhassa ānubhāvena, āgacchuṁ buddhasantikaṁ {upagacchuṁ tadā jinaṁ (sī0)}..

494.

“ye keci pupphagandhāse, pupphitā dharaṇīruhā.

buddhassa ānubhāvena, sabbe sannipatuṁ tadā..

495.

“yāvatā himavantamhi, nāgā ca garuḷā ubho.

dhammañca sotukāmā te, āgacchuṁ buddhasantikaṁ..

496.

“devalo nāma samaṇo, buddhassa aggasāvako.

vasīsatasahassehi, buddhasantikupāgami..

497.

“padumuttaro lokavidū, āhutīnaṁ paṭiggaho.

bhikkhusaṅghe nisīditvā, imā gāthā abhāsatha..

498.

“`yo me dīpaṁ padīpesi, pasanno sehi pāṇibhi.

tamahaṁ kittayissāmi, suṇātha mama bhāsato..

499.

“`saṭṭhi kappasahassāni, devaloke ramissati.

sahassakkhattuṁ rājā ca, cakkavattī bhavissati..

soḷasamaṁ bhāṇavāraṁ.

500.

“`chattisakkhattuṁ devindo, devarajjaṁ karissati.

pathaviyaṁ sattasataṁ, vipulaṁ rajjaṁ karissati..

501.

“`padesarajjaṁ vipulaṁ, gaṇanāto asaṅkhiyaṁ.

iminā dīpadānena, dibbacakkhu bhavissati..

502.

“`samantato aṭṭhakosaṁ {aḍḍhakosaṁ (sī0 syā0)}, passissati ayaṁ sadā.

devalokā cavantassa, nibbattantassa jantuno..

503.

“`divā vā yadi vā rattiṁ, padīpaṁ dhārayissati.

jāyamānassa sattassa, puññakammasamaṅgino..

504.

“`yāvatā nagaraṁ āsi, tāvatā jotayissati.

upapajjati yaṁ yoniṁ, devattaṁ atha mānusaṁ..

505.

“`asseva dīpadānassa, {aṭṭhadīpaphalena hi. upaṭṭhissantimaṁ jantuṁ (syā0), aṭṭha dīpā phalena hi. na jahissanti'maṁ jantuṁ (?)} aṭṭhadīpaphalena hi.

na jayissantimaṁ jantū {aṭṭhadīpaphalena hi. upaṭṭhissantimaṁ jantuṁ (syā0), aṭṭha dīpā phalena hi. na jahissanti'maṁ jantuṁ (?)}, dīpadānassidaṁ phalaṁ..

506.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

507.

“`tassa dhammesu dāyādo, oraso dhammanimmito.

sabbāsave pariññāya, nibbāyissatināsavo..

508.

“`tosayitvāna sambuddhaṁ, gotamaṁ sakyapuṅgavaṁ.

ajito nāma nāmena, hessati satthu sāvako'..

509.

“saṭṭhi kappasahassāni, devaloke ramiṁ ahaṁ.

tatrāpi me dīpasataṁ, jotate niccakālikaṁ {sabbakālikaṁ (sī0)}..

510.

“devaloke manusse vā, niddhāvanti pabhā mama.

buddhaseṭṭhaṁ saritvāna, bhiyyo hāsaṁ janesahaṁ..

511.

“tusitāhaṁ cavitvāna, okkamiṁ mātukucchiyaṁ.

jāyamānassa santassa, āloko vipulo ahu..

512.

“agārā abhinikkhamma, pabbajiṁ anagāriyaṁ.

bāvariṁ upasaṅkamma, sissattaṁ ajjhupāgamiṁ..

513.

“himavante vasantohaṁ, assosiṁ lokanāyakaṁ.

uttamatthaṁ gavesanto, upagacchiṁ vināyakaṁ..

514.

“danto buddho dametāvī, oghatiṇṇo nirūpadhi.

nibbānaṁ kathayī buddho, sabbadukkhappamocanaṁ..

515.

“taṁ me āgamanaṁ siddhaṁ, tositohaṁ mahāmuniṁ.

tisso vijjā anuppattā, kataṁ buddhassa sāsanaṁ..

516.

“satasahassito kappe, yaṁ dīpamadadiṁ tadā.

duggatiṁ nābhijānāmi, dīpadānassidaṁ phalaṁ..

517.

“kilesā jhāpitā mayhaṁ ...pe0 ... viharāmi anāsavo..

518.

“svāgataṁ vata me āsi ...pe0 ... kataṁ buddhassa sāsanaṁ..

519.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ajito thero imā gāthāyo abhāsitthāti.

ajitattherassāpadānaṁ dasamaṁ.

pilindavacchavaggo cattālīsamo.

tassuddānaṁ --

pilindavaccho selo ca, sabbakittī madhuṁdado.

kūṭāgārī bākulo ca, giri saḷalasavhayo..

sabbado ajito ceva, gāthāyo gaṇitā iha.

satāni pañca gāthānaṁ, vīsati ca taduttarīti..

atha vagguddānaṁ --

padumārakkhado ceva, umā gandhodakena ca.

ekapadma saddasaññī, mandāraṁ bodhivandako..

avaṭañca pilindi {evameva dissati} ca, gāthāyo gaṇitā iha.

catusattati gāthāyo, ekādasa satāni ca..

padumavaggadasakaṁ.

catutthasatakaṁ samattaṁ.

41. metteyyavaggo

1. tissametteyyattheraapadānaṁ

1.

“pabbhārakūṭaṁ nissāya, sobhito nāma tāpaso.

pavattaphalaṁ bhuñjitvā, vasati pabbatantare..

2.

“aggiṁ dāruṁ āharitvā, ujjālesiṁ ahaṁ tadā.

uttamatthaṁ gavesanto, brahmalokūpapattiyā..

3.

“padumuttaro lokavidū, āhutīnaṁ paṭiggaho.

mamuddharitukāmo so, āgacchi mama santike..

4.

“kiṁ karosi mahāpuñña, dehi me aggidārukaṁ.

ahamaggiṁ paricare, tato me suddhi hohiti {hehiti (sī0)}..

5.

“subhaddako tvaṁ manuje, devate tvaṁ pajānasi.

tuvaṁ aggiṁ paricara, handa te aggidārukaṁ..

6.

“tato kaṭṭhaṁ gahetvāna, aggiṁ ujjālayī jino.

na tattha kaṭṭhaṁ pajjhāyi, pāṭiheraṁ mahesino..

7.

“na te aggi pajjalati, āhutī te na vijjati.

niratthakaṁ vataṁ tuyhaṁ, aggiṁ paricarassu me..

8.

“kīdiso so {te (syā0 ka0)} mahāvīra, aggi tava pavuccati.

mayhampi kathayassetaṁ, ubho paricarāmase..

9.

“hetudhammanirodhāya, kilesasamaṇāya ca.

issāmacchariyaṁ hitvā, tayo ete mamāhutī..

10.

“kīdiso tvaṁ mahāvīra, kathaṁ gottosi mārisa.

ācārapaṭipatti te, bāḷhaṁ kho mama ruccati..

11.

“khattiyamhi kule jāto, abhiññāpāramiṁ gato.

sabbāsavaparikkhīṇo, natthi dāni punabbhavo..

12.

“yadi buddhosi sabbaññū, pabhaṅkara tamonuda.

namassissāmi taṁ deva, dukkhassantakaro tuvaṁ..

13.

“pattharitvājinacammaṁ, nisīdanamadāsahaṁ.

nisīda nātha sabbaññu, upaṭṭhissāmahaṁ tuvaṁ..

14.

“nisīdi bhagavā tattha, ajinamhi suvitthate.

nimantayitvā sambuddhaṁ, pabbataṁ agamāsahaṁ..

15.

“khāribhārañca pūretvā, tindukaphalamāhariṁ.

madhunā yojayitvāna, phalaṁ buddhassadāsahaṁ..

16.

“mama nijjhāyamānassa, paribhuñji tadā jino.

tattha cittaṁ pasādesiṁ, pekkhanto lokanāyakaṁ..

17.

“padumuttaro lokavidū, āhutīnaṁ paṭiggaho.

mamassame nisīditvā, imā gāthā abhāsatha..

18.

“`yo maṁ phalena tappesi, pasanno sehi pāṇibhi.

tamahaṁ kittayissāmi, suṇātha mama bhāsato..

19.

“`pañcavīsatikkhattuṁ so, devarajjaṁ karissati.

sahassakkhattuṁ rājā ca, cakkavattī bhavissati..

20.

“`tassa saṅkappamaññāya, pubbakammasamaṅgino.

annaṁ pānañca vatthañca, sayanañca mahārahaṁ..

21.

“`puññakammena saṁyuttā, nibbattissanti tāvade.

sadā pamudito cāyaṁ, bhavissati anāmayo..

22.

“`upapajjati yaṁ yoniṁ, devattaṁ atha mānusaṁ.

sabbattha sukhito hutvā, manussattaṁ gamissati..

23.

“`ajjhāyako mantadharo, tiṇṇaṁ vedāna pāragū.

sambuddhaṁ upagantvāna, arahā so bhavissati'..

24.

“yato sarāmi attānaṁ, yato pattosmi viññutaṁ.

bhoge me ūnatā natthi, phaladānassidaṁ phalaṁ..

25.

“varadhammamanuppatto, rāgadose samūhaniṁ.

sabbāsavaparikkhīṇo, natthi dāni punabbhavo..

26.

“kilesā jhāpitā mayhaṁ, bhavā sabbe samūhatā.

nāgova bandhanaṁ chetvā, viharāmi anāsavo..

27.

“svāgataṁ vata me āsi, mama buddhassa santike.

tisso vijjā anuppattā, kataṁ buddhassa sāsanaṁ..

28.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā tissametteyyo thero imā gāthāyo abhāsitthāti.

tissametteyyattherassāpadānaṁ paṭhamaṁ.

2. puṇṇakattheraapadānaṁ

29.

“pabbhārakūṭaṁ nissāya, sayambhū aparājito.

ābādhiko ca so {ābādhiko garu (sī0)} buddho, vasati pabbatantare..

30.

“mama assamasāmantā, panādo āsi tāvade.

buddhe nibbāyamānamhi, āloko udapajjatha {āsi tāvade (syā0 ka0)}..

31.

“yāvatā vanasaṇḍasmiṁ, acchakokataracchakā.

vāḷā ca {byagghā (sī0)} kesarī sabbe, abhigajjiṁsu tāvade..

32.

“uppātaṁ tamahaṁ disvā, pabbhāraṁ agamāsahaṁ.

tatthaddassāsiṁ sambuddhaṁ, nibbutaṁ aparājitaṁ..

33.

“suphullaṁ sālarājaṁva, sataraṁsiṁva uggataṁ.

vītaccikaṁva aṅgāraṁ, nibbutaṁ aparājitaṁ..

34.

“tiṇaṁ kaṭṭhañca pūretvā, citakaṁ tatthakāsahaṁ.

citakaṁ sukataṁ katvā, sarīraṁ jhāpayiṁ ahaṁ..

35.

“sarīraṁ jhāpayitvāna, gandhatoyaṁ samokiriṁ.

antalikkhe ṭhito yakkho, nāmamaggahi tāvade..

36.

“yaṁ pūritaṁ {taṁ pūritaṁ (syā0), sappurisa (ka0)} tayā kiccaṁ, sayambhussa mahesino.

puṇṇako nāma nāmena, sadā hohi tuvaṁ {yadā hosi tuvaṁ (syā0), sadā hohiti tvaṁ (ka0)} mune..

37.

“tamhā kāyā cavitvāna, devalokaṁ agacchahaṁ.

tattha dibbamayo gandho, antalikkhā pavassati {antalikkhe pavāyati (sī0)}..

38.

“tatrāpi nāmadheyyaṁ me, puṇṇakoti ahū tadā.

devabhūto manusso vā, saṅkappaṁ pūrayāmahaṁ..

39.

“idaṁ pacchimakaṁ mayhaṁ, carimo vattate bhavo.

idhāpi puṇṇako nāma, nāmadheyyaṁ pakāsati..

40.

“tosayitvāna sambuddhaṁ, gotamaṁ sakyapuṅgavaṁ.

sabbāsave pariññāya, viharāmi anāsavo..

41.

“ekanavutito kappe, yaṁ kammamakariṁ tadā.

duggatiṁ nābhijānāmi, tanukiccassidaṁ phalaṁ..

42.

“kilesā jhāpitā mayhaṁ ...pe0 ... viharāmi anāsavo..

43.

“svāgataṁ vata me āsi ...pe0 ... kataṁ buddhassa sāsanaṁ..

44.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā puṇṇako thero imā gāthāyo abhāsitthāti.

puṇṇakattherassāpadānaṁ dutiyaṁ.

3. mettaguttheraapadānaṁ

45.

“himavantassāvidūre, asoko nāma pabbato.

tatthāsi assamo mayhaṁ, vissakammena {visukammena (sī0 syā0 ka0)} māpito..

46.

“sumedho nāma sambuddho, aggo kāruṇiko muni.

nivāsayitvā pubbaṇhe, piṇḍāya me {maṁ (sī0)} upāgami..

47.

“upāgataṁ mahāvīraṁ, sumedhaṁ lokanāyakaṁ.

paggayha sugatapattaṁ {sugataṁ pattaṁ (sī0), subhakaṁ pattaṁ (pī0)}, sappitelaṁ apūrayiṁ {sappitelena pūrayiṁ (sī0), sappitelassa'pūrayiṁ (?)}..

48.

“datvānahaṁ buddhaseṭṭhe, sumedhe lokanāyake.

añjaliṁ paggahetvāna, bhiyyo {bhīyo (sī0), bhīyyo (pī0)} hāsaṁ janesahaṁ..

49.

“iminā sappidānena, cetanāpaṇidhīhi ca.

devabhūto manusso vā, labhāmi vipulaṁ sukhaṁ..

50.

“vinipātaṁ vivajjetvā, saṁsarāmi bhavābhave.

tattha cittaṁ paṇidhitvā, labhāmi acalaṁ padaṁ..

51.

“lābhā tuyhaṁ suladdhaṁ te, yaṁ maṁ addakkhi brāhmaṇa.

mama dassanamāgamma, arahattaṁ bhavissati {arahā tvaṁ bhavissasi (sī0 pī0), arahattaṁ gamissasi (syā0)}..

52.

“vissattho {vissaṭṭho (syā0 pī0), visaṭṭho (ka0)} hohi mā bhāyi, adhigantvā mahāyasaṁ.

mamañhi sappiṁ datvāna, parimokkhasi jātiyā..

53.

“iminā sappidānena, cetanāpaṇidhīhi ca.

devabhūto manusso vā, labhase vipulaṁ sukhaṁ..

54.

“iminā sappidānena, mettacittavatāya ca.

aṭṭhārase kappasate, devaloke ramissasi..

55.

“aṭṭhatiṁsatikkhattuñca, devarājā bhavissasi.

padesarajjaṁ vipulaṁ, gaṇanāto asaṅkhiyaṁ..

56.

“ekapaññāsakkhattuñca, cakkavattī bhavissasi.

cāturanto vijitāvī, jambumaṇḍassa {jambusaṇḍassa (sī0 pī0)} issaro..

57.

“mahāsamuddovakkhobho, duddharo pathavī yathā.

evameva ca te bhogā, appameyyā bhavissare..

58.

“saṭṭhikoṭī hiraññassa, cajitvā {catvāna (sī0 ka0), datvāna (syā0 pī0)} pabbajiṁ ahaṁ.

kiṁ kusalaṁ gavesanto, bāvariṁ upasaṅkamiṁ..

59.

“tattha mante adhīyāmi, chaḷaṅgaṁ nāma lakkhaṇaṁ.

tamandhakāraṁ vidhamaṁ, uppajji tvaṁ mahāmuni..

60.

“tava dassanakāmohaṁ, āgatomhi mahāmuni.

tava dhammaṁ suṇitvāna, pattomhi acalaṁ padaṁ..

61.

“tiṁsakappasahassamhi, sappiṁ buddhassadāsahaṁ.

etthantare nābhijāne, sappiṁ viññāpitaṁ {viññāpitā (?)} mayā..

62.

“mama saṅkappamaññāya, uppajjati yadicchakaṁ.

cittamaññāya nibbattaṁ, sabbe santappayāmahaṁ..

63.

“aho buddhā aho dhammā {aho buddho aho dhammo (sī0) theragā0 201 theragāthāya tadaṭṭhakathāya ca saṁsandetabbaṁ}, aho no satthu sampadā.

thokañhi sappiṁ datvāna, appameyyaṁ labhāmahaṁ..

64.

“mahāsamudde udakaṁ, yāvatā nerupassato.

mama sappiṁ upādāya, kalabhāgaṁ na hessati {hissati (syā0 ka0), essati (sī0)}..

65.

“yāvatā cakkavāḷassa, kariyantassa {kārayantassa (syā0), kayirantassa (pī0), āharantassa (ka0)} rāsito.

mama nibbattavatthānaṁ {mayā nivatthavatthānaṁ (pī0)}, okāso so na sammati..

66.

“pabbatarājā himavā, pavaropi siluccayo.

mamānulittagandhassa, upanidhiṁ {upanidhaṁ (sī0 syā0 ka0), upanīyaṁ (pī0)} na hessati..

67.

“vatthaṁ gandhañca sappiñca, aññañca diṭṭhadhammikaṁ.

asaṅkhatañca nibbānaṁ, sappidānassidaṁ phalaṁ..

68.

“satipaṭṭhānasayano, samādhijhānagocaro.

bojjhaṅgabhojano { ... janano (syā0 ka0)} ajja, sappidānassidaṁ phalaṁ..

69.

“kilesā jhāpitā mayhaṁ ...pe0 ... viharāmi anāsavo..

70.

“svāgataṁ vata me āsi ...pe0 ... kataṁ buddhassa sāsanaṁ..

71.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā mettagū thero imā gāthāyo

abhāsitthāti.

mettaguttherassāpadānaṁ tatiyaṁ.

4. dhotakattheraapadānaṁ

72.

“gaṅgā bhāgīrathī nāma, himavantā pabhāvitā {himavantappabhāvitā (sī0)}.

haṁsavatiyā dvārena, anusandati tāvade..

73.

“sobhito nāma ārāmo, gaṅgākūle sumāpito.

tattha padumuttaro buddho, vasate lokanāyako..

74.

“tidasehi yathā indo, manujehi purakkhato.

nisīdi tattha bhagavā, asambhītova kesarī..

75.

“nagare haṁsavatiyā, vasāmi {ahosiṁ (syā0)} brāhmaṇo ahaṁ.

chaḷaṅgo nāma nāmena, evaṁnāmo mahāmuni..

76.

“aṭṭhārasa sissasatā, parivārenti maṁ tadā.

tehi sissehi samito, gaṅgātīraṁ upāgamiṁ..

77.

“tatthaddasāsiṁ samaṇe, nikkuhe dhotapāpake.

bhāgīrathiṁ tarantehaṁ {tarantohaṁ (syā0 pī0)}, evaṁ cintesi tāvade..

78.

“sāyaṁ pātaṁ {sāyapātaṁ (pī0)} tarantāme, buddhaputtā mahāyasā.

vihesayanti attānaṁ, tesaṁ attā vihaññati..

79.

“sadevakassa lokassa, buddho aggo pavuccati.

natthi me dakkhiṇe kāraṁ, gatimaggavisodhanaṁ..

80.

“yaṁnūna buddhaseṭṭhassa, setuṁ gaṅgāya kāraye.

kārāpetvā imaṁ kammaṁ {setuṁ (syā0)}, santarāmi imaṁ bhavaṁ..

81.

“satasahassaṁ datvāna, setuṁ kārāpayiṁ ahaṁ.

saddahanto kataṁ kāraṁ, vipulaṁ me bhavissati..

82.

“kārāpetvāna taṁ setuṁ, upesiṁ lokanāyakaṁ.

sirasi añjaliṁ katvā, imaṁ vacanamabraviṁ..

83.

“`satasahassassa vayaṁ {vayaṁ satasahassaṁva (ka0)}, datvā {katvā (sī0 pī0)} kārāpito mayā.

tavatthāya mahāsetu, paṭiggaṇha mahāmune..

84.

“`padumuttaro lokavidū, āhutīnaṁ paṭiggaho.

bhikkhusaṅghe nisīditvā, imā gāthā abhāsatha..

85.

“`yo me setuṁ akāresi, pasanno sehi pāṇibhi.

tamahaṁ kittayissāmi, suṇātha mama bhāsato..

(setudānaānisaṁso)

86.

“`darito pabbatato vā, rukkhato patitopiyaṁ.

cutopi lacchatī ṭhānaṁ, setudānassidaṁ phalaṁ..

87.

“`virūḷhamūlasantānaṁ, nigrodhamiva māluto.

amittā nappasahanti, setudānassidaṁ phalaṁ..

88.

“`nāssa corā pasahanti, nātimaññanti khattiyā.

sabbe tarissatāmitte, setudānassidaṁ phalaṁ..

89.

“`abbhokāsagataṁ santaṁ, kaṭhinātapatāpitaṁ.

puññakammena saṁyuttaṁ, na bhavissati vedanā {tāvade (ka0)}..

90.

“`devaloke manusse vā, hatthiyānaṁ sunimmitaṁ.

tassa saṅkappamaññāya, nibbattissati tāvade..

91.

“`sahassassā vātajavā, sindhavā sīghavāhanā.

sāyaṁ pātaṁ upessanti, setudānassidaṁ phalaṁ..

92.

“`āgantvāna manussattaṁ, sukhitoyaṁ bhavissati.

vehāsaṁ {ihāpi (sī0 syā0 pī0)} manujasseva, hatthiyānaṁ bhavissati..

93.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

94.

“`tassa dhammesu dāyādo, oraso dhammanimmito.

sabbāsave pariññāya, nibbāyissatināsavo'..

95.

“aho me sukataṁ kammaṁ, jalajuttamanāmake.

tattha kāraṁ karitvāna, pattohaṁ āsavakkhayaṁ..

96.

“padhānaṁ pahitattomhi, upasanto nirūpadhi.

nāgova bandhanaṁ chetvā, viharāmi anāsavo..

97.

“kilesā jhāpitā mayhaṁ ...pe0 ... viharāmi anāsavo..

98.

“svāgataṁ vata me āsi ...pe0 ... kataṁ buddhassa sāsanaṁ..

99.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā dhotako thero imā gāthāyo abhāsitthāti.

dhotakattherassāpadānaṁ catutthaṁ.

5. upasīvattheraapadānaṁ

100.

“himavantassāvidūre, anomo nāma pabbato.

assamo sukato mayhaṁ, paṇṇasālā sumāpitā..

101.

“nadī ca sandatī tattha, supatitthā manoramā.

anūpatitthe jāyanti, padumuppalakā bahū..

102.

“pāṭhīnā pāvusā macchā, balajā muñjarohitā.

macchakacchapasañchannā {macchakacchapasampannā (?)}, nadikā sandate tadā..

103.

“timirā pupphitā tattha, asokā khuddamālakā.

punnāgā giripunnāgā, sampavanti mamassamaṁ..

104.

“kuṭajā pupphitā tattha, tiṇasūlavanāni ca.

sālā ca saḷalā tattha, campakā pupphitā bahū..

105.

“ajjunā atimuttā ca, mahānāmā ca pupphitā.

asanā madhugandhī ca, pupphitā te mamassame..

106.

“uddālakā pāṭalikā, yūthikā ca piyaṅgukā.

bimbijālakasañchannā, samantā aḍḍhayojanaṁ..

107.

“mātaggārā {mātaṅgavā (sī0), mātakarā (syā0), mātaṅgā vā (pī0)} sattaliyo, pāṭalī sinduvārakā.

aṅkolakā bahū tattha, tālakuṭṭhi {tālakūṭā (sī0 syā0), tālakuṭṭhā (pī0)} ca pupphitā.

seleyyakā bahū tattha, pupphitā mama assame..

108.

“etesu pupphajātesu {pupphamānesu (sī0 pī0)}, sobhanti pādapā bahū.

samantā tena gandhena, vāyate mama assamo..

109.

“harītakā āmalakā, ambajambuvibhītakā {vibhiṭakā (sī0)}.

kolā bhallātakā billā, phārusakaphalāni ca..

110.

“tindukā ca piyālā ca, madhukā kāsumārayo.

labujā panasā tattha, kadalī badarīphalā {mandariphalā (ka0), candarīphalā (syā0 pī0)}..

111.

“ambāṭakā bahū tattha, vallikāraphalāni ca.

bījapūrasapāriyo {cirasaṁrasapākā ca (syā0), viṭapā ca sapākā ca (pī), vidaparapadādayo (ka0)}, phalitā mama assame..

112.

“āḷakā isimuggā ca, tato modaphalā bahū.

avaṭā pakkabharitā {sakkarāritā (ka0)}, pilakkhudumbarāni ca..

113.

“pipphilī marīcā tattha, nigrodhā ca kapitthanā.

udumbarakā bahavo, kaṇḍupaṇṇā ca hariyo {kaṇḍapakkā ca pāriyo (sī0 syā0 pī0)}..

114.

“ete caññe ca bahavo, phalitā assame mama.

puppharukkhāpi bahavo, pupphitā mama assame..

115.

“āluvā ca kaḷambā ca, biḷālī takkalāni ca.

ālakā tālakā ceva, vijjanti assame mama..

116.

“assamassāvidūre me, mahājātassaro ahu.

acchodako sītajalo, supatittho manoramo..

117.

“padumuppalā bahū tattha, puṇḍarīkasamāyutā.

mandālakehi sañchannā, nānāgandhasameritā..

118.

“gabbhaṁ gaṇhanti padumā, aññe pupphanti kesarī.

opupphapattā tiṭṭhanti, padumākaṇṇikā bahū..

119.

“madhu bhisamhā savati, khīraṁ sappi mulāḷibhi.

samantā tena gandhena, nānāgandhasameritā..

120.

“kumudā ambagandhi ca, nayitā dissare bahū.

jātassarassānukūlaṁ, ketakā pupphitā bahū..

121.

“suphullā bandhujīvā ca, setavārī sugandhikā.

kumbhilā susumārā ca, gahakā tattha jāyare..

122.

“uggāhakā ajagarā, tattha jātassare bahū.

pāṭhīnā pāvusā macchā, balajā muñjarohitā..

123.

“macchakacchapasañchannā, atho papaṭakāhi {pampaṭakehi (sī0), sapaṭakehi (syā0), pappaṭakehi (pī)} ca.

pārevatā ravihaṁsā, kukutthā {kukkutthā (syā0 ka0), kutthakā (pī0)} ca nadīcarā..

124.

“dindibhā {ṭiṭṭibhā (pī0)} cakkavākā ca, pampakā jīvajīvakā.

kalandakā ukkusā ca, senakā uddharā bahū..

125.

“koṭṭhakā sukapotā ca, tuliyā camarā bahū.

kāreniyo {kāseniyā (syā0)} ca tilakā {kilakā (ka0)}, upajīvanti taṁ saraṁ..

126.

“sīhā byagghā ca dīpī ca, acchakokataracchakā.

vānarā kinnarā ceva, dissanti mama assame..

127.

“tāni gandhāni ghāyanto, bhakkhayanto phalānahaṁ.

gandhodakaṁ pivanto ca, vasāmi mama assame..

128.

“eṇīmigā varāhā ca, pasadā khuddarūpakā.

aggikā jotikā ceva, vasanti mama assame..

129.

“haṁsā koñcā mayūrā ca, sālikāpi ca kokilā.

majjārikā {mañjarikā (sī0 syā0 pī0)} bahū tattha, kosikā poṭṭhasīsakā..

130.

“pisācā dānavā ceva, kumbhaṇḍā rakkhasā bahū.

garuḷā pannagā ceva, vasanti mama assame..

131.

“mahānubhāvā isayo, santacittā samāhitā.

kamaṇḍaludharā sabbe, ajinuttaravāsanā.

jaṭābhārabharitāva {te jaṭābhārabharitā (sī0 pī0), jaṭābhārabharitā ca (syā0)}, vasanti mama assame..

132.

“yugamattañca pekkhantā, nipakā santavuttino.

lābhālābhena santuṭṭhā, vasanti mama assame..

133.

“vākacīraṁ dhunantā te, phoṭentājinacammakaṁ.

sabalehi upatthaddhā, gacchanti ambare tadā..

134.

“na te dakaṁ āharanti, kaṭṭhaṁ vā aggidārukaṁ.

sayañca upasampannā, pāṭihīrassidaṁ phalaṁ..

135.

“lohadoṇiṁ gahetvāna, vanamajjhe vasanti te.

kuñjarāva mahānāgā, asambhītāva kesarī..

136.

“aññe gacchanti goyānaṁ, aññe pubbavidehakaṁ {pubbavidehanaṁ (syā0 pī0 ka0)}.

aññe ca uttarakuruṁ, sakaṁ balamavassitā {balamapassitā (syā0 pī0 ka0)}..

137.

“tato piṇḍaṁ āharitvā, paribhuñjanti ekato.

sabbesaṁ pakkamantānaṁ, uggatejāna tādinaṁ..

138.

“ajinacammasaddena, vanaṁ saddāyate tadā.

edisā te mahāvīra, sissā uggatapā mama..

139.

“parivuto ahaṁ tehi, vasāmi mama assame.

tositā sakakammena, vinītāpi samāgatā..

140.

“ārādhayiṁsu maṁ ete, sakakammābhilāsino.

sīlavanto ca nipakā, appamaññāsu kovidā..

141.

“padumuttaro lokavidū, āhutīnaṁ paṭiggaho.

samayaṁ saṁviditvāna, upagacchi vināyako..

142.

“upagantvāna sambuddho, ātāpī nipako muni.

pattaṁ paggayha sambuddho, bhikkhāya mamupāgami..

143.

“upāgataṁ mahāvīraṁ, jalajuttamanāyakaṁ.

tiṇasantharaṁ {tiṇattharaṁ (syā0), tiṇatthataṁ (ka0)} paññāpetvā, sālapupphehi okiriṁ..

144.

“nisādetvāna {nisīdetvāna (sī0), nisīditvāna (syā0 pī0)} sambuddhaṁ, haṭṭho saṁviggamānaso.

khippaṁ pabbatamāruyha, agaḷuṁ {agaruṁ (sī0)} aggahiṁ ahaṁ..

145.

“kumbhamattaṁ gahetvāna, panasaṁ devagandhikaṁ.

khandhe āropayitvāna, upagacchiṁ vināyakaṁ..

146.

“phalaṁ buddhassa datvāna, agaḷuṁ anulimpahaṁ.

pasannacitto sumano, buddhaseṭṭhaṁ avandihaṁ..

147.

“padumuttaro lokavidū, āhutīnaṁ paṭiggaho.

isimajjhe nisīditvā, imā gāthā abhāsatha..

148.

“`yo me phalañca agaḷuṁ, āsanañca adāsi me.

tamahaṁ kittayissāmi, suṇātha mama bhāsato..

149.

“`gāme vā yadi vāraññe, pabbhāresu guhāsu vā.

imassa cittamaññāya, nibbattissati bhojanaṁ..

150.

“`devaloke manusse vā, upapanno ayaṁ naro.

bhojanehi ca vatthehi, parisaṁ tappayissati..

151.

“`upapajjati yaṁ yoniṁ, devattaṁ atha mānusaṁ.

akkhobhabhogo hutvāna, saṁsarissatiyaṁ naro..

152.

“`tiṁsakappasahassāni, devaloke ramissati.

sahassakkhattuṁ rājā ca, cakkavattī bhavissati..

153.

“`ekasattatikkhattuñca, devarajjaṁ karissati.

padesarajjaṁ vipulaṁ, gaṇanāto asaṅkhiyaṁ..

154.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

155.

“`tassa dhammesu dāyādo, oraso dhammanimmito {(upasīvo nāma nāmena, hessati satthu sāvako) (syā0)}.

sabbāsave pariññāya, viharissatināsavo'..

156.

“suladdhalābho laddho me, yohaṁ addakkhiṁ nāyakaṁ.

tisso vijjā anuppattā, kataṁ buddhassa sāsanaṁ..

157.

“gāme vā yadi vāraññe, pabbhāresu guhāsu vā.

mama saṅkappamaññāya, bhojanaṁ hoti me sadā..

158.

“kilesā jhāpitā mayhaṁ ...pe0 ... viharāmi anāsavo..

159.

“svāgataṁ vata me āsi ...pe0 ... kataṁ buddhassa sāsanaṁ..

160.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā upasīvo {upasivo (ka0)} thero imā gāthāyo abhāsitthāti.

upasīvattherassāpadānaṁ pañcamaṁ.

6. nandakattheraapadānaṁ

161.

“migaluddo pure āsiṁ, araññe kānane ahaṁ.

pasadaṁ migamesanto, sayambhuṁ addasaṁ ahaṁ {jinaṁ (sī0)}..

162.

“anuruddho nāma sambuddho, sayambhū aparājito.

vivekakāmo so dhīro, vanamajjhogahī tadā..

163.

“catudaṇḍe gahetvāna, catuṭṭhāne ṭhapesahaṁ.

maṇḍapaṁ sukataṁ katvā, padmapupphehi chādayiṁ..

164.

“maṇḍapaṁ chādayitvāna, sayambhuṁ abhivādayiṁ.

dhanuṁ tattheva nikkhippa, pabbajiṁ anagāriyaṁ..

165.

“naciraṁ pabbajitassa {pabbajitassa aciraṁ (sī0)}, byādhi me udapajjatha.

pubbakammaṁ saritvāna, tattha kālaṅkato ahaṁ..

166.

“pubbakammena saṁyutto, tusitaṁ agamāsahaṁ.

tattha soṇṇamayaṁ byamhaṁ, nibbattati yadicchakaṁ..

167.

“sahassayuttaṁ hayavāhiṁ, dibbayānamadhiṭṭhito.

āruhitvāna taṁ yānaṁ, gacchāmahaṁ yadicchakaṁ..

168.

“tato me niyyamānassa, devabhūtassa me sato.

samantā yojanasataṁ, maṇḍapo me dharīyati..

169.

“sayanehaṁ tuvaṭṭāmi, acchanne {accantaṁ (sī0), accanta (pī0)} pupphasanthate.

antalikkhā ca padumā, vassante niccakālikaṁ..

170.

“marīcike phandamāne, tappamāne ca ātape.

na maṁ tāpeti ātāpo, maṇḍapassa idaṁ phalaṁ..

171.

“duggatiṁ samatikkanto, apāyā pihitā mama.

maṇḍape rukkhamūle vā, santāpo me na vijjati..

172.

“mahīsaññaṁ adhiṭṭhāya, loṇatoyaṁ tarāmahaṁ.

tassa me sukataṁ kammaṁ, buddhapūjāyidaṁ phalaṁ..

173.

“apathampi {abbhamhi (syā0 ka0)} pathaṁ katvā, gacchāmi anilañjase.

aho me sukataṁ kammaṁ, buddhapūjāyidaṁ phalaṁ..

174.

“pubbenivāsaṁ jānāmi, dibbacakkhu visodhitaṁ.

āsavā me parikkhīṇā, buddhapūjāyidaṁ phalaṁ..

175.

“jahitā purimā jāti, buddhassa oraso ahaṁ.

dāyādomhi ca saddhamme, buddhapūjāyidaṁ phalaṁ..

176.

“ārādhitomhi sugataṁ, gotamaṁ sakyapuṅgavaṁ.

dhammadhajo dhammadāyādo {dhammādāso (ka0)}, buddhapūjāyidaṁ phalaṁ..

177.

“upaṭṭhitvāna sambuddhaṁ, gotamaṁ sakyapuṅgavaṁ.

pāraṅgamaniyaṁ maggaṁ, apucchiṁ lokanāyakaṁ..

178.

“ajjhiṭṭho kathayī buddho, gambhīraṁ nipuṇaṁ padaṁ.

tassāhaṁ dhammaṁ sutvāna, pattomhi āsavakkhayaṁ..

179.

“aho me sukataṁ kammaṁ, parimuttomhi jātiyā.

sabbāsavaparikkhīṇo, natthi dāni punabbhavo..

180.

“kilesā jhāpitā mayhaṁ ...pe0 ... viharāmi anāsavo..

181.

“svāgataṁ vata me āsi ...pe0 ... kataṁ buddhassa sāsanaṁ..

182.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā nandako thero imā gāthāyo abhāsitthāti.

nandakattherassāpadānaṁ chaṭṭhaṁ.

7. hemakattheraapadānaṁ

183.

“pabbhārakūṭaṁ nissāya, anomo nāma tāpaso.

assamaṁ sukataṁ katvā, paṇṇasāle vasī tadā..

184.

“siddhaṁ tassa tapo kammaṁ, siddhipatto sake bale.

sakasāmaññavikkanto, ātāpī nipako muni..

185.

“visārado sasamaye, paravāde ca kovido.

paṭṭho bhūmantalikkhamhi, uppātamhi ca kovido..

186.

“vītasoko nirārambho, appāhāro alolupo.

lābhālābhena santuṭṭho, jhāyī jhānarato muni..

187.

“piyadassī nāma sambuddho, aggo kāruṇiko muni.

satte tāretukāmo so, karuṇāya pharī tadā..

188.

“bodhaneyyaṁ janaṁ disvā, piyadassī mahāmuni.

cakkavāḷasahassampi, gantvā ovadate muni..

189.

“mamuddharitukāmo so, mamassamamupāgami.

na diṭṭho me jino pubbe, na sutopi ca kassaci..

190.

“uppātā supinā mayhaṁ, lakkhaṇā suppakāsitā.

paṭṭho bhūmantalikkhamhi, nakkhattapadakovido..

191.

“sohaṁ buddhassa sutvāna, tattha cittaṁ pasādayiṁ.

tiṭṭhanto {bhuñjanto (sī0 pī0 ka0)} vā nisinno vā, sarāmi niccakālikaṁ..

192.

“mayi evaṁ sarantamhi, bhagavāpi anussari.

buddhaṁ anussarantassa, pīti me hoti tāvade..

193.

“kālañca punarāgamma, upesi maṁ mahāmuni.

sampattepi na jānāmi, ayaṁ buddho mahāmuni..

194.

“anukampako kāruṇiko, piyadassī mahāmuni.

sañjānāpesi attānaṁ, `ahaṁ buddho sadevake'..

195.

“sañjānitvāna sambuddhaṁ, piyadassiṁ mahāmuniṁ.

sakaṁ cittaṁ pasādetvā, idaṁ vacanamabraviṁ..

196.

“`aññe {sabbe (syā0)} pīṭhe ca pallaṅke, āsandīsu nisīdare.

tuvampi sabbadassāvī, nisīda ratanāsane'..

197.

“sabbaratanamayaṁ pīṭhaṁ, nimminitvāna tāvade.

piyadassissa munino, adāsiṁ iddhinimmitaṁ..

198.

“ratane ca nisinnassa, pīṭhake iddhinimmite.

kumbhamattaṁ jambuphalaṁ, adāsiṁ tāvade ahaṁ..

199.

“mama hāsaṁ janetvāna, paribhuñji mahāmuni.

tadā cittaṁ pasādetvā, satthāraṁ abhivādayiṁ..

200.

“piyadassī tu bhagavā, lokajeṭṭho narāsabho.

ratanāsanamāsīno, imā gāthā abhāsatha..

201.

“`yo me ratanamayaṁ pīṭhaṁ, amatañca phalaṁ adā.

tamahaṁ kittayissāmi, suṇātha mama bhāsato..

202.

“`sattasattati kappāni, devaloke ramissati.

pañcasattatikkhattuñca, cakkavattī bhavissati..

203.

“`dvattiṁsakkhattuṁ devindo, devarajjaṁ karissati.

padesarajjaṁ vipulaṁ, gaṇanāto asaṅkhiyaṁ..

204.

“`soṇṇamayaṁ rūpimayaṁ, pallaṅkaṁ sukataṁ bahuṁ.

lohitaṅgamayañceva, lacchati ratanāmayaṁ..

205.

“`caṅkamantampi manujaṁ, puññakammasamaṅginaṁ.

pallaṅkāni anekāni, parivāressare tadā..

206.

“`kūṭāgārā ca pāsādā, sayanañca mahārahaṁ.

imassa cittamaññāya, nibbattissanti tāvade..

207.

“`saṭṭhi nāgasahassāni, sabbālaṅkārabhūsitā.

suvaṇṇakacchā mātaṅgā, hemakappanavāsasā {hemakappanivāsanā (sī0 syā0), hemakappanivāsasā (ka0)}..

208.

“`ārūḷhā gāmaṇīyehi, tomaraṅkusapāṇibhi.

imaṁ paricarissanti, ratnapīṭhassidaṁ phalaṁ..

209.

“`saṭṭhi assasahassāni, sabbālaṅkārabhūsitā.

ājānīyāva jātiyā, sindhavā sīghavāhino..

210.

“`ārūḷhā gāmaṇīyehi, illiyācāpadhāribhi.

tepimaṁ paricarissanti, ratnapīṭhassidaṁ phalaṁ..

211.

“`saṭṭhi rathasahassāni, sabbālaṅkārabhūsitā.

dīpā athopi veyagghā, sannaddhā ussitaddhajā..

212.

“`ārūḷhā gāmaṇīyehi, cāpahatthehi vammibhi.

parivāressantimaṁ niccaṁ, ratnapīṭhassidaṁ phalaṁ..

213.

“`saṭṭhi dhenusahassāni, dohaññā puṅgavūsabhe.

vacchake janayissanti, ratnapīṭhassidaṁ phalaṁ..

214.

“`soḷasitthisahassāni, sabbālaṅkārabhūsitā.

vicittavatthābharaṇā, āmukkamaṇikuṇḍalā..

215.

“`aḷārapamhā hasulā, susaññā tanumajjhimā.

parivāressantimaṁ niccaṁ, ratnapīṭhassidaṁ phalaṁ..

216.

“`aṭṭhārase kappasate, gotamo nāma cakkhumā.

tamandhakāraṁ vidhamitvā, buddho loke bhavissati..

217.

“`tassa dassanamāgamma, pabbajissatikiñcano.

tosayitvāna satthāraṁ, sāsanebhiramissati..

218.

“`tassa dhammaṁ suṇitvāna, kilese ghātayissati.

sabbāsave pariññāya, nibbāyissatināsavo'..

219.

“vīriyaṁ me dhuradhorayhaṁ, yogakkhemādhivāhanaṁ.

uttamatthaṁ patthayanto, sāsane viharāmahaṁ..

220.

“idaṁ pacchimakaṁ mayhaṁ, carimo vattate bhavo.

sabbāsavā parikkhīṇā, natthi dāni punabbhavo..

221.

“kilesā jhāpitā mayhaṁ ...pe0 ... viharāmi anāsavo..

222.

“svāgataṁ vata me āsi ...pe0 ... kataṁ buddhassa sāsanaṁ..

223.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā hemako thero imā gāthāyo abhāsitthāti.

hemakattherassāpadānaṁ sattamaṁ.

sattarasamaṁ bhāṇavāraṁ.

8. todeyyattheraapadānaṁ

224.

“rājā ajitañjayo {rājāsi vijayo (sī0 aṭṭha0), rājā vijitajayo (syā0)} nāma, ketumatīpuruttame.

sūro vikkamasampanno, puramajjhāvasī tadā..

225.

“tassa rañño pamattassa, aṭaviyo samuṭṭhahuṁ.

otārā {uttarā (syā0), ocarā (pī0)} tuṇḍikā ceva, raṭṭhaṁ viddhaṁsayuṁ tadā..

226.

“paccante kupite khippaṁ, sannipātesirindamo.

bhaṭe ceva balatthe ca, ariṁ niggāhayi tadā..

227.

“hatthārohā anīkaṭṭhā, sūrā ca cammayodhino.

dhanuggahā ca uggā ca, sabbe sannipatuṁ tadā..

228.

“āḷārikā ca kappakā, nhāpakā mālakārakā.

sūrā vijitasaṅgāmā, sabbe sannipatuṁ tadā..

229.

“khaggahatthā ca purisā, cāpahatthā ca vammino.

luddā vijitasaṅgāmā, sabbe sannipatuṁ tadā..

230.

“tidhāpabhinnā mātaṅgā, kuñjarā saṭṭhihāyanā.

suvaṇṇakacchālaṅkārā, sabbe sannipatuṁ tadā..

231.

“khamā sītassa uṇhassa, ukkāruharaṇassa ca.

yodhājīvā katakammā, sabbe sannipatuṁ tadā..

232.

“saṅkhasaddaṁ bherisaddaṁ, atho utuja {uddhava (sī0), uddaṭa (syā0)} saddakaṁ.

etehi te hāsayantā, sabbe sannipatuṁ tadā..

233.

“tisūlakontimantehi {tisūlakontamantehi (sī0), kavacehi tomarehi (sī0), dhanūhi tomarehi (syā0)} ca.

koṭṭentānaṁ nipātentā {koṭṭayantā nivattentā (syā0)}, sabbe sannipatuṁ tadā..

234.

“kimevātinisāmetvā {kavacānivāsetvā (syā0)}, sarājā ajitañjayo {ajinaṁ jino (sī0), ajitañjino (syā0)}.

saṭṭhi pāṇasahassāni, sūle uttāsayiṁ tadā..

235.

“saddaṁ mānusakākaṁsu, aho rājā adhammiko.

niraye paccamānassa, kadā anto bhavissati..

236.

“sayanehaṁ tuvaṭṭento, passāmi niraye tadā.

na supāmi divārattiṁ, sūlena tajjayanti maṁ..

237.

“kiṁ pamādena rajjena, vāhanena balena ca.

na te pahonti dhāretuṁ, tāpayanti {tāsayanti (sī0 syā0)} mamaṁ sadā..

238.

“kiṁ me puttehi dārehi, rajjena sakalena ca.

yaṁnūna pabbajeyyāhaṁ, gatimaggaṁ visodhaye..

239.

“saṭṭhi nāgasahassāni, sabbālaṅkārabhūsite.

suvaṇṇakacche mātaṅge, hemakappanavāsase..

240.

“ārūḷhe gāmaṇīyehi, tomaraṅkusapāṇibhi.

saṅgāmāvacare ṭhāne, anapekkho vihāyahaṁ.

sakakammena santatto, nikkhamiṁ anagāriyaṁ..

241.

“saṭṭhi assasahassāni, sabbālaṅkārabhūsite.

ājānīyeva jātiyā, sindhave sīghavāhane..

242.

“ārūḷhe gāmaṇīyehi, cāpahatthehi vammibhi.

pahāretvāna {pahāyitvāna (sī0 pī0), chaḍḍayitvāna (syā0)} te sabbe, nikkhamiṁ anagāriyaṁ..

243.

“saṭṭhi rathasahassāni, sabbālaṅkārabhūsite.

dīpe athopi veyagghe, sannaddhe ussitaddhaje.

te sabbe parihāretvā {parivajjetvā (syā0), parihāyitvā (pī0)}, pabbajiṁ anagāriyaṁ..

244.

“saṭṭhi dhenusahassāni, sabbā kaṁsūpadhāraṇā.

tāyopi {gāviyo (syā0), dhenuyo (ka0)} chaḍḍayitvāna, pabbajiṁ anagāriyaṁ..

245.

“saṭṭhi itthisahassāni, sabbālaṅkārabhūsitā.

vicittavatthābharaṇā, āmukkamaṇikuṇḍalā..

246.

“aḷārapamhā hasulā, susaññā tanumajjhimā.

tā hitvā kandamānāyo, pabbajiṁ anagāriyaṁ..

247.

“saṭṭhi gāmasahassāni, paripuṇṇāni sabbaso.

chaḍḍayitvāna taṁ rajjaṁ, pabbajiṁ anagāriyaṁ..

248.

“nagarā nikkhamitvāna, himavantamupāgamiṁ.

bhāgīrathīnadītīre, assamaṁ māpayiṁ ahaṁ..

249.

“paṇṇasālaṁ karitvāna, agyāgāraṁ akāsahaṁ.

āraddhavīriyo pahitatto, vasāmi assame ahaṁ..

250.

“maṇḍape rukkhamūle vā, suññāgāre ca jhāyato.

na tu vijjati tāso me, na passe bhayabheravaṁ..

251.

“sumedho nāma sambuddho, aggo kāruṇiko muni.

ñāṇālokena jotanto, loke uppajji tāvade..

252.

“mama assamasāmantā, yakkho āsi mahiddhiko.

buddhaseṭṭhamhi uppanne, ārocesi mamaṁ tadā..

253.

“buddho loke samuppanno, sumedho nāma cakkhumā.

tāreti janataṁ sabbaṁ, tampi so tārayissati..

254.

“yakkhassa vacanaṁ sutvā, saṁviggo āsi tāvade.

buddho buddhoti cintento, assamaṁ paṭisāmayiṁ..

255.

“aggidāruñca chaḍḍetvā, saṁsāmetvāna santhataṁ.

assamaṁ abhivanditvā, nikkhamiṁ vipinā ahaṁ..

256.

“tato candanamādāya, gāmā gāmaṁ purā puraṁ.

devadevaṁ gavesanto, upagacchiṁ vināyakaṁ..

257.

“bhagavā tamhi samaye, sumedho lokanāyako.

catusaccaṁ pakāsento, bodheti janataṁ bahuṁ..

258.

“añjaliṁ paggahetvāna, sīse katvāna candanaṁ.

sambuddhaṁ abhivādetvā, imā gāthā abhāsahaṁ..

259.

“`vassike pupphamānamhi, santike upavāyati.

tvaṁ vīra guṇagandhena, disā sabbā pavāyasi..

260.

“`campake nāgavanike, atimuttakaketake.

sālesu pupphamānesu, anuvātaṁ pavāyati..

261.

“`tava gandhaṁ suṇitvāna, himavantā idhāgamiṁ.

pūjemi taṁ mahāvīra, lokajeṭṭha mahāyasa'..

262.

“varacandanenānulimpiṁ, sumedhaṁ lokanāyakaṁ.

sakaṁ cittaṁ pasādetvā, tuṇhī aṭṭhāsi tāvade..

263.

“sumedho nāma bhagavā, lokajeṭṭho narāsabho.

bhikkhusaṅghe nisīditvā, imā gāthā abhāsatha..

264.

“`yo me guṇe pakittesi, candanañca apūjayi.

tamahaṁ kittayissāmi, suṇātha mama bhāsato..

265.

“`ādeyyavākyavacano, brahmā uju patāpavā.

pañcavīsatikappāni, sappabhāso bhavissati..

266.

“`chabbīsatikappasate, devaloke ramissati.

sahassakkhattuṁ rājā ca, cakkavattī bhavissati..

267.

“`tettiṁsakkhattuṁ devindo, devarajjaṁ karissati.

padesarajjaṁ vipulaṁ, gaṇanāto asaṅkhiyaṁ..

268.

“`tato cutoyaṁ manujo, manussattaṁ gamissati.

puññakammena saṁyutto, brahmabandhu bhavissati..

269.

“`ajjhāyako mantadharo, tiṇṇaṁ vedāna pāragū.

tilakkhaṇena sampanno, bāvarī nāma brāhmaṇo..

270.

“`tassa sisso bhavitvāna, hessati mantapāragū.

upagantvāna sambuddhaṁ, gotamaṁ sakyapuṅgavaṁ..

271.

“`pucchitvā nipuṇe pañhe, bhāvayitvāna añjasaṁ {hāsayitvāna mānasaṁ (syā0), bhāvayitvāna sañcayaṁ (ka0)}.

sabbāsave pariññāya, viharissatināsavo'..

272.

“tividhaggi nibbutā mayhaṁ, bhavā sabbe samūhatā.

sabbāsave pariññāya, viharāmi anāsavo..

273.

“kilesā jhāpitā mayhaṁ ...pe0 ... viharāmi anāsavo..

274.

“svāgataṁ vata me āsi ...pe0 ... kataṁ buddhassa sāsanaṁ..

275.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā todeyyo thero imā gāthāyo abhāsitthāti.

todeyyattherassāpadānaṁ aṭṭhamaṁ.

9. jatukaṇṇittheraapadānaṁ

276.

“nagare haṁsavatiyā, seṭṭhiputto ahosahaṁ.

samappito kāmaguṇe, paricāremahaṁ tadā..

277.

“tato {tayo (sī0)} pāsādamāruyha, mahābhoge valañjako {ubbiddhā gehaluñjakā (ka0), ubbiddhāgehalañchakā (sī0)}.

tattha naccehi gītehi, paricāremahaṁ tadā..

278.

“tūriyā āhatā mayhaṁ, sammatāḷasamāhitā.

naccantā {rañjantī (syā0), rajjantā (ka0)} itthiyo sabbā, harantiyeva me mano..

279.

“celāpikā {celāvakā (syā0), velāmikā (pī0)} lāmaṇikā {vāmanikā (syā0 pī0)}, kuñjavāsī timajjhikā {kuñjavā sīhimajjhitā (syā0), kujjā vā sīhimajjhikā (pī0)}.

laṅghikā sokajjhāyī ca, parivārenti maṁ sadā..

280.

“vetāḷino kumbhathūnī, naṭā ca naccakā bahū.

naṭakā nāṭakā ceva, parivārenti maṁ sadā..

281.

“kappakā nhāpakā sūdā, mālākārā supāsakā {sumāpakā (sī0 syā0)}.

jallā mallā ca te sabbe, parivārenti maṁ sadā..

282.

“etesu kīḷamānesu, sikkhite katupāsane.

rattindivaṁ na jānāmi, indova tidasaṅgaṇe..

283.

“addhikā pathikā sabbe, yācakā varakā bahū.

upagacchanti te niccaṁ, bhikkhayantā mamaṁ gharaṁ..

284.

“samaṇā brāhmaṇā ceva, puññakkhettā anuttarā.

vaḍḍhayantā mamaṁ puññaṁ, āgacchanti mamaṁ gharaṁ..

285.

“paṭagā {paṭakā (sī0 syā0), padakā (pī0)} laṭukā {laṭakā (sī0)} sabbe, nigaṇṭhā pupphasāṭakā.

tedaṇḍikā ekasikhā, āgacchanti mamaṁ gharaṁ..

286.

“ājīvakā viluttāvī, godhammā devadhammikā.

rajojalladharā ete, āgacchanti mamaṁ gharaṁ..

287.

“parittakā santipattā {parivattakā siddhipattā (sī0 syā0 pī0)}, kodhapugganikā {koṇḍapuggaṇikā (sī0), koṇḍapuggalikā (pī0)} bahū.

tapassī vanacārī ca, āgacchanti mamaṁ gharaṁ..

288.

“oḍḍakā damiḷā ceva, sākuḷā malavāḷakā {malayālakā (sī0 syā0 pī0)}.

savarā yonakā ceva, āgacchanti mamaṁ gharaṁ..

289.

“andhakā muṇḍakā sabbe, koṭalā hanuvindakā {kolakā sānuvindakā (sī0 pī0)}.

ārāvacīnaraṭṭhā ca, āgacchanti mamaṁ gharaṁ..

290.

“alasandakā {alasantā (ka0)} pallavakā, dhammarā niggamānusā {babbarā bhaggakārusā (sī0)}.

gehikā {rohitā (sī0), bāhikā (pī0)} cetaputtā ca, āgacchanti mamaṁ gharaṁ..

291.

“mādhurakā kosalakā, kaliṅgā {kāsikā (sī0)} hatthiporikā.

isiṇḍā makkalā ceva, āgacchanti mamaṁ gharaṁ..

292.

“celāvakā ārabbhā {arammā (sī0 pī0)} ca, oghuḷhā {okkalā (sī0)} meghalā bahū.

khuddakā suddakā ceva, āgacchanti mamaṁ gharaṁ..

293.

“rohaṇā sindhavā ceva, citakā ekakaṇṇikā.

suraṭṭhā aparantā ca, āgacchanti mamaṁ gharaṁ..

294.

“suppārakā kumārā {kikumārā (sī0 pī0)} ca, mallasovaṇṇabhūmikā {malayā soṇṇabhūmikā (sī0 syā0 pī0)}.

vajjītaṅgā {vajjī tārā (sī0), vajjīhārā (syā0 pī0)} ca te sabbe, āgacchanti mamaṁ gharaṁ..

295.

“naḷakārā pesakārā, cammakārā ca tacchakā.

kammārā kumbhakārā ca, āgacchanti mamaṁ gharaṁ..

296.

“maṇikārā lohakārā, soṇṇakārā ca dussikā.

tipukārā ca te sabbe, āgacchanti mamaṁ gharaṁ..

297.

“usukārā bhamakārā, pesakārā ca gandhikā.

rajakā tunnavāyā ca, āgacchanti mamaṁ gharaṁ..

298.

“telikā kaṭṭhahārā ca, udahārā ca pessikā.

sūpikā sūparakkhā ca, āgacchanti mamaṁ gharaṁ..

299.

“dovārikā anīkaṭṭhā, bandhikā {vandikā (sī0), ganthikā (syā0), sandikā (pī0)} pupphachaḍḍakā.

hatthāruhā hatthipālā, āgacchanti mamaṁ gharaṁ..

300.

“ānandassa mahārañño {ānandassa nāma rañño (syā0), arindamanāma rañño (pī0)}, mamatthassa {pamattassa (sī0 pī0), samaggassa (syā0)} adāsahaṁ.

sattavaṇṇena ratanena, ūnatthaṁ {ūnattaṁ (sī0 syā0 pī0)} pūrayāmahaṁ..

301.

“ye mayā kittitā sabbe, nānāvaṇṇā bahū janā.

tesāhaṁ cittamaññāya, tappayiṁ ratanenahaṁ..

302.

“vaggūsu bhāsamānāsu, vajjamānāsu bherisu.

saṅkhesu dhamayantesu, sakagehe ramāmahaṁ..

303.

“bhagavā tamhi samaye, padumuttaranāyako.

vasīsatasahassehi, parikkhīṇāsavehi so..

304.

“bhikkhūhi sahito vīthiṁ, paṭipajjittha cakkhumā.

obhāsento disā sabbā, dīparukkhova jotati..

305.

“vajjanti bheriyo sabbā, gacchante lokanāyake.

pabhā niddhāvate tassa, sataraṁsīva uggato..

306.

“kavāṭantarikāyāpi, paviṭṭhena ca rasminā.

antogharesu vipulo, āloko āsi tāvade..

307.

“pabhaṁ disvāna buddhassa, pārisajje avocahaṁ.

nissaṁsayaṁ buddhaseṭṭho, imaṁ vīthimupāgato..

308.

“khippaṁ oruyha pāsādā, agamiṁ antarāpaṇaṁ.

sambuddhaṁ abhivādetvā, idaṁ vacanamabraviṁ..

309.

“`anukampatu me buddho, jalajuttamanāyako.

vasīsatasahassehi, adhivāsesi so muni'..

310.

“nimantetvāna sambuddhaṁ, abhinesiṁ sakaṁ gharaṁ.

tattha annena pānena, santappesiṁ mahāmuniṁ..

311.

“bhuttāviṁ kālamaññāya, buddhaseṭṭhassa tādino.

sataṅgikena tūriyena, buddhaseṭṭhaṁ upaṭṭhahiṁ..

312.

“padumuttaro lokavidū, āhutīnaṁ paṭiggaho.

antoghare nisīditvā, imā gāthā abhāsatha..

313.

“`yo maṁ tūriyehupaṭṭhāsi, annapānañcadāsi me.

tamahaṁ kittayissāmi, suṇātha mama bhāsato..

314.

“`pahūtabhakkho hutvāna, sahirañño sabhojano.

catudīpe ekarajjaṁ, kārayissatiyaṁ naro..

315.

“`pañcasīle samādāya, dasakammapathe tato.

samādāya pavattento, parisaṁ sikkhāpayissati..

316.

“`tūriyasatasahassāni, bheriyo samalaṅkatā.

vajjayissantimaṁ niccaṁ, upaṭṭhānassidaṁ phalaṁ..

317.

“`tiṁsakappasahassāni, devaloke ramissati.

catusaṭṭhikkhattuṁ devindo, devarajjaṁ karissati..

318.

“`catusaṭṭhikkhattuṁ rājā, cakkavattī bhavissati.

padesarajjaṁ vipulaṁ, gaṇanāto asaṅkhiyaṁ..

319.

“`kappasatasahassamhi, okkākakulasambhavo.

gotamo nāma gottena, satthā loke bhavissati..

320.

“`upapajjati yaṁ yoniṁ, devattaṁ atha mānusaṁ.

anūnabhogo hutvāna, manussattaṁ gamissati..

321.

“`ajjhāyako bhavitvāna, tiṇṇaṁ vedāna pāragū.

uttamatthaṁ gavesanto, carissati mahiṁ imaṁ..

322.

“`so pacchā pabbajitvāna, sukkamūlena codito.

gotamassa bhagavato, sāsanebhiramissati..

323.

“`ārādhayitvāna sambuddhaṁ, gotamaṁ sakyapuṅgavaṁ.

kilese jhāpayitvāna, arahāyaṁ bhavissati'..

324.

“vipine byaggharājāva, migarājāva kesarī.

abhīto viharāmajja, sakyaputtassa sāsane..

325.

“devaloke manusse vā, dalidde duggatimhi vā.

nibbattiṁ me na passāmi, upaṭṭhānassidaṁ phalaṁ..

326.

“vivekamanuyuttomhi, upasanto nirūpadhi.

nāgova bandhanaṁ chetvā, viharāmi anāsavo..

327.

“kilesā jhāpitā mayhaṁ ...pe0 ... viharāmi anāsavo..

328.

“svāgataṁ vata me āsi ...pe0 ... kataṁ buddhassa sāsanaṁ..

329.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā jatukaṇṇitthero imā gāthāyo abhāsitthāti.

jatukaṇṇittherassāpadānaṁ navamaṁ.

10. udenattheraapadānaṁ

330.

“himavantassāvidūre, padumo nāma pabbato.

assamo sukato mayhaṁ, paṇṇasālā sumāpitā..

331.

“nadiyo sandare tattha, supatitthā manoramā.

acchodakā sītajalā, sandare nadiyo sadā..

332.

“pāṭhīnā pāvusā macchā, balajā muñjarohitā.

sobhentā nadiyo ete, vasanti nadiyā sadā..

333.

“ambajambūhi sañchannā, kareritilakā tathā.

uddālakā pāṭaliyo, sobhenti mama assamaṁ..

334.

“aṅkolakā bimbijālā, māyākārī ca pupphitā.

gandhena upavāyantā, sobhenti mama assamaṁ..

335.

“atimuttā sattalikā, nāgā sālā ca pupphitā.

dibbagandhaṁ sampavantā, sobhenti mama assamaṁ..

336.

“kosambā saḷalā nīpā, aṭṭhaṅgāpi ca pupphitā {aṭṭhaṅgā ca supupphitā (sī0), kaṭṭhaṅgā ca supupphitā (pī0)}.

dibbagandhaṁ sampavantā, sobhenti mama assamaṁ..

337.

“harītakā āmalakā, ambajambuvibhītakā.

kolā bhallātakā billā, phalāni bahu assame..

338.

“kalambā kandalī tattha, pupphanti mama assame.

dibbagandhaṁ {dibbagandhā (sī0 syā0 pī0) evaṁ paratthapi} sampavantā, sobhenti mama assamaṁ..

339.

“asokapiṇḍivārī ca {asokapiṇḍī ca varī (sī0 syā0), asokapiṇḍī ca vārī (pī0)}, nimbarukkhā ca pupphitā.

dibbagandhaṁ sampavantā, sobhenti mama assamaṁ..

340.

“punnāgā giripunnāgā, timirā tattha pupphitā.

dibbagandhaṁ sampavantā, sobhenti mama assamaṁ..

341.

“nigguṇḍī sirinigguṇḍī, camparukkhettha pupphitā.

dibbagandhaṁ sampavantā, sobhenti mama assamaṁ..

342.

“avidūre pokkharaṇī, cakkavākūpakūjitā.

mandālakehi sañchannā, padumuppalakehi ca..

343.

“acchodakā sītajalā, supatitthā manoramā.

acchā phalikasamānā, sobhenti mama assamaṁ..

344.

“padumā pupphare tattha, puṇḍarīkā ca uppalā.

mandālakehi sañchannā, sobhenti mama assamaṁ..

345.

“pāṭhīnā pāvusā macchā, balajā muñjarohitā.

vicarantāva te tattha, sobhenti mama assamaṁ..

346.

“kumbhīlā susumārā ca, kacchapā ca gahā bahū.

ogahā ajagarā ca, sobhenti mama assamaṁ..

347.

“pārevatā ravihaṁsā, cakkavākā nadīcarā.

dindibhā sāḷikā cettha, sobhenti mama assamaṁ..

348.

“nayitā ambagandhī ca, ketakā tattha pupphitā.

dibbagandhaṁ sampavantā, sobhenti mama assamaṁ..

349.

“sīhā byagghā ca dīpī ca, acchakokataracchakā.

anusañcarantā pavane, sobhenti mama assamaṁ..

350.

“jaṭābhārena bharitā, ajinuttaravāsanā.

anusañcarantā pavane, sobhenti mama assamaṁ..

351.

“ajinānidharā ete, nipakā santavuttino.

appāhārāva te sabbe, sobhenti mama assamaṁ..

352.

“khāribhāraṁ gahetvāna, ajjhogayha vanaṁ tadā.

mūlaphalāni bhuñjantā, vasanti assame tadā..

353.

“na te dāruṁ āharanti, udakaṁ pādadhovanaṁ.

sabbesaṁ ānubhāvena, sayamevāharīyati..

354.

“cullāsītisahassāni, isayettha samāgatā.

sabbeva jhāyino ete, uttamatthagavesakā..

355.

“tapassino brahmacārī, codentā appanāva te.

ambarāvacarā sabbe, vasanti assame tadā..

356.

“pañcāhaṁ sannipatanti, ekaggā santavuttino.

aññoññaṁ abhivādetvā, pakkamanti disāmukhā..

357.

“padumuttaro nāma jino, sabbadhammāna pāragū.

tamandhakāraṁ vidhamaṁ, uppajji tāvade jino..

358.

“mama assamasāmantā, yakkho āsi mahiddhiko.

so me saṁsittha sambuddhaṁ, jalajuttamanāyakaṁ..

359.

“esa buddho samuppanno, padumuttaro mahāmuni.

khippaṁ gantvāna sambuddhaṁ, payirūpāsa mārisa..

360.

“yakkhassa vacanaṁ sutvā, vippasannena cetasā.

assamaṁ saṁsāmetvāna, nikkhamiṁ vipinā tadā..

361.

“ceḷeva ḍayhamānamhi, nikkhamitvāna assamā.

ekarattiṁ nivāsetvā {nivasitvā (sī0), nivāsena (?)}, upagacchiṁ vināyakaṁ..

362.

“padumuttaro lokavidū, āhutīnaṁ paṭiggaho.

catusaccaṁ pakāsento, desesi amataṁ padaṁ..

363.

“suphullaṁ padumaṁ gayha, upagantvā mahesino.

pasannacitto sumano, buddhassa abhiropayiṁ..

364.

“pūjayitvāna sambuddhaṁ, jalajuttamanāyakaṁ.

ekaṁsaṁ ajinaṁ katvā, santhaviṁ lokanāyakaṁ..

365.

“yena ñāṇena sambuddho, vasatīha anāsavo.

taṁ ñāṇaṁ kittayissāmi, suṇātha mama bhāsato..

366.

“`saṁsārasotaṁ chinditvā, tāresi sabbapāṇinaṁ.

tava dhammaṁ suṇitvāna, taṇhāsotaṁ taranti te..

367.

“`tuvaṁ satthā ca ketu ca, dhajo yūpo ca pāṇinaṁ.

parāyaṇo patiṭṭhā ca, dīpo ca dvipaduttama {dipaduttama (sī0 syā0 pī0)}..

368.

“`yāvatā gaṇino loke, satthavāhā pavuccare.

tuvaṁ aggosi sabbaññu, tava antogadhāva te..

369.

“`tava ñāṇena sabbaññu, tāresi janataṁ bahuṁ.

tava dassanamāgamma, dukkhassantaṁ karissare..

370.

“`ye kecime gandhajātā, loke vāyanti cakkhuma.

tava gandhasamo natthi, puññakkhette mahāmune'..

371.

“`tiracchānayoniṁ nirayaṁ, parimocesi {parimocehi (syā0 ka0)} cakkhuma.

asaṅkhataṁ padaṁ santaṁ, desesi {desehi (syā0 ka0)} tvaṁ mahāmune'..

372.

“padumuttaro lokavidū, āhutīnaṁ paṭiggaho.

bhikkhusaṅghe nisīditvā, imā gāthā abhāsatha..

373.

“`yo me ñāṇaṁ apūjesi, pasanno sehi pāṇibhi.

tamahaṁ kittayissāmi, suṇātha mama bhāsato..

374.

“`tiṁsakappasahassāni, devaloke ramissati.

sahassakkhattuṁ rājā ca, cakkavattī bhavissati'..

375.

“suladdhalābhaṁ laddhomhi, tosayitvāna subbataṁ.

sabbāsave pariññāya, viharāmi anāsavo..

376.

“kilesā jhāpitā mayhaṁ ...pe0 ... viharāmi anāsavo..

377.

“svāgataṁ vata me āsi ...pe0 ... kataṁ buddhassa sāsanaṁ..

378.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā udeno thero imā gāthāyo abhāsitthāti.

udenattherassāpadānaṁ dasamaṁ.

metteyyavaggo ekacattālīsamo.

tassuddānaṁ --

metteyyo puṇṇako thero, mettagū dhotakopi ca.

upasivo ca nando ca, hemako sattamo tahiṁ..

todeyyo jatukaṇṇī ca, udeno ca mahāyaso.

tīṇi gāthāsatānettha, asīti tīṇi cuttariṁ..

42. bhaddālivaggo

1. bhaddālittheraapadānaṁ

1.

“sumedho nāma sambuddho, aggo kāruṇiko muni.

vivekakāmo lokaggo, himavantamupāgami..

2.

“ajjhogāhetvā himavaṁ, sumedho lokanāyako.

pallaṅkaṁ ābhujitvāna, nisīdi purisuttamo..

3.

“samādhiṁ so samāpanno, sumedho lokanāyako.

sattarattindivaṁ buddho, nisīdi purisuttamo..

4.

“khāribhāraṁ {khārikājaṁ (sī0)} gahetvāna, vanamajjhogahiṁ ahaṁ.

tatthaddasāsiṁ sambuddhaṁ, oghatiṇṇamanāsavaṁ..

5.

“sammajjaniṁ gahetvāna, sammajjitvāna assamaṁ.

catudaṇḍe ṭhapetvāna, akāsiṁ maṇḍapaṁ tadā..

6.

“sālapupphaṁ āharitvā, maṇḍapaṁ chādayiṁ ahaṁ.

pasannacitto sumano, abhivandiṁ tathāgataṁ..

7.

“yaṁ vadanti sumedhoti, bhūripaññaṁ sumedhasaṁ.

bhikkhusaṅghe nisīditvā, imā gāthā abhāsatha..

8.

“`buddhassa giramaññāya, sabbe devā samāgamuṁ.

asaṁsayaṁ buddhaseṭṭho, dhammaṁ deseti cakkhumā..

9.

“`sumedho nāma sambuddho, āhutīnaṁ paṭiggaho.

devasaṅghe nisīditvā, imā gāthā abhāsatha..

10.

“`yo me sattāhaṁ maṇḍapaṁ, dhārayī sālachāditaṁ.

tamahaṁ kittayissāmi, suṇātha mama bhāsato..

11.

“`devabhūto manusso vā, hemavaṇṇo bhavissati.

pahūtabhogo hutvāna, kāmabhogī bhavissati..

12.

“`saṭṭhi nāgasahassāni, sabbālaṅkārabhūsitā.

suvaṇṇakacchā mātaṅgā, hemakappanavāsasā..

13.

“`ārūḷhā gāmaṇīyehi, tomaraṅkusapāṇibhi.

sāyaṁ pāto {sāyapāto (pī0)} upaṭṭhānaṁ, āgamissantimaṁ naraṁ.

tehi nāgehi parivuto, ramissati ayaṁ naro..

14.

“`saṭṭhi assasahassāni, sabbālaṅkārabhūsitā.

ājānīyāva jātiyā, sindhavā sīghavāhino..

15.

“`ārūḷhā gāmaṇīyehi, illiyācāpadhāribhi.

parivāressantimaṁ niccaṁ, buddhapūjāyidaṁ phalaṁ..

16.

“`saṭṭhi rathasahassāni, sabbālaṅkārabhūsitā.

dīpā athopi veyagghā, sannaddhā ussitaddhajā..

17.

“`ārūḷhā gāmaṇīyehi, cāpahatthehi vammibhi.

parivāressantimaṁ niccaṁ, buddhapūjāyidaṁ phalaṁ..

18.

“`saṭṭhi gāmasahassāni, paripuṇṇāni sabbaso.

pahūtadhanadhaññāni, susamiddhāni sabbaso.

sadā pātubhavissanti, buddhapūjāyidaṁ phalaṁ..

19.

“`hatthī assā rathā pattī, senā ca caturaṅginī.

parivāressantimaṁ niccaṁ, buddhapūjāyidaṁ phalaṁ..

20.

“`aṭṭhārase kappasate, devaloke ramissati.

sahassakkhattuṁ rājā ca, cakkavattī bhavissati..

21.

“`satānaṁ tīṇikkhattuñca, devarajjaṁ karissati.

padesarajjaṁ vipulaṁ, gaṇanāto asaṅkhiyaṁ..

22.

“`tiṁsakappasahassamhi, okkākakulasambhavo.

gotamo nāma gottena, satthā loke bhavissati..

23.

“`tassa dhammesu dāyādo, oraso dhammanimmito.

sabbāsave pariññāya, viharissatināsavo'..

24.

“tiṁsakappasahassamhi, addasaṁ lokanāyakaṁ.

etthantaramupādāya, gavesiṁ amataṁ padaṁ..

25.

“lābhā mayhaṁ suladdhaṁ me, yamahaññāsi sāsanaṁ.

tisso vijjā anuppattā, kataṁ buddhassa sāsanaṁ..

26.

“namo te purisājañña, namo te purisuttama.

tava ñāṇaṁ pakittetvā, pattomhi acalaṁ padaṁ..

27.

“yaṁ yaṁ yonupapajjāmi, devattaṁ atha mānusaṁ.

sabbattha sukhito homi, phalaṁ me ñāṇakittane..

28.

“idaṁ pacchimakaṁ mayhaṁ, carimo vattate bhavo.

nāgova bandhanaṁ chetvā, viharāmi anāsavo..

29.

“kilesā jhāpitā mayhaṁ, bhavā sabbe samūhatā.

nāgova bandhanaṁ chetvā, viharāmi anāsavo..

30.

“svāgataṁ vata me āsi, mama buddhassa santike.

tisso vijjā anuppattā, kataṁ buddhassa sāsanaṁ..

31.

“paṭisambhidā catasso, vimokkhāpi ca aṭṭhime.

chaḷabhiññā sacchikatā, kataṁ buddhassa sāsanaṁ”..

itthaṁ sudaṁ āyasmā bhaddālitthero imā gāthāyo abhāsitthāti.

bhaddālittherassāpadānaṁ paṭhamaṁ.

2. ekachattiyattheraapadānaṁ

32.

“candabhāgānadītīre, assamo sukato mama.

susuddhapulinākiṇṇo, pannasālā sumāpitā..

33.

“uttānakūlā nadikā, supatitthā manoramā.

macchakacchapasampannā { ... sañchannā (ka0)}, susumāranisevitā..

34.

“acchā dīpī ca mayūrā, karavīkā ca sāḷikā.

kūjanti sabbadā ete, sobhayantā mamassamaṁ..

35.

“kokilā mañjubhāṇī ca, haṁsā ca madhurassarā.

abhikūjanti te tattha, sobhayantā mamassamaṁ..

36.

“sīhā byagghā varāhā ca, accha {vaka (sī0 pī0), bakā (syā0), vakā (ka0)} kokataracchakā.

giriduggamhi nādenti, sobhayantā mamassamaṁ..

37.

“eṇīmigā ca sarabhā, bheraṇḍā sūkarā bahū.

giriduggamhi nādenti, sobhayantā mamassamaṁ..

38.

“uddālakā campakā ca, pāṭalī sinduvārakā.

atimuttā asokā ca, sobhayanti mamassamaṁ {pupphanti mama assame (sī0 pī0)}..

39.

“aṅkolā yūthikā ceva, sattalī bimbijālikā.

kaṇikārā ca pupphanti, sobhayantā mamassamaṁ {kaṇikākaṇikārā ca, pupphanti mama assame (sī0 syā0 pī0)}..

40.

“nāgā sālā ca saḷalā, puṇḍarīkettha pupphitā.

dibbagandhaṁ sampavantā, sobhayanti mamassamaṁ..

41.

“ajjunā asanā cettha, mahānāmā ca pupphitā.

sālā ca kaṅgupupphā ca, sobhayanti mamassamaṁ..

42.

“ambā jambū ca tilakā, nimbā ca sālakalyāṇī.

dibbagandhaṁ sampavantā, sobhayanti mamassamaṁ..

43.

“asokā ca kapiṭṭhā ca, girimālettha {bhaginimālettha (sī0 pī0), bhaginimālā ca (syā0)} pupphitā.

dibbagandhaṁ sampavantā, sobhayanti mamassamaṁ..

44.

“kadambā kadalī ceva, isimuggā ca ropitā.

dhuvaṁ phalāni dhārenti, sobhayantā mamassamaṁ..

45.

“harītakā āmalakā, ambajambuvibhītakā.

kolā bhallātakā billā, phalino mama assame..

46.

“avidūre pokkharaṇī, supatitthā manoramā.

mandālakehi sañchannā, padumuppalakehi ca..

47.

“gabbhaṁ gaṇhanti padumā, aññe pupphanti kesarī.

opattakaṇṇikā ceva, pupphanti mama assame..

48.

“pāṭhīnā pāvusā macchā, balajā muñjarohitā.

acchodakamhi vicaraṁ, sobhayanti mamassamaṁ..

49.

“nayitā ambagandhī ca, anukūle ca ketakā.

dibbagandhaṁ sampavantā, sobhayanti mamassamaṁ..

50.

“madhu bhisamhā savati, khīrasappi muḷālibhi.

dibbagandhaṁ sampavantā, sobhayanti mamassamaṁ..

51.

“pulinā sobhanā tattha, ākiṇṇā jalasevitā.

opupphā pupphitā senti, sobhayantā mamassamaṁ..

52.

“jaṭābhārena bharitā, ajinuttaravāsanā.

vākacīradharā sabbe, sobhayanti mamassamaṁ..

53.

“yugamattamapekkhantā, nipakā santavuttino.

kāmabhoge anapekkhā, vasanti mama assame..

54.

“parūḷhakacchanakhalomā, paṅkadantā rajassirā.

rajojalladharā sabbe, vasanti mama assame..

55.

“abhiññāpāramippattā, antalikkhacarā ca te.

uggacchantā nabhaṁ ete, sobhayanti mamassamaṁ..

56.

“tehi sissehi parivuto, vasāmi vipine tadā.

rattindivaṁ na jānāmi, sadā jhānasamappito..

57.

“bhagavā tamhi samaye, atthadassī mahāmuni.

tamandhakāraṁ nāsento, uppajji lokanāyako..

58.

“atha aññataro sisso, āgacchi mama santikaṁ.

mante ajjhetukāmo so, chaḷaṅgaṁ nāma lakkhaṇaṁ..

59.

“buddho loke samuppanno, atthadassī mahāmuni.

catusaccaṁ pakāsento, deseti amataṁ padaṁ..

60.

“tuṭṭhahaṭṭho pamudito, dhammantaragatāsayo.

assamā abhinikkhamma, idaṁ vacanamabraviṁ..

61.

“`buddho loke samuppanno, dvattiṁsavaralakkhaṇo.

etha sabbe gamissāma, sammāsambuddhasantikaṁ'..

62.

“ovādapaṭikarā te, sadhamme pāramiṁ gatā.

sādhūti sampaṭicchiṁsu, uttamatthagavesakā..

63.

“jaṭābhārabharitā te {jaṭābhārena bharitā (ka0)}, ajinuttaravāsanā.

uttamatthaṁ gavesantā, nikkhamiṁsu vanā tadā..

64.

“bhagavā tamhi samaye, atthadassī mahāyaso.

catusaccaṁ pakāsento, deseti amataṁ padaṁ..

65.

“setacchattaṁ gahetvāna, buddhaseṭṭhassa dhārayiṁ.

ekāhaṁ dhārayitvāna, buddhaseṭṭhaṁ avandahaṁ..

66.

“atthadassī tu bhagavā, lokajeṭṭho narāsabho.

bhikkhusaṅghe nisīditvā, imā gāthā abhāsatha..

67.

“`yo me chattaṁ adhāresi, pasanno sehi pāṇibhi.

tamahaṁ kittayissāmi, suṇātha mama bhāsato..

68.

“`imassa jāyamānassa, devatte atha mānuse.

dhāressati sadā chattaṁ, chattadānassidaṁ phalaṁ..

69.

“`sattasattatikappāni, devaloke ramissati.

sahassakkhattuṁ rājā ca, cakkavattī bhavissati..

70.

“`sattasattatikkhattuñca, devarajjaṁ karissati.

padesarajjaṁ vipulaṁ, gaṇanāto asaṅkhiyaṁ..

71.

“`aṭṭhārase kappasate, gotamo sakyapuṅgavo.

tamandhakāraṁ nāsento, uppajjissati cakkhumā..

72.

“`tassa dhammesu dāyādo, oraso dhammanimmito.

sabbāsave pariññāya, viharissatināsavo'..

73.

“yato ahaṁ kammamakaṁ, chattaṁ buddhassa dhārayaṁ.

etthantare na jānāmi, setacchattaṁ adhāritaṁ..

74.

“idaṁ pacchimakaṁ mayhaṁ, carimo vattate bhavo.

chattadhāraṇamajjāpi, vattate niccakālikaṁ..

75.

“aho me sukataṁ kammaṁ, atthadassissa tādino.

sabbāsavā parikkhīṇā, natthi dāni punabbhavo..

76.

“kilesā jhāpitā mayhaṁ ...pe0 ... viharāmi anāsavo..

77.

“svāgataṁ vata me āsi ...pe0 ... kataṁ buddhassa sāsanaṁ..

78.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekachattiyo thero imā gāthāyo abhāsitthāti.

ekachattiyattherassāpadānaṁ dutiyaṁ.

3. tiṇasūlakachādaniyattheraapadānaṁ

79.

“jātiṁ jarañca maraṇaṁ, paccavekkhiṁ ahaṁ tadā.

ekako abhinikkhamma, pabbajiṁ anagāriyaṁ..

80.

“caramānonupubbena, gaṅgātīraṁ upāgamiṁ.

tatthaddasāsiṁ pathaviṁ, gaṅgātīre samunnataṁ..

81.

“assamaṁ tattha māpetvā, vasāmi assame ahaṁ.

sukato caṅkamo mayhaṁ, nānādijagaṇāyuto..

82.

“mamupenti ca vissatthā, kūjanti ca manoharaṁ.

ramamāno saha tehi, vasāmi assame ahaṁ..

83.

“mama assamasāmantā, migarājā catukkamo.

āsayā abhinikkhamma, gajji so asanī viya..

84.

“nadite migarāje ca, hāso me udapajjatha.

migarājaṁ gavesanto, addasaṁ lokanāyakaṁ..

85.

“disvānāhaṁ devadevaṁ, tissaṁ lokagganāyakaṁ.

haṭṭho haṭṭhena cittena, pūjayiṁ nāgakesaraṁ..

86.

“uggacchantaṁva sūriyaṁ, sālarājaṁva pupphitaṁ.

osadhiṁva virocantaṁ, santhaviṁ lokanāyakaṁ..

87.

“`tava ñāṇena sabbaññu, mocesimaṁ sadevakaṁ.

tavaṁ ārādhayitvāna, jātiyā parimuccare..

88.

“`adassanena sabbaññu, buddhānaṁ sabbadassinaṁ.

patantivīcinirayaṁ, rāgadosehi ophuṭā {otthaṭā (syā0)}..

89.

“`tava dassanamāgamma, sabbaññu lokanāyaka.

pamuccanti bhavā sabbā, phusanti amataṁ padaṁ..

90.

“`yadā buddhā cakkhumanto, uppajjanti pabhaṅkarā.

kilese jhāpayitvāna, ālokaṁ dassayanti te'..

91.

“kittayitvāna sambuddhaṁ, tissaṁ lokagganāyakaṁ.

haṭṭho haṭṭhena cittena, tiṇasūlaṁ apūjayiṁ..

92.

“mama saṅkappamaññāya, tisso lokagganāyako.

sakāsane nisīditvā, imā gāthā abhāsatha..

93.

“`yo maṁ pupphehi chādesi, pasanno sehi pāṇibhi.

tamahaṁ kittayissāmi, suṇātha mama bhāsato..

94.

“`pañcavīsatikkhattuṁ so, devarajjaṁ karissati.

pañcasattatikkhattuñca, cakkavattī bhavissati..

95.

“`padesarajjaṁ vipulaṁ, gaṇanāto asaṅkhiyaṁ.

tassa kammanissandena {kammassa nissando (sī0 syā0 pī0)}, pupphānaṁ pūjanāya ca {so (syā0 pī0)}..

96.

“`sīsaṁnhāto cayaṁ poso, pupphamākaṅkhate yadi {sāyaṁ pāto cayaṁ poso, pupphehi maṁ achādayi (syā0)}.

puññakammena saṁyuttaṁ {saṁyutto (sī0 syā0 pī0)}, purato pātubhavissati..

97.

“`yaṁ yaṁ icchati kāmehi, taṁ taṁ pātubhavissati.

saṅkappaṁ paripūretvā, nibbāyissatināsavo'..

aṭṭhārasamaṁ bhāṇavāraṁ.

98.

“kilese jhāpayitvāna, sampajāno patissato.

ekāsane nisīditvā, arahattamapāpuṇiṁ..

99.

“caṅkamanto nipajjanto, nisinno uda vā ṭhito.

buddhaseṭṭhaṁ saritvāna, viharāmi ahaṁ sadā..

100.

“cīvare piṇḍapāte ca, paccaye sayanāsane.

tattha me ūnatā natthi, buddhapūjāyidaṁ phalaṁ..

101.

“so dāni patto amataṁ, santaṁ padamanuttaraṁ.

sabbāsave pariññāya, viharāmi anāsavo..

102.

“dvenavute ito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

103.

“kilesā jhāpitā mayhaṁ ...pe0 ... viharāmi anāsavo..

104.

“svāgataṁ vata me āsi ...pe0 ... kataṁ buddhassa sāsanaṁ..

105.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā tiṇasūlakachādaniyo {tiṇasūlikachādaniyo (ka0)} thero imā gāthāyo abhāsitthāti.

tiṇasūlakachādaniyattherassāpadānaṁ tatiyaṁ.

4. madhumaṁsadāyakattheraapadānaṁ

106.

“nagare bandhumatiyā, sūkariko ahosahaṁ.

ukkoṭaṁ randhayitvāna {ukkoṭakaṁ randhayitvā (sī0 syā0)}, madhumaṁsamhi {madhusappimhi (pī0), madhuṁ maṁsamhi (ka0)} okiriṁ..

107.

“sannipātaṁ ahaṁ gantvā, ekaṁ pattaṁ gahesahaṁ.

pūrayitvāna taṁ pattaṁ, bhikkhusaṅghassadāsahaṁ..

108.

“yottha therataro bhikkhu, niyyādesi mamaṁ tadā.

iminā pattapūrena, labhassu vipulaṁ sukhaṁ..

109.

“duve sampattiyo bhutvā, sukkamūlena codito.

pacchime vattamānamhi, kilese jhāpayissati..

110.

“tattha cittaṁ pasādetvā, tāvatiṁsamagacchahaṁ.

tattha bhutvā pivitvā ca, labhāmi vipulaṁ sukhaṁ..

111.

“maṇḍape rukkhamūle vā, pubbakammaṁ anussariṁ.

annapānābhivasso me, abhivassati tāvade..

112.

“idaṁ pacchimakaṁ mayhaṁ, carimo vattate bhavo.

idhāpi annapānaṁ me, vassate sabbakālikaṁ..

113.

“teneva madhudānena {maṁsadānena (sī0 pī0)}, sandhāvitvā bhave ahaṁ.

sabbāsave pariññāya, viharāmi anāsavo..

114.

“ekanavutito kappe, yaṁ dānamadadiṁ tadā.

duggatiṁ nābhijānāmi, madhudānassidaṁ phalaṁ..

115.

“kilesā jhāpitā mayhaṁ ...pe0 ... viharāmi anāsavo..

116.

“svāgataṁ vata me āsi ...pe0 ... kataṁ buddhassa sāsanaṁ..

117.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā madhumaṁsadāyako thero imā gāthāyo abhāsitthāti.

madhumaṁsadāyakattherassāpadānaṁ catutthaṁ.

5. nāgapallavattheraapadānaṁ

118.

“nagare bandhumatiyā, rājuyyāne vasāmahaṁ.

mama assamasāmantā, nisīdi lokanāyako..

119.

“nāgapallavamādāya, buddhassa abhiropayiṁ.

pasannacitto sumano, sugataṁ abhivādayiṁ..

120.

“ekanavutito kappe, yaṁ pallavamapūjayiṁ.

duggatiṁ nābhijānāmi, buddhapūjāyidaṁ phalaṁ..

121.

“kilesā jhāpitā mayhaṁ ...pe0 ... viharāmi anāsavo..

122.

“svāgataṁ vata me āsi ...pe0 ... kataṁ buddhassa sāsanaṁ..

123.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā nāgapallavo thero imā gāthāyo abhāsitthāti.

nāgapallavattherassāpadānaṁ pañcamaṁ.

6. ekadīpiyattheraapadānaṁ

124.

“parinibbute sugate, siddhatthe lokanāyake.

sadevamānusā sabbe, pūjenti dvipaduttamaṁ..

125.

“āropite ca citake, siddhatthe lokanāyake.

yathāsakena thāmena, citaṁ pūjenti satthuno..

126.

“avidūre citakassa, dīpaṁ ujjālayiṁ ahaṁ.

yāva udeti sūriyo, dīpaṁ me tāva ujjali..

127.

“tena kammena sukatena, cetanāpaṇidhīhi ca.

jahitvā mānusaṁ dehaṁ, tāvatiṁsamagacchahaṁ..

128.

“tattha me sukataṁ byamhaṁ, ekadīpīti ñāyati.

dīpasatasahassāni, byamhe pajjalare mama..

129.

“udayantova sūriyo, deho me jotate sadā.

sappabhāhi sarīrassa, āloko hoti me sadā..

130.

“tirokuṭṭaṁ {tirokuḍḍaṁ (sī0 syā0 ka0)} tiroselaṁ, samatiggayha {sabbatthapi evameva dissati} pabbataṁ.

samantā yojanasataṁ, passāmi cakkhunā ahaṁ..

131.

“sattasattatikkhattuñca, devaloke ramiṁ ahaṁ.

ekatiṁsatikkhattuñca, devarajjamakārayiṁ..

132.

“aṭṭhavīsatikkhattuñca, cakkavattī ahosahaṁ.

padesarajjaṁ vipulaṁ, gaṇanāto asaṅkhiyaṁ..

133.

“devalokā cavitvāna, nibbattiṁ mātukucchiyaṁ.

mātukucchigatassāpi, akkhi me na nimīlati..

134.

“jātiyā catuvassohaṁ, pabbajiṁ anagāriyaṁ.

aḍḍhamāse asampatte, arahattamapāpuṇiṁ..

135.

“dibbacakkhuṁ visodhesiṁ, bhavā sabbe samūhatā.

sabbe kilesā sañchinnā, ekadīpassidaṁ phalaṁ..

136.

“tirokuṭṭaṁ tiroselaṁ, pabbatañcāpi kevalaṁ.

samatikkamma {sabbatthapī evameva dissati} passāmi, ekadīpassidaṁ phalaṁ..

137.

“visamā me samā honti, andhakāro na vijjati.

nāhaṁ passāmi timiraṁ, ekadīpassidaṁ phalaṁ..

138.

“catunnavutito kappe, yaṁ dīpamadadiṁ tadā.

duggatiṁ nābhijānāmi, ekadīpassidaṁ phalaṁ..

139.

“kilesā jhāpitā mayhaṁ ...pe0 ... viharāmi anāsavo..

140.

“svāgataṁ vata me āsi ...pe0 ... kataṁ buddhassa sāsanaṁ..

141.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ekadīpiyo thero imā gāthāyo abhāsitthāti.

ekadīpiyattherassāpadānaṁ chaṭṭhaṁ.

7. ucchaṅgapupphiyattheraapadānaṁ

142.

“nagare bandhumatiyā, ahosiṁ māliko tadā.

ucchaṅgaṁ pūrayitvāna, agamaṁ antarāpaṇaṁ..

143.

“bhagavā tamhi samaye, bhikkhusaṅghapurakkhato.

mahatā ānubhāvena, niyyāti lokanāyako..

144.

“disvāna lokapajjotaṁ, vipassiṁ lokatāraṇaṁ.

pupphaṁ paggayha ucchaṅgā, buddhaseṭṭhaṁ apūjayiṁ..

145.

“ekanavutito kappe, yaṁ pupphamabhipūjayiṁ.

duggatiṁ nābhijānāmi, buddhapūjāyidaṁ phalaṁ..

146.

“kilesā jhāpitā mayhaṁ ...pe0 ... viharāmi anāsavo..

147.

“svāgataṁ vata me āsi ...pe0 ... kataṁ buddhassa sāsanaṁ..

148.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā ucchaṅgapupphiyo thero imā gāthāyo abhāsitthāti.

ucchaṅgapupphiyattherassāpadānaṁ sattamaṁ.

8. yāgudāyakattheraapadānaṁ

149.

“atithiṁ {atītaṁ (ka0)} me gahetvāna, agacchiṁ gāmakaṁ tadā.

sampuṇṇanadikaṁ disvā, saṅghārāmaṁ upāgamiṁ..

150.

“āraññakā dhutadharā, jhāyino lūkhacīvarā.

vivekābhiratā dhīrā, saṅghārāme vasanti te..

151.

“gati tesaṁ upacchinnā, suvimuttāna tādinaṁ.

piṇḍāya te na gacchanti, oruddhanaditāya hi {oruddhanadikāyatiṁ (syā0)}..

152.

“pasannacitto sumano, vedajāto katañjalī.

taṇḍulaṁ me gahetvāna, yāgudānaṁ adāsahaṁ..

153.

“pañcannaṁ yāguṁ datvāna, pasanno sehi pāṇibhi.

sakakammābhiraddhohaṁ, tāvatiṁsamagacchahaṁ..

154.

“maṇimayañca me byamhaṁ, nibbatti tidase gaṇe.

nārīgaṇehi sahito, modāmi byamhamuttame..

155.

“tettiṁsakkhattuṁ devindo, devarajjamakārayiṁ.

tiṁsakkhattuṁ cakkavattī, mahārajjamakārayiṁ..

156.

“padesarajjaṁ vipulaṁ, gaṇanāto asaṅkhiyaṁ.

devaloke manusse vā, anubhotvā sayaṁ {yasaṁ (syā0)} ahaṁ..

157.

“pacchime bhave sampatte, pabbajiṁ anagāriyaṁ.

saha oropite kese, sabbaṁ sampaṭivijjhahaṁ..

158.

“khayato vayato cāpi, sammasanto kaḷevaraṁ.

pure sikkhāpadādānā, arahattamapāpuṇiṁ..

159.

“sudinnaṁ me dānavaraṁ, vāṇijjaṁ sampayojitaṁ.

teneva yāgudānena, pattomhi acalaṁ padaṁ..

160.

“sokaṁ pariddavaṁ byādhiṁ, darathaṁ cittatāpanaṁ.

nābhijānāmi uppannaṁ, yāgudānassidaṁ phalaṁ..

161.

“yāguṁ saṅghassa datvāna, puññakkhette anuttare.

pañcānisaṁse anubhomi, aho yāgusuyiṭṭhatā..

162.

“abyādhitā rūpavatā, khippaṁ dhammanisantitā {nibujjhitā (syā0)}.

lābhitā annapānassa, āyu pañcamakaṁ mama..

163.

“yo koci vedaṁ janayaṁ, saṅghe yāguṁ dadeyya so.

imāni pañca ṭhānāni, paṭigaṇheyya paṇḍito..

164.

“karaṇīyaṁ kataṁ sabbaṁ, bhavā ugghāṭitā mayā.

sabbāsavā parikkhīṇā, natthi dāni punabbhavo..

165.

“so ahaṁ vicarissāmi, gāmā gāmaṁ purā puraṁ.

namassamāno sambuddhaṁ, dhammassa ca sudhammataṁ..

166.

“tiṁsakappasahassamhi, yaṁ dānamadadiṁ tadā.

duggatiṁ nābhijānāmi, yāgudānassidaṁ phalaṁ..

167.

“kilesā jhāpitā mayhaṁ ...pe0 ... viharāmi anāsavo..

168.

“svāgataṁ vata me āsi ...pe0 ... kataṁ buddhassa sāsanaṁ..

169.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā yāgudāyako thero imā gāthāyo abhāsitthāti.

yāgudāyakattherassāpadānaṁ aṭṭhamaṁ.

9. patthodanadāyakattheraapadānaṁ

170.

“vanacārī pure āsiṁ, satataṁ vanakammiko.

patthodanaṁ gahetvāna, kammantaṁ agamāsahaṁ..

171.

“tatthaddasāsiṁ sambuddhaṁ, sayambhuṁ aparājitaṁ.

vanā piṇḍāya nikkhantaṁ, disvā cittaṁ pasādayiṁ..

172.

“parakammāyane {vayakammāyane (ka0)} yutto, puññañca me na vijjati.

ayaṁ patthodano atthi, bhojayissāmahaṁ {bhojayissāmi maṁ (syā0)} muniṁ..

173.

“patthodanaṁ gahetvāna, sayambhussa adāsahaṁ.

mama nijjhāyamānassa, paribhuñji tadā muni..

174.

“tena kammena sukatena, cetanāpaṇidhīhi ca.

jahitvā mānusaṁ dehaṁ, tāvatiṁsamagacchahaṁ..

175.

“chattiṁsakkhattuṁ devindo, devarajjamakārayiṁ.

tettiṁsakkhattuṁ rājā ca, cakkavattī ahosahaṁ..

176.

“padesarajjaṁ vipulaṁ, gaṇanāto asaṅkhiyaṁ.

sukhito yasavā homi, patthodanassidaṁ phalaṁ..

177.

“bhavābhave saṁsaranto, labhāmi amitaṁ dhanaṁ.

bhoge me ūnatā natthi, patthodanassidaṁ phalaṁ..

178.

“nadīsotapaṭibhāgā, bhogā nibbattare mama.

parimetuṁ na sakkomi, patthodanassidaṁ phalaṁ..

179.

“imaṁ khāda imaṁ bhuñja, imamhi sayane saya.

tenāhaṁ sukhito homi, patthodanassidaṁ phalaṁ..

180.

“catunnavutito kappe, yaṁ dānamadadiṁ tadā.

duggatiṁ nābhijānāmi, patthodanassidaṁ phalaṁ..

181.

“kilesā jhāpitā mayhaṁ ...pe0 ... viharāmi anāsavo..

182.

“svāgataṁ vata me āsi ...pe0 ... kataṁ buddhassa sāsanaṁ..

183.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā patthodanadāyako thero imā gāthāyo abhāsitthāti.

patthodanadāyakattherassāpadānaṁ navamaṁ.

10. mañcadāyakattheraapadānaṁ

184.

“parinibbute kāruṇike, siddhatthe lokanāyake.

vitthārike pāvacane, devamānusasakkate..

185.

“caṇḍālo āsahaṁ tattha, āsandipīṭhakārako.

tena kammena jīvāmi, tena posemi dārake..

186.

“āsandiṁ sukataṁ katvā, pasanno sehi pāṇibhi.

sayamevupagantvāna, bhikkhusaṅghassadāsahaṁ..

187.

“tena kammena sukatena, cetanāpaṇidhīhi ca.

jahitvā mānusaṁ dehaṁ, tāvatiṁsamagacchahaṁ..

188.

“devalokagato santo, modāmi tidase gaṇe.

sayanāni mahagghāni, nibbattanti yadicchakaṁ..

189.

“paññāsakkhattuṁ devindo, devarajjamakārayiṁ.

asītikkhattuṁ rājā ca, cakkavattī ahosahaṁ..

190.

“padesarajjaṁ vipulaṁ, gaṇanāto asaṅkhiyaṁ.

sukhito yasavā homi, mañcadānassidaṁ phalaṁ..

191.

“devalokā cavitvāna, emi ce mānusaṁ bhavaṁ.

mahārahā susayanā, sayameva bhavanti me..

192.

“ayaṁ pacchimako mayhaṁ, carimo vattate bhavo.

ajjāpi sayane kāle {sayanakāle (syā0)}, sayanaṁ upatiṭṭhati..

193.

“catunnavutito kappe, yaṁ dānamadadiṁ tadā.

duggatiṁ nābhijānāmi, mañcadānassidaṁ phalaṁ..

194.

“kilesā jhāpitā mayhaṁ ...pe0 ... viharāmi anāsavo..

195.

“svāgataṁ vata me āsi ...pe0 ... kataṁ buddhassa sāsanaṁ..

196.

“paṭisambhidā catasso ...pe0 ... kataṁ buddhassa sāsanaṁ”..

itthaṁ sudaṁ āyasmā mañcadāyako thero imā gāthāyo

abhāsitthāti.

mañcadāyakattherassāpadānaṁ dasamaṁ.

bhaddālivaggo bācattālīsamo.

tassuddānaṁ --

bhaddālī ekachatto ca, tiṇasūlo ca maṁsado.

nāgapallaviko dīpī, ucchaṅgi yāgudāyako..

patthodanī mañcadado, gāthāyo gaṇitā ciha.

dvesatāni ca gāthānaṁ, gāthā cekā taduttari.. 