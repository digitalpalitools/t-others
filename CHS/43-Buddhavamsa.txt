.. namo tassa bhagavato arahato sammāsambuddhassa..

khuddakanikāye

buddhavaṁsapāḷi

1. ratanacaṅkamanakaṇḍaṁ

1.

brahmā ca lokādhipatī sahampatī {sahampati (syā0 kaṁ0)}, katañjalī anadhivaraṁ ayācatha.

“santīdha sattāpparajakkhajātikā, desehi dhammaṁ anukampimaṁ pajaṁ”..

2.

sampannavijjācaraṇassa tādino, jutindharassantimadehadhārino.

tathāgatassappaṭipuggalassa, uppajji kāruññatā sabbasatte..

3.

“na hete jānanti sadevamānusā, buddho ayaṁ kīdisako naruttamo.

iddhibalaṁ paññābalañca kīdisaṁ, buddhabalaṁ lokahitassa kīdisaṁ..

4.

“na hete jānanti sadevamānusā, buddho ayaṁ edisako naruttamo.

iddhibalaṁ paññābalañca edisaṁ, buddhabalaṁ lokahitassa edisaṁ..

5.

“handāhaṁ dassayissāmi, buddhabalamanuttaraṁ.

caṅkamaṁ māpayissāmi, nabhe ratanamaṇḍitaṁ”..

6.

bhummā mahārājikā tāvatiṁsā, yāmā ca devā tusitā ca nimmitā.

paranimmitā yepi ca brahmakāyikā, ānanditā vipulamakaṁsu ghosaṁ..

7.

obhāsitā ca pathavī sadevakā, puthū ca lokantarikā asaṁvutā.

tamo ca tibbo vihato tadā ahu, disvāna accherakaṁ pāṭihīraṁ..

8.

sadevagandhabbamanussarakkhase, ābhā uḷārā vipulā ajāyatha.

imasmiṁ loke parasmiñcobhayasmiṁ {parasmiṁ cūbhaye (syā0 kaṁ0)}, adho ca uddhaṁ tiriyañca vitthataṁ..

9.

sattuttamo anadhivaro vināyako, satthā ahū devamanussapūjito.

mahānubhāvo satapuññalakkhaṇo, dassesi accherakaṁ pāṭihīraṁ..

10.

so yācito devavarena cakkhumā, atthaṁ samekkhitvā tadā naruttamo.

caṅkamaṁ {caṅkamaṁ tattha (sī0)} māpayi lokanāyako, suniṭṭhitaṁ sabbaratananimmitaṁ..

11.

iddhī ca ādesanānusāsanī, tipāṭihīre bhagavā vasī ahu.

caṅkamaṁ māpayi lokanāyako, suniṭṭhitaṁ sabbaratananimmitaṁ..

12.

dasasahassīlokadhātuyā, sinerupabbatuttame.

thambheva dassesi paṭipāṭiyā, caṅkame ratanāmaye..

13.

dasasahassī atikkamma, caṅkamaṁ māpayī jino.

sabbasoṇṇamayā passe, caṅkame ratanāmaye..

14.

tulāsaṅghāṭānuvaggā, sovaṇṇaphalakatthatā.

vedikā sabbasovaṇṇā, dubhato passesu nimmitā..

15.

maṇimuttāvālukākiṇṇā, nimmito ratanāmayo.

obhāseti disā sabbā, sataraṁsīva uggato..

16.

tasmiṁ caṅkamane dhīro, dvattiṁsavaralakkhaṇo.

virocamāno sambuddho, caṅkame caṅkamī jino..

17.

dibbaṁ mandāravaṁ pupphaṁ, padumaṁ pārichattakaṁ.

caṅkamane okiranti, sabbe devā samāgatā..

18.

passanti taṁ devasaṅghā, dasasahassī pamoditā.

namassamānā nipatanti, tuṭṭhahaṭṭhā pamoditā..

19.

tāvatiṁsā ca yāmā ca, tusitā cāpi devatā.

nimmānaratino devā, ye devā vasavattino.

udaggacittā sumanā, passanti lokanāyakaṁ..

20.

sadevagandhabbamanussarakkhasā, nāgā supaṇṇā atha vāpi kinnarā.

passanti taṁ lokahitānukampakaṁ, nabheva accuggatacandamaṇḍalaṁ..

21.

ābhassarā subhakiṇhā, vehapphalā akaniṭṭhā ca devatā.

susuddhasukkavatthavasanā, tiṭṭhanti pañjalīkatā..

22.

muñcanti pupphaṁ pana pañcavaṇṇikaṁ, mandāravaṁ candanacuṇṇamissitaṁ.

bhamenti celāni ca ambare tadā, “aho jino lokahitānukampako..

23.

“tuvaṁ satthā ca ketū ca, dhajo yūpo ca pāṇinaṁ.

parāyano patiṭṭhā ca, dīpo ca dvipaduttamo {dipaduttamo (sī0 syā0)}..

24.

“dasasahassīlokadhātuyā, devatāyo mahiddhikā.

parivāretvā namassanti, tuṭṭhahaṭṭhā pamoditā..

25.

“devatā devakaññā ca, pasannā tuṭṭhamānasā.

pañcavaṇṇikapupphehi, pūjayanti narāsabhaṁ..

26.

“passanti taṁ devasaṅghā, pasannā tuṭṭhamānasā.

pañcavaṇṇikapupphehi, pūjayanti narāsabhaṁ..

27.

“aho acchariyaṁ loke, abbhutaṁ lomahaṁsanaṁ.

na medisaṁ bhūtapubbaṁ, accheraṁ lomahaṁsanaṁ”..

28.

sakasakamhi bhavane, nisīditvāna devatā.

hasanti tā mahāhasitaṁ, disvānaccherakaṁ nabhe..

29.

ākāsaṭṭhā ca bhūmaṭṭhā, tiṇapanthanivāsino.

katañjalī namassanti, tuṭṭhahaṭṭhā pamoditā..

30.

yepi dīghāyukā nāgā, puññavanto mahiddhikā.

pamoditā namassanti, pūjayanti naruttamaṁ..

31.

saṅgītiyo pavattenti, ambare anilañjase.

cammanaddhāni vādenti, disvānaccherakaṁ nabhe..

32.

saṅkhā ca paṇavā ceva, athopi ḍiṇḍimā {ḍeṇḍimā (sī0)} bahū.

antalikkhasmiṁ vajjanti, disvānaccherakaṁ nabhe..

33.

abbhuto vata no ajja, uppajji lomahaṁsano.

dhuvamatthasiddhiṁ labhāma, khaṇo no paṭipādito..

34.

buddhoti tesaṁ sutvāna, pīti uppajji tāvade.

buddho buddhoti kathayantā, tiṭṭhanti pañjalīkatā..

35.

hiṅkārā sādhukārā ca {hiṅkāraṁ sādhukārañca (sī0 syā0)}, ukkuṭṭhi sampahaṁsanaṁ {sampasādanaṁ (sī0), sampanādanaṁ (syā0)}.

pajā ca vividhā gagane, vattenti pañjalīkatā..

36.

gāyanti seḷenti ca vādayanti ca, bhujāni pothenti ca naccayanti ca.

muñcanti pupphaṁ pana pañcavaṇṇikaṁ, mandāravaṁ candanacuṇṇamissitaṁ..

37.

“yathā tuyhaṁ mahāvīra, pādesu cakkalakkhaṇaṁ.

dhajavajirapaṭākā, vaḍḍhamānaṅkusācitaṁ..

38.

“rūpe sīle samādhimhi, paññāya ca asādiso.

vimuttiyā asamasamo, dhammacakkappavattane..

39.

“dasanāgabalaṁ kāye, tuyhaṁ pākatikaṁ balaṁ.

iddhibalena asamo, dhammacakkappavattane..

40.

“evaṁ sabbaguṇūpetaṁ, sabbaṅgasamupāgataṁ.

mahāmuniṁ kāruṇikaṁ, lokanāthaṁ namassatha..

41.

“abhivādanaṁ thomanañca, vandanañca pasaṁsanaṁ.

namassanañca pūjañca, sabbaṁ arahasī tuvaṁ..

42.

“ye keci loke vandaneyyā, vandanaṁ arahanti ye.

sabbaseṭṭho mahāvīra, sadiso te na vijjati..

43.

“sāriputto mahāpañño, samādhijjhānakovido.

gijjhakūṭe ṭhitoyeva, passati lokanāyakaṁ..

44.

“suphullaṁ sālarājaṁva, candaṁva gagane yathā.

majjhanhikeva {majjhantikeva (sabbattha)} sūriyaṁ, olokesi narāsabhaṁ..

45.

“jalantaṁ dīparukkhaṁva, taruṇasūriyaṁva uggataṁ.

byāmappabhānurañjitaṁ, dhīraṁ passati lokanāyakaṁ..

46.

“pañcannaṁ bhikkhusatānaṁ, katakiccāna tādinaṁ.

khīṇāsavānaṁ vimalānaṁ, khaṇena sannipātayi..

47.

“lokappasādanaṁ nāma, pāṭihīraṁ nidassayi.

amhepi tattha gantvāna, vandissāma mayaṁ jinaṁ..

48.

“etha sabbe gamissāma, pucchissāma mayaṁ jinaṁ.

kaṅkhaṁ vinodayissāma, passitvā lokanāyakaṁ”..

49.

sādhūti te paṭissutvā, nipakā saṁvutindriyā.

pattacīvaramādāya, taramānā upāgamuṁ..

50.

khīṇāsavehi vimalehi, dantehi uttame dame.

sāriputto mahāpañño, iddhiyā upasaṅkami..

51.

tehi bhikkhūhi parivuto, sāriputto mahāgaṇī.

laḷanto devova gagane, iddhiyā upasaṅkami..

52.

ukkāsitañca khipitaṁ {ukkāsitañca khipitañca (syā0 aṭṭha0)}, ajjhupekkhiya subbatā.

sagāravā sappatissā, sambuddhaṁ upasaṅkamuṁ..

53.

upasaṅkamitvā passanti, sayambhuṁ lokanāyakaṁ.

nabhe accuggataṁ dhīraṁ, candaṁva gagane yathā..

54.

jalantaṁ dīparukkhaṁva, vijjuṁva gagane yathā.

majjhanhikeva sūriyaṁ, passanti lokanāyakaṁ..

55.

pañcabhikkhusatā sabbe, passanti lokanāyakaṁ.

rahadamiva vippasannaṁ, suphullaṁ padumaṁ yathā..

56.

añjaliṁ paggahetvāna, tuṭṭhahaṭṭhā pamoditā.

namassamānā nipatanti, satthuno cakkalakkhaṇe..

57.

sāriputto mahāpañño, koraṇḍasamasādiso.

samādhijjhānakusalo, vandate lokanāyakaṁ..

58.

gajjitā kālameghova, nīluppalasamasādiso.

iddhibalena asamo, moggallāno mahiddhiko..

59.

mahākassapopi ca thero, uttattakanakasannibho.

dhutaguṇe agganikkhitto, thomito satthuvaṇṇito..

60.

dibbacakkhūnaṁ yo aggo, anuruddho mahāgaṇī.

ñātiseṭṭho bhagavato, avidūreva tiṭṭhati..

61.

āpattianāpattiyā, satekicchāya kovido.

vinaye agganikkhitto, upāli satthuvaṇṇito..

62.

sukhumanipuṇatthapaṭividdho, kathikānaṁ pavaro gaṇī.

isi mantāniyā putto, puṇṇo nāmāti vissuto..

63.

etesaṁ cittamaññāya, opammakusalo muni.

kaṅkhacchedo mahāvīro, kathesi attano guṇaṁ..

64.

“cattāro te asaṅkheyyā, koṭi yesaṁ na nāyati.

sattakāyo ca ākāso, cakkavāḷā canantakā.

buddhañāṇaṁ appameyyaṁ, na sakkā ete vijānituṁ..

65.

“kimetaṁ acchariyaṁ loke, yaṁ me iddhivikubbanaṁ.

aññe bahū acchariyā, abbhutā lomahaṁsanā..

66.

“yadāhaṁ tusite kāye, santusito nāmahaṁ tadā.

dasasahassī samāgamma, yācanti pañjalī mamaṁ..

67.

“`kālo kho te {kālo deva (sī0), kāloyaṁ te (syā0 ka0)} mahāvīra, uppajja mātukucchiyaṁ.

sadevakaṁ tārayanto, bujjhassu amataṁ padaṁ'..

68.

“tusitā kāyā cavitvāna, yadā okkami kucchiyaṁ.

dasasahassīlokadhātu, kampittha dharaṇī tadā..

69.

“yadāhaṁ mātukucchito, sampajānova nikkhamiṁ.

sādhukāraṁ pavattenti, dasasahassī pakampatha..

70.

“okkantiṁ me samo natthi, jātito abhinikkhame.

sambodhiyaṁ ahaṁ seṭṭho, dhammacakkappavattane..

71.

“aho acchariyaṁ loke, buddhānaṁ guṇamahantatā.

dasasahassīlokadhātu, chappakāraṁ pakampatha.

obhāso ca mahā āsi, accheraṁ lomahaṁsanaṁ”..

72.

bhagavā tamhi {bhagavā ca tamhi (sī0 syā0 ka0)} samaye, lokajeṭṭho narāsabho.

sadevakaṁ dassayanto, iddhiyā caṅkamī jino..

73.

caṅkame caṅkamantova, kathesi lokanāyako.

antarā na nivatteti, catuhatthe caṅkame yathā..

74.

sāriputto mahāpañño, samādhijjhānakovido.

paññāya pāramippatto, pucchati lokanāyakaṁ..

75.

“kīdiso te mahāvīra, abhinīhāro naruttama.

kamhi kāle tayā dhīra, patthitā bodhimuttamā..

76.

“dānaṁ sīlañca nekkhammaṁ, paññāvīriyañca kīdisaṁ.

khantisaccamadhiṭṭhānaṁ, mettupekkhā ca kīdisā..

77.

“dasa pāramī tayā dhīra, kīdisī lokanāyaka.

kathaṁ upapāramī puṇṇā, paramatthapāramī kathaṁ”..

78.

tassa puṭṭho viyākāsi, karavīkamadhuragiro.

nibbāpayanto hadayaṁ, hāsayanto sadevakaṁ..

79.

atītabuddhānaṁ jinānaṁ desitaṁ, nikīlitaṁ {nikīḷitaṁ (ka0)} buddhaparamparāgataṁ.

pubbenivāsānugatāya buddhiyā, pakāsayī lokahitaṁ sadevake..

80.

“pītipāmojjajananaṁ, sokasallavinodanaṁ.

sabbasampattipaṭilābhaṁ, cittīkatvā suṇātha me..

81.

“madanimmadanaṁ sokanudaṁ, saṁsāraparimocanaṁ.

sabbadukkhakkhayaṁ maggaṁ, sakkaccaṁ paṭipajjathā” ti..

ratanacaṅkamanakaṇḍo niṭṭhito.

2. sumedhapatthanākathā

1.

kappe ca satasahasse, caturo ca asaṅkhiye.

amaraṁ nāma nagaraṁ, dassaneyyaṁ manoramaṁ..

2.

dasahi saddehi avivittaṁ, annapānasamāyutaṁ.

hatthisaddaṁ assasaddaṁ, bherisaṅkharathāni ca.

khādatha pivatha ceva, annapānena ghositaṁ..

3.

nagaraṁ sabbaṅgasampannaṁ, sabbakammamupāgataṁ.

sattaratanasampannaṁ, nānājanasamākulaṁ.

samiddhaṁ devanagaraṁva, āvāsaṁ puññakamminaṁ..

4.

nagare amaravatiyā, sumedho nāma brāhmaṇo.

anekakoṭisannicayo, pahūtadhanadhaññavā..

5.

ajjhāyako mantadharo, tiṇṇaṁ vedāna pāragū.

lakkhaṇe itihāse ca, sadhamme pāramiṁ gato..

6.

rahogato nisīditvā, evaṁ cintesahaṁ tadā.

“dukkho punabbhavo nāma, sarīrassa ca bhedanaṁ..

7.

“jātidhammo jarādhammo, byādhidhammo sahaṁ {cahaṁ (sī0 syā0)} tadā.

ajaraṁ amataṁ khemaṁ, pariyesissāmi nibbutiṁ..

8.

“yaṁnūnimaṁ pūtikāyaṁ, nānākuṇapapūritaṁ.

chaḍḍayitvāna gaccheyyaṁ, anapekkho anatthiko..

9.

“atthi hehiti so maggo, na so sakkā na hetuye.

pariyesissāmi taṁ maggaṁ, bhavato parimuttiyā..

10.

“yathāpi dukkhe vijjante, sukhaṁ nāmapi vijjati.

evaṁ bhave vijjamāne, vibhavopi icchitabbako..

11.

“yathāpi uṇhe vijjante, aparaṁ vijjati sītalaṁ.

evaṁ tividhaggi vijjante, nibbānaṁ icchitabbakaṁ..

12.

“yathāpi pāpe vijjante, kalyāṇamapi vijjati.

evameva jāti vijjante, ajātipicchitabbakaṁ..

13.

“yathā gūthagato puriso, taḷākaṁ disvāna pūritaṁ.

na gavesati taṁ taḷākaṁ, na doso taḷākassa so..

14.

“evaṁ kilesamaladhova, vijjante amatantaḷe.

na gavesati taṁ taḷākaṁ, na doso amatantaḷe..

15.

“yathā arīhi pariruddho, vijjante gamanampathe.

na palāyati so puriso, na doso añjasassa so..

16.

“evaṁ kilesapariruddho, vijjamāne sive pathe.

na gavesati taṁ maggaṁ, na doso sivamañjase..

17.

“yathāpi byādhito puriso, vijjamāne tikicchake.

na tikicchāpeti taṁ byādhiṁ, na doso so tikicchake..

18.

“evaṁ kilesabyādhīhi, dukkhito paripīḷito.

na gavesati taṁ ācariyaṁ, na doso so vināyake..

19.

“yathāpi kuṇapaṁ puriso, kaṇṭhe bandhaṁ jigucchiya.

mocayitvāna gaccheyya, sukhī serī sayaṁvasī..

20.

“tathevimaṁ pūtikāyaṁ, nānākuṇapasañcayaṁ.

chaḍḍayitvāna gaccheyyaṁ, anapekkho anatthiko..

21.

“yathā uccāraṭṭhānamhi, karīsaṁ naranāriyo.

chaḍḍayitvāna gacchanti, anapekkhā anatthikā..

22.

“evamevāhaṁ imaṁ kāyaṁ, nānākuṇapapūritaṁ.

chaḍḍayitvāna gacchissaṁ, vaccaṁ katvā yathā kuṭiṁ..

23.

“yathāpi jajjaraṁ nāvaṁ, paluggaṁ udagāhiniṁ {udakagāhiṇiṁ (sī0), udakagāhiniṁ (syā0)}.

sāmī chaḍḍetvā gacchanti, anapekkhā anatthikā..

24.

“evamevāhaṁ imaṁ kāyaṁ, navacchiddaṁ dhuvassavaṁ.

chaḍḍayitvāna gacchissaṁ, jiṇṇanāvaṁva sāmikā..

25.

“yathāpi puriso corehi, gacchanto bhaṇḍamādiya.

bhaṇḍacchedabhayaṁ disvā, chaḍḍayitvāna gacchati..

26.

“evameva ayaṁ kāyo, mahācorasamo viya.

pahāyimaṁ gamissāmi, kusalacchedanā bhayā”..

27.

evāhaṁ cintayitvāna, nekakoṭisataṁ dhanaṁ.

nāthānāthānaṁ datvāna, himavantamupāgamiṁ..

28.

himavantassāvidūre, dhammiko nāma pabbato.

assamo sukato mayhaṁ, paṇṇasālā sumāpitā..

29.

caṅkamaṁ tattha māpesiṁ, pañcadosavivajjitaṁ.

aṭṭhaguṇasamūpetaṁ, abhiññābalamāhariṁ..

30.

sāṭakaṁ pajahiṁ tattha, navadosamupāgataṁ.

vākacīraṁ nivāsesiṁ, dvādasaguṇamupāgataṁ..

31.

aṭṭhadosasamākiṇṇaṁ, pajahiṁ paṇṇasālakaṁ.

upāgamiṁ rukkhamūlaṁ, guṇe dasahupāgataṁ..

32.

vāpitaṁ ropitaṁ dhaññaṁ, pajahiṁ niravasesato.

anekaguṇasampannaṁ, pavattaphalamādiyiṁ..

33.

tatthappadhānaṁ padahiṁ, nisajjaṭṭhānacaṅkame.

abbhantaramhi sattāhe, abhiññābalapāpuṇiṁ..

34.

evaṁ me siddhippattassa, vasībhūtassa sāsane.

dīpaṅkaro nāma jino, uppajji lokanāyako..

35.

uppajjante ca jāyante, bujjhante dhammadesane.

caturo nimitte nāddasaṁ, jhānaratisamappito..

36.

paccantadesavisaye, nimantetvā tathāgataṁ.

tassa āgamanaṁ maggaṁ, sodhenti tuṭṭhamānasā..

37.

ahaṁ tena samayena, nikkhamitvā sakassamā.

dhunanto vākacīrāni, gacchāmi ambare tadā..

38.

vedajātaṁ janaṁ disvā, tuṭṭhahaṭṭhaṁ pamoditaṁ.

orohitvāna gaganā, manusse pucchi tāvade..

39.

“tuṭṭhahaṭṭho pamudito, vedajāto mahājano.

kassa sodhīyati maggo, añjasaṁ vaṭumāyanaṁ”..

40.

te me puṭṭhā viyākaṁsu, “buddho loke anuttaro.

dīpaṅkaro nāma jino, uppajji lokanāyako.

tassa sodhīyati maggo, añjasaṁ vaṭumāyanaṁ”..

41.

buddhotivacanaṁ {buddhoti mama (sī0 syā0 ka0)} sutvāna, pīti uppajji tāvade.

buddho buddhoti kathayanto, somanassaṁ pavedayiṁ..

42.

tattha ṭhatvā vicintesiṁ, tuṭṭho saṁviggamānaso.

“idha bījāni ropissaṁ, khaṇo ve mā upaccagā..

43.

“yadi buddhassa sodhetha, ekokāsaṁ dadātha me.

ahampi sodhayissāmi, añjasaṁ vaṭumāyanaṁ”..

44.

adaṁsu te mamokāsaṁ, sodhetuṁ añjasaṁ tadā.

buddho buddhoti cintento, maggaṁ sodhemahaṁ tadā..

45.

aniṭṭhite mamokāse, dīpaṅkaro mahāmuni.

catūhi satasahassehi, chaḷabhiññehi tādihi.

khīṇāsavehi vimalehi, paṭipajji añjasaṁ jino..

46.

paccuggamanā vattanti, vajjanti bheriyo bahū.

āmoditā naramarū, sādhukāraṁ pavattayuṁ..

47.

devā manusse passanti, manussāpi ca devatā.

ubhopi te pañjalikā, anuyanti tathāgataṁ..

48.

devā dibbehi turiyehi, manussā mānusehi ca {mānussakehi ca mānusakehi ca (syā0 ka0)}.

ubhopi te vajjayantā, anuyanti tathāgataṁ..

49.

dibbaṁ mandāravaṁ pupphaṁ, padumaṁ pārichattakaṁ.

disodisaṁ okiranti, ākāsanabhagatā marū..

50.

dibbaṁ candanacuṇṇañca, varagandhañca kevalaṁ.

disodisaṁ okiranti, ākāsanabhagatā {ākāse nabhagā (syā0)} marū..

51.

campakaṁ saralaṁ nīpaṁ, nāgapunnāgaketakaṁ.

disodisaṁ ukkhipanti, bhūmitalagatā narā..

52.

kese muñcitvāhaṁ tattha, vākacīrañca cammakaṁ.

kalale pattharitvāna, avakujjo nipajjahaṁ..

53.

“akkamitvāna maṁ buddho, saha sissehi gacchatu.

mā naṁ kalale akkamittha, hitāya me bhavissati”..

54.

pathaviyaṁ nipannassa, evaṁ me āsi cetaso.

“icchamāno ahaṁ ajja, kilese jhāpaye mama..

55.

“kiṁ me aññātavesena, dhammaṁ sacchikatenidha.

sabbaññutaṁ pāpuṇitvā, buddho hessaṁ sadevake..

56.

“kiṁ me ekena tiṇṇena, purisena thāmadassinā.

sabbaññutaṁ pāpuṇitvā, santāressaṁ sadevakaṁ..

57.

“iminā me adhikārena, katena purisuttame.

sabbaññutaṁ pāpuṇitvā, tāremi janataṁ bahuṁ..

58.

“saṁsārasotaṁ chinditvā, viddhaṁsetvā tayo bhave.

dhammanāvaṁ samāruyha, santāressaṁ sadevakaṁ”..

59.

manussattaṁ liṅgasampatti, hetu satthāradassanaṁ.

pabbajjā guṇasampatti, adhikāro ca chandatā.

aṭṭhadhammasamodhānā, abhinīhāro samijjhati..

60.

dīpaṅkaro lokavidū, āhutīnaṁ paṭiggaho.

ussīsake maṁ ṭhatvāna, idaṁ vacanamabravi..

61.

“passatha imaṁ tāpasaṁ, jaṭilaṁ uggatāpanaṁ.

aparimeyyito kappe, buddho loke bhavissati..

62.

“ahu kapilavhayā rammā, nikkhamitvā tathāgato.

padhānaṁ padahitvāna, katvā dukkarakārikaṁ..

63.

“ajapālarukkhamūlasmiṁ, nisīditvā tathāgato.

tattha pāyāsaṁ paggayha, nerañjaramupehiti..

64.

“nerañjarāya tīramhi, pāyāsaṁ ada so jino.

paṭiyattavaramaggena, bodhimūlamupehiti..

65.

“tato padakkhiṇaṁ katvā, bodhimaṇḍaṁ anuttaro {anuttaraṁ (syā0 kaṁ0)}.

assattharukkhamūlamhi, bujjhissati mahāyaso..

66.

“imassa janikā mātā, māyā nāma bhavissati.

pitā suddhodano nāma, ayaṁ hessati gotamo..

67.

“anāsavā vītarāgā, santacittā samāhitā.

kolito upatisso ca, aggā hessanti sāvakā.

ānando nāmupaṭṭhāko, upaṭṭhissatimaṁ {upaṭṭhissati taṁ (sī0)} jinaṁ..

68.

“khemā uppalavaṇṇā ca, aggā hessanti sāvikā.

anāsavā vītarāgā, santacittā samāhitā.

bodhi tassa bhagavato, assatthoti pavuccati..

69.

“citto ca hatthāḷavako {hatthālavako (sī0)}, aggā hessantupaṭṭhakā.

uttarā nandamātā ca, aggā hessantupaṭṭhikā”..

70.

idaṁ sutvāna vacanaṁ, asamassa mahesino.

āmoditā naramarū, buddhabījaṁ kira {buddhabījaṅkuro (sī0 syā0)} ayaṁ..

71.

ukkuṭṭhisaddā vattanti, apphoṭenti {apphoṭhenti (sī0)} hasanti ca.

katañjalī namassanti, dasasahassī sadevakā..

72.

“yadimassa lokanāthassa, virajjhissāma sāsanaṁ.

anāgatamhi addhāne, hessāma sammukhā imaṁ..

73.

“yathā manussā nadiṁ tarantā, paṭititthaṁ virajjhiya.

heṭṭhātitthe gahetvāna, uttaranti mahānadiṁ..

74.

“evameva mayaṁ sabbe, yadi muñcāmimaṁ jinaṁ.

anāgatamhi addhāne, hessāma sammukhā imaṁ”..

75.

dīpaṅkaro lokavidū, āhutīnaṁ paṭiggaho.

mama kammaṁ pakittetvā, dakkhiṇaṁ pādamuddhari..

76.

ye tatthāsuṁ jinaputtā, padakkhiṇamakaṁsu {sabbe padakkhiṇamakaṁsu (syā0 ka0)} maṁ.

devā manussā asurā ca, abhivādetvāna pakkamuṁ..

77.

dassanaṁ me atikkante, sasaṅghe lokanāyake.

sayanā vuṭṭhahitvāna, pallaṅkaṁ ābhujiṁ tadā..

78.

sukhena sukhito homi, pāmojjena pamodito.

pītiyā ca abhissanno, pallaṅkaṁ ābhujiṁ tadā..

79.

pallaṅkena nisīditvā, evaṁ cintesahaṁ tadā.

“vasībhūto ahaṁ jhāne, abhiññāsu pāramiṁgato {abhiññāpāramiṁ gato (sī0)}..

80.

“sahassiyamhi lokamhi, isayo natthi me samā.

asamo iddhidhammesu, alabhiṁ īdisaṁ sukhaṁ..

81.

“pallaṅkābhujane mayhaṁ, dasasahassādhivāsino.

mahānādaṁ pavattesuṁ, `dhuvaṁ buddho bhavissasi..

82.

“`yā pubbe bodhisattānaṁ, pallaṅkavaramābhuje.

nimittāni padissanti, tāni ajja padissare..

83.

“`sītaṁ byapagataṁ hoti, uṇhañca upasammati.

tāni ajja padissanti, dhuvaṁ buddho bhavissasi..

84.

“`dasasahassī lokadhātū, nissaddā honti nirākulā.

tāni ajja padissanti, dhuvaṁ buddho bhavissasi..

85.

“`mahāvātā na vāyanti, na sandanti savantiyo.

tāni ajja padissanti, dhuvaṁ buddho bhavissasi..

86.

“`thalajā dakajā pupphā, sabbe pupphanti tāvade.

tepajja pupphitā {pupphitāni (aṭṭha0)} sabbe, dhuvaṁ buddho bhavissasi..

87.

“`latā vā yadi vā rukkhā, phalabhārā honti tāvade.

tepajja phalitā sabbe, dhuvaṁ buddho bhavissasi..

88.

“`ākāsaṭṭhā ca bhūmaṭṭhā, ratanā jotanti tāvade.

tepajja ratanā jotanti, dhuvaṁ buddho bhavissasi..

89.

“`mānussakā ca dibbā ca, turiyā vajjanti tāvade.

tepajjubho abhiravanti, dhuvaṁ buddho bhavissasi..

90.

“`vicitrapupphā gaganā, abhivassanti tāvade.

tepi ajja pavassanti, dhuvaṁ buddho bhavissasi..

91.

“`mahāsamuddo ābhujati, dasasahassī pakampati.

tepajjubho abhiravanti, dhuvaṁ buddho bhavissasi..

92.

“`nirayepi dasasahasse, aggī nibbanti tāvade.

tepajja nibbutā aggī, dhuvaṁ buddho bhavissasi..

93.

“`vimalo hoti sūriyo, sabbā dissanti tārakā.

tepi ajja padissanti, dhuvaṁ buddho bhavissasi..

94.

“`anovaṭṭhena {anovuṭṭhena (syā0 ka0)} udakaṁ, mahiyā ubbhijji tāvade.

tampajjubbhijjate mahiyā, dhuvaṁ buddho bhavissasi..

95.

“`tārāgaṇā virocanti, nakkhattā gaganamaṇḍale.

visākhā candimā yuttā, dhuvaṁ buddho bhavissasi..

96.

“`bilāsayā darīsayā, nikkhamanti sakāsayā.

tepajja āsayā chuddhā, dhuvaṁ buddho bhavissasi..

97.

“`na honti aratī sattānaṁ, santuṭṭhā honti tāvade.

tepajja sabbe santuṭṭhā, dhuvaṁ buddho bhavissasi..

98.

“`rogā tadupasammanti, jighacchā ca vinassati.

tāni ajja padissanti, dhuvaṁ buddho bhavissasi..

99.

“`rāgo tadā tanu hoti, doso moho vinassati.

tepajja vigatā sabbe, dhuvaṁ buddho bhavissasi..

100.

“`bhayaṁ tadā na bhavati, ajjapetaṁ padissati.

tena liṅgena jānāma, dhuvaṁ buddho bhavissasi..

101.

“`rajonuddhaṁsati uddhaṁ, ajjapetaṁ padissati.

tena liṅgena jānāma, dhuvaṁ buddho bhavissasi..

102.

“`aniṭṭhagandho pakkamati, dibbagandho pavāyati.

sopajja vāyati gandho, dhuvaṁ buddho bhavissasi..

103.

“`sabbe devā padissanti, ṭhapayitvā arūpino.

tepajja sabbe dissanti, dhuvaṁ buddho bhavissasi..

104.

“`yāvatā nirayā nāma, sabbe dissanti tāvade.

tepajja sabbe dissanti, dhuvaṁ buddho bhavissasi..

105.

“`kuṭṭā {kuḍḍā (sī0)} kavāṭā selā ca, na hontāvaraṇā tadā.

ākāsabhūtā tepajja, dhuvaṁ buddho bhavissasi..

106.

“`cutī ca upapatti ca, khaṇe tasmiṁ na vijjati.

tānipajja padissanti, dhuvaṁ buddho bhavissasi..

107.

“`daḷhaṁ paggaṇha vīriyaṁ, mā nivatta abhikkama.

mayampetaṁ vijānāma, dhuvaṁ buddho bhavissasi” '..

108.

buddhassa vacanaṁ sutvā, dasasahassīnacūbhayaṁ.

tuṭṭhahaṭṭho pamodito, evaṁ cintesahaṁ tadā..

109.

“advejjhavacanā buddhā, amoghavacanā jinā.

vitathaṁ natthi buddhānaṁ, dhuvaṁ buddho bhavāmahaṁ..

110.

“yathā khittaṁ nabhe leḍḍu, dhuvaṁ patati bhūmiyaṁ.

tatheva buddhaseṭṭhānaṁ, vacanaṁ dhuvasassataṁ.

vitathaṁ natthi buddhānaṁ, dhuvaṁ buddho bhavāmahaṁ..

111.

“yathāpi sabbasattānaṁ, maraṇaṁ dhuvasassataṁ.

tatheva buddhaseṭṭhānaṁ, vacanaṁ dhuvasassataṁ.

vitathaṁ natthi buddhānaṁ, dhuvaṁ buddho bhavāmahaṁ..

112.

“yathā rattikkhaye patte, sūriyuggamanaṁ dhuvaṁ.

tatheva buddhaseṭṭhānaṁ, vacanaṁ dhuvasassataṁ.

vitathaṁ natthi buddhānaṁ, dhuvaṁ buddho bhavāmahaṁ..

113.

“yathā nikkhantasayanassa, sīhassa nadanaṁ dhuvaṁ.

tatheva buddhaseṭṭhānaṁ, vacanaṁ dhuvasassataṁ.

vitathaṁ natthi buddhānaṁ, dhuvaṁ buddho bhavāmahaṁ..

114.

“yathā āpannasattānaṁ, bhāramoropanaṁ dhuvaṁ.

tatheva buddhaseṭṭhānaṁ, vacanaṁ dhuvasassataṁ.

vitathaṁ natthi buddhānaṁ, dhuvaṁ buddho bhavāmahaṁ..

115.

“handa buddhakare dhamme, vicināmi ito cito.

uddhaṁ adho dasa disā, yāvatā dhammadhātuyā”..

116.

vicinanto tadā dakkhiṁ, paṭhamaṁ dānapāramiṁ.

pubbakehi mahesīhi, anuciṇṇaṁ mahāpathaṁ..

117.

“imaṁ tvaṁ paṭhamaṁ tāva, daḷhaṁ katvā samādiya.

dānapāramitaṁ gaccha, yadi bodhiṁ pattumicchasi..

118.

“yathāpi kumbho sampuṇṇo, yassa kassaci adho kato.

vamate vudakaṁ nissesaṁ, na tattha parirakkhati..

119.

“tatheva yācake disvā, hīnamukkaṭṭhamajjhime.

dadāhi dānaṁ nissesaṁ, kumbho viya adho kato..

120.

“nahete ettakāyeva, buddhadhammā bhavissare.

aññepi vicinissāmi, ye dhammā bodhipācanā”..

121.

vicinanto tadā dakkhiṁ, dutiyaṁ sīlapāramiṁ.

pubbakehi mahesīhi, āsevitanisevitaṁ..

122.

“imaṁ tvaṁ dutiyaṁ tāva, daḷhaṁ katvā samādiya.

sīlapāramitaṁ gaccha, yadi bodhiṁ pattumicchasi..

123.

“yathāpi camarī vālaṁ, kismiñci paṭilaggitaṁ.

upeti maraṇaṁ tattha, na vikopeti vāladhiṁ..

124.

“tatheva tvaṁ catūsu bhūmīsu, sīlāni paripūraya.

parirakkha sabbadā sīlaṁ, camarī viya vāladhiṁ..

125.

“nahete ettakāyeva, buddhadhammā bhavissare.

aññepi vicinissāmi, ye dhammā bodhipācanā”..

126.

vicinanto tadā dakkhiṁ, tatiyaṁ nekkhammapāramiṁ.

pubbakehi mahesīhi, āsevitanisevitaṁ..

127.

“imaṁ tvaṁ tatiyaṁ tāva, daḷhaṁ katvā samādiya.

nekkhammapāramitaṁ gaccha, yadi bodhiṁ pattumicchasi..

128.

“yathā andughare puriso, ciravuttho dukhaṭṭito.

na tattha rāgaṁ janesi, muttiṁyeva gavesati..

129.

“tatheva tvaṁ sabbabhave, passa andughare viya.

nekkhammābhimukho hohi, bhavato parimuttiyā..

130.

“nahete ettakāyeva, buddhadhammā bhavissare.

aññepi vicinissāmi, ye dhammā bodhipācanā”..

131.

vicinanto tadā dakkhiṁ, catutthaṁ paññāpāramiṁ.

pubbakehi mahesīhi, āsevitanisevitaṁ..

132.

“imaṁ tvaṁ catutthaṁ tāva, daḷhaṁ katvā samādiya.

paññāpāramitaṁ gaccha, yadi bodhiṁ pattumicchasi..

133.

“yathāpi bhikkhu bhikkhanto, hīnamukkaṭṭhamajjhime.

kulāni na vivajjento, evaṁ labhati yāpanaṁ..

134.

“tatheva tvaṁ sabbakālaṁ, paripucchaṁ budhaṁ janaṁ.

paññāpāramitaṁ gantvā, sambodhiṁ pāpuṇissasi..

135.

“nahete ettakāyeva, buddhadhammā bhavissare.

aññepi vicinissāmi, ye dhammā bodhipācanā”..

136.

vicinanto tadā dakkhiṁ, pañcamaṁ vīriyapāramiṁ.

pubbakehi mahesīhi, āsevitanisevitaṁ..

137.

“imaṁ tvaṁ pañcamaṁ tāva, daḷhaṁ katvā samādiya.

vīriyapāramitaṁ gaccha, yadi bodhiṁ pattumicchasi..

138.

“yathāpi sīho migarājā, nisajjaṭṭhānacaṅkame.

alīnavīriyo hoti, paggahitamano sadā..

139.

“tatheva tvaṁ {tvaṁpi (sī0)} sabbabhave, paggaṇha vīriyaṁ daḷhaṁ.

vīriyapāramitaṁ gantvā, sambodhiṁ pāpuṇissasi..

140.

“nahete ettakāyeva, buddhadhammā bhavissare.

aññepi vicinissāmi, ye dhammā bodhipācanā”..

141.

vicinanto tadā dakkhiṁ, chaṭṭhamaṁ khantipāramiṁ.

pubbakehi mahesīhi, āsevitanisevitaṁ..

142.

“imaṁ tvaṁ chaṭṭhamaṁ tāva, daḷhaṁ katvā samādiya.

tattha advejjhamānaso, sambodhiṁ pāpuṇissasi..

143.

“yathāpi pathavī nāma, sucimpi asucimpi ca.

sabbaṁ sahati nikkhepaṁ, na karoti paṭighaṁ tayā..

144.

“tatheva tvampi sabbesaṁ, sammānāvamānakkhamo.

khantipāramitaṁ gantvā, sambodhiṁ pāpuṇissasi..

145.

“nahete ettakāyeva, buddhadhammā bhavissare.

aññepi vicinissāmi, ye dhammā bodhipācanā”..

146.

vicinanto tadā dakkhiṁ, sattamaṁ saccapāramiṁ.

pubbakehi mahesīhi, āsevitanisevitaṁ..

147.

“imaṁ tvaṁ sattamaṁ tāva, daḷhaṁ katvā samādiya.

tattha advejjhavacano, sambodhiṁ pāpuṇissasi..

148.

“yathāpi osadhī nāma, tulābhūtā sadevake.

samaye utuvasse vā, na vokkamati vīthito..

149.

“tatheva tvampi saccesu, mā vokkama hi vīthito.

saccapāramitaṁ gantvā, sambodhiṁ pāpuṇissasi..

150.

“nahete ettakāyeva, buddhadhammā bhavissare.

aññepi vicinissāmi, ye dhammā bodhipācanā”..

151.

vicinanto tadā dakkhiṁ, aṭṭhamaṁ adhiṭṭhānapāramiṁ.

pubbakehi mahesīhi, āsevitanisevitaṁ..

152.

“imaṁ tvaṁ aṭṭhamaṁ tāva, daḷhaṁ katvā samādiya.

tattha tvaṁ acalo hutvā, sambodhiṁ pāpuṇissasi..

153.

“yathāpi pabbato selo, acalo suppatiṭṭhito.

na kampati bhusavātehi, sakaṭṭhāneva tiṭṭhati..

154.

“tatheva tvampi adhiṭṭhāne, sabbadā acalo bhava.

adhiṭṭhānapāramitaṁ gantvā, sambodhiṁ pāpuṇissasi..

155.

“nahete ettakāyeva, buddhadhammā bhavissare.

aññepi vicinissāmi, ye dhammā bodhipācanā”..

156.

vicinanto tadā dakkhiṁ, navamaṁ mettāpāramiṁ.

pubbakehi mahesīhi, āsevitanisevitaṁ..

157.

“imaṁ tvaṁ navamaṁ tāva, daḷhaṁ katvā samādiya.

mettāya asamo hohi, yadi bodhiṁ pattumicchasi..

158.

“yathāpi udakaṁ nāma, kalyāṇe pāpake jane.

samaṁ pharati sītena, pavāheti rajomalaṁ..

159.

“tatheva tvaṁ hitāhite, samaṁ mettāya bhāvaya.

mettāpāramitaṁ gantvā, sambodhiṁ pāpuṇissasi..

160.

“nahete ettakāyeva, buddhadhammā bhavissare.

aññepi vicinissāmi, ye dhammā bodhipācanā”..

161.

vicinanto tadā dakkhiṁ, dasamaṁ upekkhāpāramiṁ.

pubbakehi mahesīhi, āsevitanisevitaṁ..

162.

“imaṁ tvaṁ dasamaṁ tāva, daḷhaṁ katvā samādiya.

tulābhūto daḷho hutvā, sambodhiṁ pāpuṇissasi..

163.

“yathāpi pathavī nāma, nikkhittaṁ asuciṁ suciṁ.

upekkhati ubhopete, kopānunayavajjitā..

164.

“tatheva tvaṁ sukhadukkhe, tulābhūto sadā bhava.

upekkhāpāramitaṁ gantvā, sambodhiṁ pāpuṇissasi..

165.

“ettakāyeva te loke, ye dhammā bodhipācanā.

tatuddhaṁ natthi aññatra, daḷhaṁ tattha patiṭṭhaha”..

166.

ime dhamme sammasato, sabhāvasarasalakkhaṇe.

dhammatejena vasudhā, dasasahassī pakampatha..

167.

calatī ravatī pathavī, ucchuyantaṁva pīḷitaṁ.

telayante yathā cakkaṁ, evaṁ kampati medanī..

168.

yāvatā parisā āsi, buddhassa parivesane.

pavedhamānā sā tattha, mucchitā seti bhūmiyaṁ..

169.

ghaṭānekasahassāni, kumbhīnañca satā bahū.

sañcuṇṇamathitā tattha, aññamaññaṁ paghaṭṭitā..

170.

ubbiggā tasitā bhītā, bhantā byāthitamānasā.

mahājanā samāgamma, dīpaṅkaramupāgamuṁ..

171.

“kiṁ bhavissati lokassa, kalyāṇamatha pāpakaṁ.

sabbo upadduto loko, taṁ vinodehi cakkhuma”..

172.

tesaṁ tadā saññapesi, dīpaṅkaro mahāmuni.

“visaṭṭhā hotha mā bhetha {bhātha (sabbattha)}, imasmiṁ pathavikampane..

173.

“yamahaṁ ajja byākāsiṁ, buddho loke bhavissati.

eso sammasati dhammaṁ, pubbakaṁ jinasevitaṁ..

174.

“tassa sammasato dhammaṁ, buddhabhūmiṁ asesato.

tenāyaṁ kampitā pathavī, dasasahassī sadevake”..

175.

buddhassa vacanaṁ sutvā, mano nibbāyi tāvade.

sabbe maṁ upasaṅkamma, punāpi abhivandisuṁ..

176.

samādiyitvā buddhaguṇaṁ, daḷhaṁ katvāna mānasaṁ.

dīpaṅkaraṁ namassitvā, āsanā vuṭṭhahiṁ tadā..

177.

dibbaṁ mānusakaṁ pupphaṁ, devā mānusakā ubho.

samokiranti pupphehi, vuṭṭhahantassa āsanā..

178.

vedayanti ca te sotthiṁ, devā mānusakā ubho.

“mahantaṁ patthitaṁ tuyhaṁ, taṁ labhassu yathicchitaṁ..

179.

“sabbītiyo vivajjantu, soko rogo vinassatu.

mā te bhavantvantarāyā {bhavatvantarāyo (sī0 syā0)}, phusa khippaṁ bodhimuttamaṁ..

180.

“yathāpi samaye patte, pupphanti pupphino dumā.

tatheva tvaṁ mahāvīra, buddhañāṇena pupphasi..

181.

“yathā ye keci sambuddhā, pūrayuṁ dasa pāramī.

tatheva tvaṁ mahāvīra, pūraya dasa pāramī..

182.

“yathā ye keci sambuddhā, bodhimaṇḍamhi bujjhare.

tatheva tvaṁ mahāvīra, bujjhassu jinabodhiyaṁ..

183.

“yathā ye keci sambuddhā, dhammacakkaṁ pavattayuṁ.

tatheva tvaṁ mahāvīra, dhammacakkaṁ pavattaya..

184.

“puṇṇamāye yathā cando, parisuddho virocati.

tatheva tvaṁ puṇṇamano, viroca dasasahassiyaṁ..

185.

“rāhumutto yathā sūriyo, tāpena atirocati.

tatheva lokā muñcitvā, viroca siriyā tuvaṁ..

186.

“yathā yā kāci nadiyo, osaranti mahodadhiṁ.

evaṁ sadevakā lokā, osarantu tavantike”..

187.

tehi thutappasattho so, dasa dhamme samādiya.

te dhamme paripūrento, pavanaṁ pāvisī tadāti..

sumedhapatthanākathā niṭṭhitā.

3. dīpaṅkarabuddhavaṁso

1.

tadā te bhojayitvāna, sasaṅghaṁ lokanāyakaṁ.

upagacchuṁ saraṇaṁ tassa, dīpaṅkarassa satthuno..

2.

saraṇāgamane kañci, nivesesi tathāgato.

kañci pañcasu sīlesu, sīle dasavidhe paraṁ..

3.

kassaci deti sāmaññaṁ, caturo phalamuttame.

kassaci asame dhamme, deti so paṭisambhidā..

4.

kassaci varasamāpattiyo, aṭṭha deti narāsabho.

tisso kassaci vijjāyo, chaḷabhiññā pavecchati..

5.

tena yogena janakāyaṁ, ovadati mahāmuni.

tena vitthārikaṁ āsi, lokanāthassa sāsanaṁ..

6.

mahāhanusabhakkhandho, dīpaṅkarassa nāmako.

bahū jane tārayati, parimoceti duggatiṁ..

7.

bodhaneyyaṁ janaṁ disvā, satasahassepi yojane.

khaṇena upagantvāna, bodheti taṁ mahāmuni..

8.

paṭhamābhisamaye buddho, koṭisatamabodhayi.

dutiyābhisamaye nātho, navutikoṭimabodhayi..

9.

yadā ca devabhavanamhi, buddho dhammamadesayi.

navutikoṭisahassānaṁ, tatiyābhisamayo ahu..

10.

sannipātā tayo āsuṁ, dīpaṅkarassa satthuno.

koṭisatasahassānaṁ, paṭhamo āsi samāgamo..

11.

puna nāradakūṭamhi, pavivekagate jine.

khīṇāsavā vītamalā, samiṁsu satakoṭiyo..

12.

yamhi kāle mahāvīro, sudassanasiluccaye.

navakoṭisahassehi, pavāresi mahāmuni..

13.

dasavīsasahassānaṁ, dhammābhisamayo ahu.

ekadvinnaṁ abhisamayā, gaṇanāto asaṅkhiyā..

14.

vitthārikaṁ bāhujaññaṁ, iddhaṁ phītaṁ ahū tadā.

dīpaṅkarassa bhagavato, sāsanaṁ suvisodhitaṁ..

15.

cattāri satasahassāni, chaḷabhiññā mahiddhikā.

dīpaṅkaraṁ lokaviduṁ, parivārenti sabbadā..

16.

ye keci tena samayena, jahanti mānusaṁ bhavaṁ.

apattamānasā sekhā, garahitā bhavanti te..

17.

supupphitaṁ pāvacanaṁ, arahantehi tādihi.

khīṇāsavehi vimalehi, upasobhati sabbadā..

18.

nagaraṁ rammavatī nāma, sudevo nāma khattiyo.

sumedhā nāma janikā, dīpaṅkarassa satthuno..

19.

dasavassasahassāni, agāraṁ ajjha so vasi {ajjhāvasī jino (syā0 ka0)}.

haṁsā koñcā mayūrā ca, tayo pāsādamuttamā..

20.

tīṇisatasahassāni, nāriyo samalaṅkatā.

padumā nāma sā nārī, usabhakkhandho atrajo..

21.

nimitte caturo disvā, hatthiyānena nikkhami.

anūnadasamāsāni, padhāne padahī jino..

22.

padhānacāraṁ caritvāna, abujjhi mānasaṁ muni.

brahmunā yācito santo, dīpaṅkaro mahāmuni..

23.

vatti cakkaṁ mahāvīro, nandārāme sirīghare {sirīdhare (sī0)}.

nisinno sirīsamūlamhi, akā titthiyamaddanaṁ..

24.

sumaṅgalo ca tisso ca, ahesuṁ aggasāvakā.

sāgato {sobhito (ka0)} nāmupaṭṭhāko, dīpaṅkarassa satthuno..

25.

nandā ceva sunandā ca, ahesuṁ aggasāvikā.

bodhi tassa bhagavato, pipphalīti pavuccati..

26.

tapussabhallikā {tapassubhallikā (sī0)} nāma, ahesuṁ aggupaṭṭhakā.

sirimā koṇā upaṭṭhikā, dīpaṅkarassa satthuno..

27.

asītihatthamubbedho, dīpaṅkaro mahāmuni.

sobhati dīparukkhova, sālarājāva phullito..

28.

satasahassavassāni, āyu tassa mahesino.

tāvatā tiṭṭhamāno so, tāresi janataṁ bahuṁ..

29.

jotayitvāna saddhammaṁ, santāretvā mahājanaṁ.

jalitvā aggikkhandhova, nibbuto so sasāvako..

30.

sā ca iddhi so ca yaso, tāni ca pādesu cakkaratanāni.

sabbaṁ tamantarahitaṁ {samantarahitaṁ (sī0 syā0 ka0)}, nanu rittā sabbasaṅkhārā {sabbasaṅkhārāti (sabbattha)}..

31.

dīpaṅkaro jino satthā, nandārāmamhi nibbuto.

tatthevassa jinathūpo, chattiṁsubbedhayojanoti..

dīpaṅkarassa bhagavato vaṁso paṭhamo.

4. koṇḍaññabuddhavaṁso

1.

dīpaṅkarassa aparena, koṇḍañño nāma nāyako.

anantatejo amitayaso, appameyyo durāsado..

2.

dharaṇūpamo khamanena, sīlena sāgarūpamo.

samādhinā merūpamo, ñāṇena gaganūpamo..

3.

indriyabalabojjhaṅga-maggasaccappakāsanaṁ.

pakāsesi sadā buddho, hitāya sabbapāṇinaṁ..

4.

dhammacakkaṁ pavattente, koṇḍaññe lokanāyake.

koṭisatasahassānaṁ, paṭhamābhisamayo ahu..

5.

tato parampi desente, naramarūnaṁ samāgame.

navutikoṭisahassānaṁ, dutiyābhisamayo ahu..

6.

titthiye abhimaddanto, yadā dhammamadesayi.

asītikoṭisahassānaṁ, tatiyābhisamayo ahu..

7.

sannipātā tayo āsuṁ, koṇḍaññassa mahesino.

khīṇāsavānaṁ vimalānaṁ, santacittāna tādinaṁ..

8.

koṭisatasahassānaṁ, paṭhamo āsi samāgamo.

dutiyo koṭisahassānaṁ, tatiyo navutikoṭinaṁ..

9.

ahaṁ tena samayena, vijitāvī nāma khattiyo.

samuddaṁ antamantena, issariyaṁ vattayāmahaṁ..

10.

koṭisatasahassānaṁ, vimalānaṁ mahesinaṁ.

saha lokagganāthena, paramannena tappayiṁ..

11.

sopi maṁ buddho byākāsi, koṇḍañño lokanāyako.

“aparimeyyito kappe, buddho loke bhavissati..

12.

“padhānaṁ padahitvāna, katvā dukkarakārikaṁ.

assatthamūle sambuddho, bujjhissati mahāyaso..

13.

“imassa janikā mātā, māyā nāma bhavissati.

pitā suddhodano nāma, ayaṁ hessati gotamo..

14.

“kolito upatisso ca, aggā hessanti sāvakā.

ānando nāmupaṭṭhāko, upaṭṭhissatimaṁ jinaṁ..

15.

“khemā uppalavaṇṇā ca, aggā hessanti sāvikā.

bodhi tassa bhagavato, assatthoti pavuccati..

16.

“citto ca hatthāḷavako, aggā hessantupaṭṭhakā.

nandamātā ca uttarā, aggā hessantupaṭṭhikā.

āyu vassasataṁ tassa, gotamassa yasassino”..

17.

idaṁ sutvāna vacanaṁ, asamassa mahesino.

āmoditā naramarū, buddhabījaṁ kira ayaṁ..

18.

ukkuṭṭhisaddā vattanti, apphoṭenti hasanti ca.

katañjalī namassanti, dasasahassidevatā..

19.

“yadimassa lokanāthassa, virajjhissāma sāsanaṁ.

anāgatamhi addhāne, hessāma sammukhā imaṁ..

20.

“yathā manussā nadiṁ tarantā, paṭititthaṁ virajjhiya.

heṭṭhātitthe gahetvāna, uttaranti mahānadiṁ..

21.

“evameva mayaṁ sabbe, yadi muñcāmimaṁ jinaṁ.

anāgatamhi addhāne, hessāma sammukhā imaṁ”..

22.

tassāhaṁ vacanaṁ sutvā, bhiyyo cittaṁ pasādayiṁ.

tameva atthaṁ sādhento, mahārajjaṁ jine adaṁ.

mahārajjaṁ daditvāna {cajitvā (sī0)}, pabbajiṁ tassa santike..

23.

suttantaṁ vinayañcāpi, navaṅgaṁ satthusāsanaṁ.

sabbaṁ pariyāpuṇitvāna, sobhayiṁ jinasāsanaṁ..

24.

tatthappamatto viharanto, nisajjaṭṭhānacaṅkame.

abhiññāpāramiṁ gantvā, brahmalokamagañchahaṁ..

25.

nagaraṁ rammavatī nāma, sunando nāma khattiyo.

sujātā nāma janikā, koṇḍaññassa mahesino..

26.

dasavassasahassāni, agāraṁ ajjha so vasi {agāramajjhe ca so vasi (syā0)}.

suci suruci subho ca, tayo pāsādamuttamā..

27.

tīṇisatasahassāni, nāriyo samalaṅkatā.

rucidevī nāma nārī, vijitaseno atrajo..

28.

nimitte caturo disvā, rathayānena nikkhami.

anūnadasamāsāni, padhānaṁ padahī jino..

29.

brahmunā yācito santo, koṇḍañño dvipaduttamo.

vatti cakkaṁ mahāvīro, devānaṁ nagaruttame..

30.

bhaddo ceva subhaddo ca, ahesuṁ aggasāvakā.

anuruddho nāmupaṭṭhāko, koṇḍaññassa mahesino..

31.

tissā ca upatissā ca, ahesuṁ aggasāvikā.

sālakalyāṇiko bodhi, koṇḍaññassa mahesino..

32.

soṇo ca upasoṇo ca, ahesuṁ aggupaṭṭhakā.

nandā ceva sirīmā ca, ahesuṁ aggupaṭṭhikā..

33.

so aṭṭhāsīti hatthāni, accuggato mahāmuni.

sobhate uḷurājāva sūriyo majjhanhike yathā..

34.

vassasatasahassāni, āyu vijjati tāvade.

tāvatā tiṭṭhamāno so, tāresi janataṁ bahuṁ..

35.

khīṇāsavehi vimalehi, vicittā āsi medanī.

yathā gaganamuḷūhi, evaṁ so upasobhatha..

36.

tepi nāgā appameyyā, asaṅkhobhā durāsadā.

vijjupātaṁva dassetvā, nibbutā te mahāyasā..

37.

sā ca atuliyā jinassa iddhi, ñāṇaparibhāvito ca samādhi.

sabbaṁ tamantarahitaṁ, nanu rittā sabbasaṅkhārā..

38.

koṇḍañño pavaro buddho, candārāmamhi nibbuto.

tattheva cetiyo citto, satta yojanamussitoti..

koṇḍaññassa bhagavato vaṁso dutiyo.

5. maṅgalabuddhavaṁso

1.

koṇḍaññassa aparena, maṅgalo nāma nāyako.

tamaṁ loke nihantvāna, dhammokkamabhidhārayi..

2.

atulāsi pabhā tassa, jinehaññehi uttariṁ.

candasūriyapabhaṁ hantvā, dasasahassī virocati..

3.

sopi buddho pakāsesi, caturo saccavaruttame.

te te saccarasaṁ pītvā, vinodenti mahātamaṁ..

4.

patvāna bodhimatulaṁ, paṭhame dhammadesane.

koṭisatasahassānaṁ, dhammābhisamayo ahu..

5.

surindadevabhavane, buddho dhammamadesayi.

tadā koṭisahassānaṁ {navakoṭisahassānaṁ (sī0)}, dutiyo samayo ahu..

6.

yadā sunando cakkavattī, sambuddhaṁ upasaṅkami.

tadā āhani sambuddho, dhammabheriṁ varuttamaṁ..

7.

sunandassānucarā janatā, tadāsuṁ navutikoṭiyo.

sabbepi te niravasesā, ahesuṁ ehi bhikkhukā..

8.

sannipātā tayo āsuṁ, maṅgalassa mahesino.

koṭisatasahassānaṁ, paṭhamo āsi samāgamo..

9.

dutiyo koṭisatasahassānaṁ, tatiyo navutikoṭinaṁ.

khīṇāsavānaṁ vimalānaṁ, tadā āsi samāgamo..

10.

ahaṁ tena samayena, surucī nāma brāhmaṇo.

ajjhāyako mantadharo, tiṇṇaṁ vedāna pāragū..

11.

tamahaṁ upasaṅkamma, saraṇaṁ gantvāna satthuno.

sambuddhappamukhaṁ saṅghaṁ, gandhamālena pūjayiṁ.

pūjetvā gandhamālena, gavapānena tappayiṁ..

12.

sopi maṁ buddho byākāsi, maṅgalo dvipaduttamo.

“aparimeyyito kappe, ayaṁ buddho bhavissati..

13.

“padhānaṁ padahitvāna ...pe0 ... hessāma sammukhā imaṁ”..

14.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasa pāramipūriyā..

15.

tadā pītimanubrūhanto, sambodhivarapattiyā.

buddhe datvāna maṁ gehaṁ, pabbajiṁ tassa santike..

16.

suttantaṁ vinayañcāpi, navaṅgaṁ satthusāsanaṁ.

sabbaṁ pariyāpuṇitvā, sobhayiṁ jinasāsanaṁ..

17.

tatthappamatto viharanto, brahmaṁ bhāvetva bhāvanaṁ.

abhiññāpāramiṁ gantvā, brahmalokamagacchahaṁ..

18.

uttaraṁ nāma nagaraṁ, uttaro nāma khattiyo.

uttarā nāma janikā, maṅgalassa mahesino..

19.

navavassasahassāni, agāraṁ ajjha so vasi.

yasavā sucimā sirīmā, tayo pāsādamuttamā..

20.

samatiṁsasahassāni, nāriyo samalaṅkatā.

yasavatī nāma nārī, sīvalo nāma atrajo..

21.

nimitte caturo disvā, assayānena nikkhami.

anūnaaṭṭhamāsāni, padhānaṁ padahī jino..

22.

brahmunā yācito santo, maṅgalo nāma nāyako.

vatti cakkaṁ mahāvīro, vane sirīvaruttame..

23.

sudevo dhammaseno ca, ahesuṁ aggasāvakā.

pālito nāmupaṭṭhāko, maṅgalassa mahesino..

24.

sīvalā ca asokā ca, ahesuṁ aggasāvikā.

bodhi tassa bhagavato, nāgarukkhoti vuccati..

25.

nando ceva visākho ca, ahesuṁ aggupaṭṭhakā.

anulā ceva sutanā ca, ahesuṁ aggupaṭṭhikā..

26.

aṭṭhāsīti ratanāni, accuggato mahāmuni.

tato niddhāvatī raṁsī, anekasatasahassiyo..

27.

navutivassasahassāni, āyu vijjati tāvade.

tāvatā tiṭṭhamāno so, tāresi janataṁ bahuṁ..

28.

yathāpi sāgare ūmī, na sakkā tā gaṇetuye.

tatheva sāvakā tassa, na sakkā te gaṇetuye..

29.

yāva aṭṭhāsi sambuddho, maṅgalo lokanāyako.

na tassa sāsane atthi, sakilesamaraṇaṁ {saṁkilesamaraṇaṁ (sī0)} tadā..

30.

dhammokkaṁ dhārayitvāna, santāretvā mahājanaṁ.

jalitvā dhūmaketūva, nibbuto so mahāyaso..

31.

saṅkhārānaṁ sabhāvatthaṁ, dassayitvā sadevake.

jalitvā aggikkhandhova, sūriyo atthaṅgato yathā..

32.

uyyāne vassare nāma, buddho nibbāyi maṅgalo.

tatthevassa jinathūpo, tiṁsayojanamuggatoti..

maṅgalassa bhagavato vaṁso tatiyo.

6. sumanabuddhavaṁso

1.

maṅgalassa aparena, sumano nāma nāyako.

sabbadhammehi asamo, sabbasattānamuttamo..

2.

tadā amatabheriṁ so, āhanī mekhale pure.

dhammasaṅkhasamāyuttaṁ, navaṅgaṁ jinasāsanaṁ..

3.

nijjinitvā kilese so, patvā sambodhimuttamaṁ.

māpesi nagaraṁ satthā, saddhammapuravaruttamaṁ..

4.

nirantaraṁ akuṭilaṁ, ujuṁ vipulavitthataṁ.

māpesi so mahāvīthiṁ, satipaṭṭhānavaruttamaṁ..

5.

phale cattāri sāmaññe, catasso paṭisambhidā.

chaḷabhiññāṭṭhasamāpattī, pasāresi tattha vīthiyaṁ..

6.

ye appamattā akhilā, hirivīriyehupāgatā.

te te ime guṇavare, ādiyanti yathā sukhaṁ..

7.

evametena yogena, uddharanto mahājanaṁ.

bodhesi paṭhamaṁ satthā, koṭisatasahassiyo..

8.

yamhi kāle mahāvīro, ovadī titthiye gaṇe.

koṭisahassābhisamiṁsu {koṭisatasahassāni (syā0 kaṁ0), koṭisatasahassānaṁ (ka0)}, dutiye dhammadesane..

9.

yadā devā manussā ca, samaggā ekamānasā.

nirodhapañhaṁ pucchiṁsu, saṁsayañcāpi mānasaṁ..

10.

tadāpi dhammadesane, nirodhaparidīpane.

navutikoṭisahassānaṁ, tatiyābhisamayo ahu..

11.

sannipātā tayo āsuṁ, sumanassa mahesino.

khīṇāsavānaṁ vimalānaṁ, santacittāna tādinaṁ..

12.

vassaṁvutthassa bhagavato, abhighuṭṭhe pavāraṇe.

koṭisatasahassehi, pavāresi tathāgato..

13.

tatoparaṁ sannipāte, vimale kañcanapabbate.

navutikoṭisahassānaṁ, dutiyo āsi samāgamo..

14.

yadā sakko devarājā, buddhadassanupāgami.

asītikoṭisahassānaṁ, tatiyo āsi samāgamo..

15.

ahaṁ tena samayena, nāgarājā mahiddhiko.

atulo nāma nāmena, ussannakusalasañcayo..

16.

tadāhaṁ nāgabhāvanā, nikkhamitvā sañātibhi.

nāgānaṁ dibbaturiyehi, sasaṅghaṁ jinamupaṭṭhahiṁ..

17.

koṭisatasahassānaṁ, annapānena tappayiṁ.

paccekadussayugaṁ datvā, saraṇaṁ tamupāgamiṁ..

18.

sopi maṁ buddho byākāsi, sumano lokanāyako.

“aparimeyyito kappe, ayaṁ buddho bhavissati..

19.

“padhānaṁ padahitvāna ...pe0 ... hessāma sammukhā imaṁ”..

20.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

21.

nagaraṁ mekhalaṁ nāma {mekhalaṁ nāma nagaraṁ (sī0 syā0)}, sudatto nāma khattiyo.

sirimā nāma janikā, sumanassa mahesino..

22.

navavassasahassāni, agāraṁ ajjha so vasi.

cando sucando vaṭaṁso ca, tayo pāsādamuttamā..

23.

tesaṭṭhisatasahassāni, nāriyo samalaṅkatā.

vaṭaṁsikā nāma nārī, anūpamo nāma atrajo..

24.

nimitte caturo disvā, hatthiyānena nikkhami.

anūnadasamāsāni, padhānaṁ padahī jino..

25.

brahmunā yācito santo, sumano lokanāyako.

vatti cakkaṁ mahāvīro, mekhale puramuttame..

26.

saraṇo bhāvitatto ca, ahesuṁ aggasāvakā.

udeno nāmupaṭṭhāko, sumanassa mahesino..

27.

soṇā ca upasoṇā ca, ahesuṁ aggasāvikā.

sopi buddho amitayaso, nāgamūle abujjhatha..

28.

varuṇo ceva saraṇo ca, ahesuṁ aggupaṭṭhakā.

cālā ca upacālā ca, ahesuṁ aggupaṭṭhikā..

29.

uccattanena {uccatarena (ka0)} so buddho, navutihatthamuggato.

kañcanagghiyasaṅkāso, dasasahassī virocati..

30.

navutivassasahassāni, āyu vijjati tāvade.

tāvatā tiṭṭhamāno so, tāresi janataṁ bahuṁ..

31.

tāraṇīye tārayitvā, bodhanīye ca bodhayi.

parinibbāyi sambuddho, uḷurājāva atthami..

32.

te ca khīṇāsavā bhikkhū, so ca buddho asādiso.

atulappabhaṁ dassayitvā, nibbutā ye mahāyasā..

33.

tañca ñāṇaṁ atuliyaṁ, tāni ca atulāni ratanāni.

sabbaṁ tamantarahitaṁ, nanu rittā sabbasaṅkhārā..

34.

sumano yasadharo buddho, aṅgārāmamhi nibbuto.

tattheva tassa jinathūpo, catuyojanamuggatoti..

sumanassa bhagavato vaṁso catuttho.

7. revatabuddhavaṁso

1.

sumanassa aparena, revato nāma nāyako.

anūpamo asadiso, atulo uttamo jino..

2.

sopi dhammaṁ pakāsesi, brahmunā abhiyācito.

khandhadhātuvavatthānaṁ, appavattaṁ bhavābhave..

3.

tassābhisamayā tīṇi, ahesuṁ dhammadesane.

gaṇanāya na vattabbo, paṭhamābhisamayo ahu..

4.

yadā arindamaṁ rājaṁ {rājānaṁ (ka0)}, vinesi revato muni.

tadā koṭisahassānaṁ, dutiyābhisamayo ahu..

5.

sattāhaṁ paṭisallānā, vuṭṭhahitvā narāsabho.

koṭisataṁ naramarūnaṁ, vinesi uttame phale..

6.

sannipātā tayo āsuṁ, revatassa mahesino.

khīṇāsavānaṁ vimalānaṁ, suvimuttāna tādinaṁ..

7.

atikkantā gaṇanapathaṁ, paṭhamaṁ ye samāgatā.

koṭisatasahassānaṁ, dutiyo āsi samāgamo..

8.

yopi {yo so (syā0 kaṁ0 ka0)} paññāya asamo, tassa cakkānuvattako.

so tadā byādhito āsi, patto jīvitasaṁsayaṁ..

9.

tassa gilānapucchāya, ye tadā upagatā munī.

koṭisahassā arahanto, tatiyo āsi samāgamo..

10.

ahaṁ tena samayena, atidevo nāma brāhmaṇo.

upagantvā revataṁ buddhaṁ, saraṇaṁ tassa gañchahaṁ..

11.

tassa sīlaṁ samādhiñca, paññāguṇamanuttamaṁ.

thomayitvā yathāthāmaṁ, uttarīyamadāsahaṁ..

12.

sopi maṁ buddho byākāsi, revato lokanāyako.

“aparimeyyito kappe, ayaṁ buddho bhavissati..

13.

“padhānaṁ padahitvāna ...pe0 ... hessāma sammukhā imaṁ”..

14.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

15.

tadāpi taṁ buddhadhammaṁ, saritvā anubrūhayiṁ.

āharissāmi taṁ dhammaṁ, yaṁ mayhaṁ abhipatthitaṁ..

16.

nagaraṁ sudhaññavatī nāma {sudhammakaṁ nāma (sī0), sudhaññakaṁ nāma (syā0)}, vipulo nāma khattiyo.

vipulā nāma janikā, revatassa mahesino..

17.

cha ca vassasahassāni {chabbassasahassāni (sī0 syā0)}, agāraṁ ajjha so vasi.

sudassano ratanagghi, āveḷo ca vibhūsito.

puññakammābhinibbattā, tayo pāsādamuttamā..

18.

tettiṁsa ca sahassāni, nāriyo samalaṅkatā.

sudassanā nāma nārī, varuṇo nāma atrajo..

19.

nimitte caturo disvā, rathayānena nikkhami.

anūnasattamāsāni, padhānaṁ padahī jino..

20.

brahmunā yācito santo, revato lokanāyako.

vatti cakkaṁ mahāvīro, varuṇārāme sirīghare..

21.

varuṇo brahmadevo ca, ahesuṁ aggasāvakā.

sambhavo nāmupaṭṭhāko, revatassa mahesino..

22.

bhaddā ceva subhaddā ca, ahesuṁ aggasāvikā.

sopi buddho asamasamo, nāgamūle abujjhatha..

23.

padumo kuñjaro ceva, ahesuṁ aggupaṭṭhikā.

sirīmā ceva yasavatī, ahesuṁ aggupaṭṭhikā..

24.

uccattanena so buddho, asītihatthamuggato.

obhāseti disā sabbā, indaketuva uggato..

25.

tassa sarīre nibbattā, pabhāmālā anuttarā.

divā vā yadi vā rattiṁ, samantā pharati yojanaṁ..

26.

saṭṭhivassasahassāni, āyu vijjati tāvade.

tāvatā tiṭṭhamāno so, tāresi janataṁ bahuṁ..

27.

dassayitvā buddhabalaṁ, amataṁ loke pakāsayaṁ.

nibbāyi anupādāno, yathaggupādānasaṅkhayā..

28.

so ca kāyo ratananibho, so ca dhammo asādiso.

sabbaṁ tamantarahitaṁ, nanu rittā sabbasaṅkhārā..

29.

revato yasadharo buddho, nibbuto so mahāpure.

dhātuvitthārikaṁ āsi, tesu tesu padesatoti..

revatassa bhagavato vaṁso pañcamo.

8. sobhitabuddhavaṁso

1.

revatassa aparena, sobhito nāma nāyako.

samāhito santacitto, asamo appaṭipuggalo..

2.

so jino sakagehamhi, mānasaṁ vinivattayi.

patvāna kevalaṁ bodhiṁ, dhammacakkaṁ pavattayi..

3.

yāva heṭṭhā avīcito, bhavaggā cāpi uddhato.

etthantare ekaparisā, ahosi dhammadesane..

4.

tāya parisāya sambuddho, dhammacakkaṁ pavattayi.

gaṇanāya na vattabbo, paṭhamābhisamayo ahu..

5.

tato parampi desente, marūnañca samāgame.

navutikoṭisahassānaṁ, dutiyābhisamayo ahu..

6.

punāparaṁ rājaputto, jayaseno nāma khattiyo.

ārāmaṁ ropayitvāna, buddhe niyyādayī tadā..

7.

tassa yāgaṁ pakittento, dhammaṁ desesi cakkhumā.

tadā koṭisahassānaṁ, tatiyābhisamayo ahu..

8.

sannipātā tayo āsuṁ, sobhitassa mahesino.

khīṇāsavānaṁ vimalānaṁ, santacittāna tādinaṁ..

9.

uggato nāma so rājā, dānaṁ deti naruttame.

tamhi dāne samāgañchuṁ, arahantā {arahataṁ (ka0)} satakoṭiyo..

10.

punāparaṁ puragaṇo {pugagaṇo (ka0)}, deti dānaṁ naruttame.

tadā navutikoṭīnaṁ, dutiyo āsi samāgamo..

11.

devaloke vasitvāna, yadā orohatī jino.

tadā asītikoṭīnaṁ, tatiyo āsi samāgamo..

12.

ahaṁ tena samayena, sujāto nāma brāhmaṇo.

tadā sasāvakaṁ buddhaṁ, annapānena tappayiṁ..

13.

sopi maṁ buddho byākāsi, sobhito lokanāyako.

“aparimeyyito kappe, ayaṁ buddho bhavissati..

14.

“padhānaṁ padahitvāna ...pe0 ... hessāma sammukhā imaṁ”..

15.

tassāpi vacanaṁ sutvā, haṭṭho saṁviggamānaso.

tamevatthamanuppattiyā, uggaṁ dhitimakāsahaṁ..

16.

sudhammaṁ nāma nagaraṁ, sudhammo nāma khattiyo.

sudhammā nāma janikā, sobhitassa mahesino..

17.

navavassasahassāni, agāraṁ ajjha so vasi.

kumudo nāḷino padumo, tayo pāsādamuttamā..

18.

sattatiṁsasahassāni, nāriyo samalaṅkatā.

maṇilā {makhilā (aṭṭha0), samaṅgī (sī0), makilā (syā0 kaṁ0)} nāma sā nārī, sīho nāmāsi atrajo..

19.

nimitte caturo disvā, pāsādenābhinikkhami.

sattāhaṁ padhānacāraṁ, caritvā purisuttamo..

20.

brahmunā yācito santo, sobhito lokanāyako.

vatti cakkaṁ mahāvīro, sudhammuyyānamuttame..

21.

asamo ca sunetto ca, ahesuṁ aggasāvakā.

anomo nāmupaṭṭhāko, sobhitassa mahesino..

22.

nakulā ca sujātā ca, ahesuṁ aggasāvikā.

bujjhamāno ca so buddho, nāgamūle abujjhatha..

23.

rammo ceva sudatto ca, ahesuṁ aggupaṭṭhakā.

nakulā ceva cittā ca, ahesuṁ aggupaṭṭhikā..

24.

aṭṭhapaṇṇāsaratanaṁ, accuggato mahāmuni.

obhāseti disā sabbā, sataraṁsīva uggato..

25.

yathā suphullaṁ pavanaṁ, nānāgandhehi dhūpitaṁ.

tatheva tassa pāvacanaṁ, sīlagandhehi dhūpitaṁ..

26.

yathāpi sāgaro nāma, dassanena atappiyo.

tatheva tassa pāvacanaṁ, savaṇena atappiyaṁ..

27.

navutivassasahassāni, āyu vijjati tāvade.

tāvatā tiṭṭhamāno so, tāresi janataṁ bahuṁ..

28.

ovādaṁ anusiṭṭhiñca, datvāna sesake jane.

hutāsanova tāpetvā, nibbuto so sasāvako..

29.

so ca buddho asamasamo, tepi sāvakā balappattā.

sabbaṁ tamantarahitaṁ, nanu rittā sabbasaṅkhārā..

30.

sobhito varasambuddho, sīhārāmamhi nibbuto.

dhātuvitthārikaṁ āsi, tesu tesu padesatoti..

sobhitassa bhagavato vaṁso chaṭṭho.

9. anomadassībuddhavaṁso

1.

sobhitassa aparena, sambuddho dvipaduttamo.

anomadassī amitayaso, tejassī duratikkamo..

2.

so chetvā bandhanaṁ sabbaṁ, viddhaṁsetvā tayo bhave.

anivattigamanaṁ maggaṁ, desesi devamānuse..

3.

sāgarova asaṅkhobho, pabbatova durāsado.

ākāsova ananto so, sālarājāva phullito..

4.

dassanenapi taṁ buddhaṁ, tositā honti pāṇino.

byāharantaṁ giraṁ sutvā, amataṁ pāpuṇanti te..

5.

dhammābhisamayo tassa, iddho phīto tadā ahu.

koṭisatāni abhisamiṁsu, paṭhame dhammadesane..

6.

tato paraṁ abhisamaye, vassante dhammavuṭṭhiyo.

asītikoṭiyobhisamiṁsu, dutiye dhammadesane..

7.

tatoparañhi vassante, tappayante ca pāṇinaṁ.

aṭṭhasattatikoṭīnaṁ, tatiyābhisamayo ahu..

8.

sannipātā tayo āsuṁ, tassāpi ca mahesino.

abhiññābalappattānaṁ, pupphitānaṁ vimuttiyā..

9.

aṭṭhasatasahassānaṁ, sannipāto tadā ahu.

pahīnamadamohānaṁ, santacittāna tādinaṁ..

10.

sattasatasahassānaṁ, dutiyo āsi samāgamo.

anaṅgaṇānaṁ virajānaṁ, upasantāna tādinaṁ..

11.

channaṁ satasahassānaṁ, tatiyo āsi samāgamo.

abhiññābalappattānaṁ, nibbutānaṁ tapassinaṁ..

12.

ahaṁ tena samayena, yakkho āsiṁ mahiddhiko.

nekānaṁ yakkhakoṭīnaṁ, vasavattimhi issaro..

13.

tadāpi taṁ buddhavaraṁ, upagantvā mahesinaṁ.

annapānena tappesiṁ, sasaṅghaṁ lokanāyakaṁ..

14.

sopi maṁ tadā byākāsi, visuddhanayano muni.

“aparimeyyito kappe, ayaṁ buddho bhavissati..

15.

“padhānaṁ padahitvāna ...pe0 ... hessāma sammukhā imaṁ”..

16.

tassāpi vacanaṁ sutvā, haṭṭho saṁviggamānaso.

uttariṁ vatamadhiṭṭhāsiṁ, dasapāramipūriyā..

17.

nagaraṁ candavatī nāma, yasavā nāma khattiyo.

mātā yasodharā nāma, anomadassissa satthuno..

18.

dasavassasahassāni, agāraṁ ajjha so vasi.

sirī upasirī vaḍḍho, tayo pāsādamuttamā..

19.

tevīsatisahassāni, nāriyo samalaṅkatā.

sirimā nāma sā nārī, upavāṇo nāma atrajo..

20.

nimitte caturo disvā, sivikāyābhinikkhami.

anūnadasamāsāni, padhānaṁ padahī jino..

21.

brahmunā yācito santo, anomadassī mahāmuni.

vatti cakkaṁ mahāvīro, uyyāne so sudassane {sudassanuyyānamuttame (syā0 kaṁ0)}..

22.

nisabho ca anomo ca {asoko ca (sī0)}, ahesuṁ aggasāvakā.

varuṇo nāmupaṭṭhāko, anomadassissa satthuno..

23.

sundarī ca sumanā ca, ahesuṁ aggasāvikā.

bodhi tassa bhagavato, ajjunoti pavuccati..

24.

nandivaḍḍho sirivaḍḍho, ahesuṁ aggupaṭṭhakā.

uppalā ceva padumā ca, ahesuṁ aggupaṭṭhikā..

25.

aṭṭhapaṇṇāsaratanaṁ, accuggato mahāmuni.

pabhā niddhāvatī tassa, sataraṁsīva uggato..

26.

vassasatasahassāni, āyu vijjati tāvade.

tāvatā tiṭṭhamāno so, tāresi janataṁ bahuṁ..

27.

supupphitaṁ pāvacanaṁ, arahantehi tādihi.

vītarāgehi vimalehi, sobhittha jinasāsanaṁ..

28.

so ca satthā amitayaso, yugāni tāni atuliyāni.

sabbaṁ tamantarahitaṁ, nanu rittā sabbasaṅkhārā..

29.

anomadassī jino satthā, dhammārāmamhi nibbuto.

tatthevassa jinathūpo, ubbedho pañcavīsatīti..

anomadassissa bhagavato vaṁso sattamo.

10. padumabuddhavaṁso

1.

anomadassissa aparena, sambuddho dvipaduttamo.

padumo nāma nāmena, asamo appaṭipuggalo..

2.

tassāpi asamaṁ sīlaṁ, samādhipi anantako.

asaṅkheyyaṁ ñāṇavaraṁ, vimuttipi anūpamā..

3.

tassāpi atulatejassa, dhammacakkappavattane.

abhisamayā tayo āsuṁ, mahātamapavāhanā..

4.

paṭhamābhisamaye buddho, koṭisatamabodhayi.

dutiyābhisamaye dhīro, navutikoṭimabodhayi..

5.

yadā ca padumo buddho, ovadī sakamatrajaṁ.

tadā asītikoṭīnaṁ, tatiyābhisamayo ahu..

6.

sannipātā tayo āsuṁ, padumassa mahesino.

koṭisatasahassānaṁ, paṭhamo āsi samāgamo..

7.

kathinatthārasamaye, uppanne kathinacīvare.

dhammasenāpatitthāya, bhikkhū sibbiṁsu {yāciṁsu (ka0)} cīvaraṁ..

8.

tadā te vimalā bhikkhū, chaḷabhiññā mahiddhikā.

tīṇi satasahassāni, samiṁsu aparājitā..

9.

punāparaṁ so narāsabho {naravusabho (syā0 kaṁ0)}, pavane vāsaṁ upāgami.

tadā samāgamo āsi, dvinnaṁ satasahassinaṁ..

10.

ahaṁ tena samayena, sīho āsiṁ migādhibhū.

vivekamanubrūhantaṁ, pavane addasaṁ jinaṁ..

11.

vanditvā sirasā pāde, katvāna taṁ padakkhiṇaṁ.

tikkhattuṁ abhināditvā, sattāhaṁ jinamupaṭṭhahaṁ..

12.

sattāhaṁ varasamāpattiyā, vuṭṭhahitvā tathāgato.

manasā cintayitvāna, koṭibhikkhū samānayi..

13.

tadāpi so mahāvīro, tesaṁ majjhe viyākari.

“aparimeyyito kappe, ayaṁ buddho bhavissati..

14.

“padhānaṁ padahitvāna ...pe0 ... hessāma sammukhā imaṁ”..

15.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

16.

campakaṁ nāma nagaraṁ, asamo nāma khattiyo.

asamā nāma janikā, padumassa mahesino..

17.

dasavassasahassāni, agāraṁ ajjha so vasi.

nandāvasuyasuttarā, tayo pāsādamuttamā..

18.

tettiṁsa ca sahassāni, nāriyo samalaṅkatā.

uttarā nāma sā nārī, rammo nāmāsi atrajo..

19.

nimitte caturo disvā, rathayānena nikkhami.

anūnaaṭṭhamāsāni, padhānaṁ padahī jino..

20.

brahmunā yācito santo, padumo lokanāyako.

vatti cakkaṁ mahāvīro, dhanañcuyyānamuttame..

21.

sālo ca upasālo ca, ahesuṁ aggasāvakā.

varuṇo nāmupaṭṭhāko, padumassa mahesino..

22.

rādhā ceva surādhā ca, ahesuṁ aggasāvikā.

bodhi tassa bhagavato, mahāsoṇoti vuccati..

23.

bhiyyo ceva asamo ca, ahesuṁ aggupaṭṭhakā.

rucī ca nandarāmā ca, ahesuṁ aggupaṭṭhikā..

24.

aṭṭhapaṇṇāsaratanaṁ, accuggato mahāmuni.

pabhā niddhāvatī tassa, asamā sabbaso disā..

25.

candappabhā sūriyappabhā, ratanaggimaṇippabhā.

sabbāpi tā hatā honti, patvā jinapabhuttamaṁ..

26.

vassasatasahassāni, āyu vijjati tāvade.

tāvatā tiṭṭhamāno so, tāresi janataṁ bahuṁ..

27.

paripakkamānase satte, bodhayitvā asesato.

sesake anusāsitvā, nibbuto so sasāvako..

28.

uragova tacaṁ jiṇṇaṁ, vaddhapattaṁva pādapo.

jahitvā sabbasaṅkhāre, nibbuto so yathā sikhī..

29.

padumo jinavaro satthā, dhammārāmamhi nibbuto.

dhātuvitthārikaṁ āsi, tesu tesu padesatoti..

padumassa bhagavato vaṁso aṭṭhamo.

11. nāradabuddhavaṁso

1.

padumassa aparena, sambuddho dvipaduttamo.

nārado nāma nāmena, asamo appaṭipuggalo..

2.

so buddho cakkavattissa, jeṭṭho dayitaoraso.

āmukkamālābharaṇo, uyyānaṁ upasaṅkami..

3.

tatthāsi rukkho yasavipulo, abhirūpo brahā suci.

tamajjhapatvā upanisīdi, mahāsoṇassa heṭṭhato..

4.

tattha ñāṇavaruppajji, anantaṁ vajirūpamaṁ.

tena vicini saṅkhāre, ukkujjamavakujjakaṁ {kujjataṁ (syā0 kaṁ0)}..

5.

tattha sabbakilesāni, asesamabhivāhayi.

pāpuṇī kevalaṁ bodhiṁ, buddhañāṇe ca cuddasa..

6.

pāpuṇitvāna sambodhiṁ, dhammacakkaṁ pavattayi.

koṭisatasahassānaṁ, paṭhamābhisamayo ahu..

7.

mahādoṇaṁ nāgarājaṁ, vinayanto mahāmuni.

pāṭiheraṁ tadākāsi, dassayanto sadevake..

8.

tadā devamanussānaṁ, tamhi dhammappakāsane.

navutikoṭisahassāni, tariṁsu sabbasaṁsayaṁ..

9.

yamhi kāle mahāvīro, ovadī sakamatrajaṁ.

asītikoṭisahassānaṁ, tatiyābhisamayo ahu..

10.

sannipātā tayo āsuṁ, nāradassa mahesino.

koṭisatasahassānaṁ, paṭhamo āsi samāgamo..

11.

yadā buddho buddhaguṇaṁ, sanidānaṁ pakāsayi.

navutikoṭisahassāni, samiṁsu vimalā tadā..

12.

yadā verocano nāgo, dānaṁ dadāti satthuno.

tadā samiṁsu jinaputtā, asītisatasahassiyo..

13.

ahaṁ tena samayena, jaṭilo uggatāpano.

antalikkhacaro āsiṁ, pañcābhiññāsu pāragū..

14.

tadāpāhaṁ asamasamaṁ, sasaṅghaṁ saparijjanaṁ.

annapānena tappetvā, candanenābhipūjayiṁ..

15.

sopi maṁ tadā byākāsi, nārado lokanāyako.

“aparimeyyito kappe, ayaṁ buddho bhavissati..

16.

“padhānaṁ padahitvāna ...pe0 ... hessāma sammukhā imaṁ”..

17.

tassāpi vacanaṁ sutvā, bhiyyo hāsetva mānasaṁ.

adhiṭṭhahiṁ vataṁ uggaṁ, dasapāramipūriyā..

18.

nagaraṁ dhaññavatī nāma, sudevo nāma khattiyo.

anomā nāma janikā, nāradassa mahesino..

19.

navavassasahassāni, agāraṁ ajjha so vasi.

jito vijitābhirāmo, tayo pāsādamuttamā..

20.

ticattārīsasahassāni, nāriyo samalaṅkatā.

vijitasenā nāma nārī, nanduttaro nāma atrajo..

21.

nimitte caturo disvā, padasā gamanena nikkhami.

sattāhaṁ padhānacāraṁ, acarī purisuttamo {lokanāyako (sī0 ka0)}..

22.

brahmunā yācito santo, nārado lokanāyako.

vatti cakkaṁ mahāvīro, dhanañcuyyānamuttame..

23.

bhaddasālo jitamitto, ahesuṁ aggasāvakā.

vāseṭṭho nāmupaṭṭhāko, nāradassa mahesino..

24.

uttarā phaggunī ceva, ahesuṁ aggasāvikā.

bodhi tassa bhagavato, mahāsoṇoti vuccati..

25.

uggarindo vasabho ca, ahesuṁ aggupaṭṭhakā.

indāvarī ca vaṇḍī {undī (sī0), gaṇḍī (syā0 kaṁ0)} ca, ahesuṁ aggupaṭṭhikā..

26.

aṭṭhāsītiratanāni, accuggato mahāmuni.

kañcanagghiyasaṅkāso, dasasahassī virocati..

27.

tassa byāmappabhā kāyā, niddhāvati disodisaṁ.

nirantaraṁ divārattiṁ, yojanaṁ pharate sadā..

28.

na keci tena samayena, samantā yojane janā.

ukkāpadīpe ujjālenti, buddharaṁsīhi otthaṭā..

29.

navutivassasahassāni, āyu vijjati tāvade.

tāvatā tiṭṭhamāno so, tāresi janataṁ bahuṁ..

30.

yathā uḷūhi gaganaṁ, vicittaṁ upasobhati.

tatheva sāsanaṁ tassa, arahantehi sobhati..

31.

saṁsārasotaṁ taraṇāya, sesake paṭipannake.

dhammasetuṁ daḷhaṁ katvā, nibbuto so narāsabho..

32.

sopi buddho asamasamo, tepi khīṇāsavā atulatejā.

sabbaṁ tamantarahitaṁ, nanu rittā sabbasaṅkhārā..

33.

nārado jinavasabho, nibbuto sudassane pure.

tatthevassa thūpavaro, catuyojanamuggatoti..

nāradassa bhagavato vaṁso navamo.

12. padumuttarabuddhavaṁso

1.

nāradassa aparena, sambuddho dvipaduttamo.

padumuttaro nāma jino, akkhobho sāgarūpamo..

2.

maṇḍakappova so āsi, yamhi buddho ajāyatha.

ussannakusalā janatā, tamhi kappe ajāyatha..

3.

padumuttarassa bhagavato, paṭhame dhammadesane.

koṭisatasahassānaṁ, dhammābhisamayo ahu..

4.

tato parampi vassante, tappayante ca pāṇine.

sattatiṁsasatasahassānaṁ, dutiyābhisamayo ahu..

5.

yamhi kāle mahāvīro, ānandaṁ upasaṅkami.

pitusantikaṁ upagantvā, āhanī amatadundubhiṁ..

6.

āhate amatabherimhi, vassante dhammavuṭṭhiyā.

paññāsasatasahassānaṁ, tatiyābhisamayo ahu..

7.

ovādako viññāpako, tārako sabbapāṇinaṁ.

desanākusalo buddho, tāresi janataṁ bahuṁ..

8.

sannipātā tayo āsuṁ, padumuttarassa satthuno.

koṭisatasahassānaṁ, paṭhamo āsi samāgamo..

9.

yadā buddho asamasamo, vasi vebhārapabbate.

navutikoṭisahassānaṁ, dutiyo āsi samāgamo..

10.

puna cārikaṁ pakkante, gāmanigamaraṭṭhato.

asītikoṭisahassānaṁ, tatiyo āsi samāgamo..

11.

ahaṁ tena samayena, jaṭilo nāma raṭṭhiko.

sambuddhappamukhaṁ saṅghaṁ, sabhattaṁ dussamadāsahaṁ..

12.

sopi maṁ buddho byākāsi, saṅghamajjhe nisīdiya.

“satasahassito kappe, ayaṁ buddho bhavissati..

13.

“padhānaṁ padahitvāna ...pe0 ... hessāma sammukhā imaṁ”..

14.

tassāpi vacanaṁ sutvā, uttariṁ vatamadhiṭṭhahiṁ.

akāsiṁ uggadaḷhaṁ dhitiṁ, dasapāramipūriyā..

15.

byāhatā titthiyā sabbe, vimanā dummanā tadā.

na tesaṁ keci paricaranti, raṭṭhato nicchubhanti te..

16.

sabbe tattha samāgantvā, upagacchuṁ buddhasantike.

tuvaṁ nātho mahāvīra, saraṇaṁ hohi cakkhuma..

17.

anukampako kāruṇiko, hitesī sabbapāṇinaṁ.

sampatte titthiye sabbe, pañcasīle patiṭṭhapi..

18.

evaṁ nirākulaṁ āsi, suññataṁ titthiyehi taṁ.

vicittaṁ arahantehi, vasībhūtehi tādihi..

19.

nagaraṁ haṁsavatī nāma, ānando nāma khattiyo.

sujātā nāma janikā, padumuttarassa satthuno..

20.

dasavassasahassāni, agāraṁ ajjha so vasi.

naravāhano yaso vasavattī {nārivāhano yasavatī (syā0 kaṁ0)}, tayo pāsādamuttamā..

21.

ticattārīsasahassāni, nāriyo samalaṅkatā.

vasudattā nāma nārī, uttamo nāma atrajo..

22.

nimitte caturo disvā, pāsādenābhinikkhami.

sattāhaṁ padhānacāraṁ, acarī purisuttamo..

23.

brahmunā yācito santo, padumuttaro vināyako.

vatti cakkaṁ mahāvīro, mithiluyyānamuttame..

24.

devalo ca sujāto ca, ahesuṁ aggasāvakā.

sumano nāmupaṭṭhāko, padumuttarassa mahesino..

25.

amitā ca asamā ca, ahesuṁ aggasāvikā.

bodhi tassa bhagavato, salaloti pavuccati..

26.

vitiṇṇo ceva {amito ceva (syā0)} tisso ca, ahesuṁ aggupaṭṭhakā.

haṭṭhā ceva vicittā ca, ahesuṁ aggupaṭṭhikā..

27.

aṭṭhapaṇṇāsaratanaṁ, accuggato mahāmuni.

kañcanagghiyasaṅkāso, dvattiṁsavaralakkhaṇo..

28.

kuṭṭā kavāṭā bhittī ca, rukkhā nagasiluccayā.

na tassāvaraṇaṁ atthi, samantā dvādasayojane..

29.

vassasatasahassāni, āyu vijjati tāvade.

tāvatā tiṭṭhamāno so, tāresi janataṁ bahuṁ..

30.

santāretvā bahujanaṁ, chinditvā sabbasaṁsayaṁ.

jalitvā aggikkhandhova nibbuto so sasāvako..

31.

padumuttaro jino buddho, nandārāmamhi nibbuto.

tatthevassa thūpavaro, dvādasubbedhayojanoti..

padumuttarassa bhagavato vaṁso dasamo.

13. sumedhabuddhavaṁso

1.

padumuttarassa aparena, sumedho nāma nāyako.

durāsado uggatejo, sabbalokuttamo muni..

2.

pasannanetto sumukho, brahā uju patāpavā.

hitesī sabbasattānaṁ, bahū mocesi bandhanā..

3.

yadā buddho pāpuṇitvā, kevalaṁ bodhimuttamaṁ.

sudassanamhi nagare, dhammacakkaṁ pavattayi..

4.

tassāpi abhisamayā tīṇi, ahesuṁ dhammadesane.

koṭisatasahassānaṁ, paṭhamābhisamayo ahu..

5.

punāparaṁ kumbhakaṇṇaṁ, yakkhaṁ so damayī jino.

navutikoṭisahassānaṁ, dutiyābhisamayo ahu..

6.

punāparaṁ amitayaso, catusaccaṁ pakāsayi.

asītikoṭisahassānaṁ, tatiyābhisamayo ahu..

7.

sannipātā tayo āsuṁ, sumedhassa mahesino.

khīṇāsavānaṁ vimalānaṁ, santacittāna tādinaṁ..

8.

sudassanaṁ nāma nagaraṁ, upagañchi jino yadā.

tadā khīṇāsavā bhikkhū, samiṁsu satakoṭiyo..

9.

punāparaṁ devakūṭe, bhikkhūnaṁ kathinatthate.

tadā navutikoṭīnaṁ, dutiyo āsi samāgamo..

10.

punāparaṁ dasabalo, yadā carati cārikaṁ.

tadā asītikoṭīnaṁ, tatiyo āsi samāgamo..

11.

ahaṁ tena samayena, uttaro nāma māṇavo.

asītikoṭiyo mayhaṁ, ghare sannicitaṁ dhanaṁ..

12.

kevalaṁ sabbaṁ datvāna, sasaṅghe lokanāyake.

saraṇaṁ tassupagañchiṁ, pabbajjañcābhirocayiṁ..

13.

sopi maṁ buddho byākāsi, karonto anumodanaṁ.

“tiṁsakappasahassamhi, ayaṁ buddho bhavissati..

14.

“padhānaṁ padahitvāna ...pe0 ... hessāma sammukhā imaṁ”..

15.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

16.

suttantaṁ vinayañcāpi, navaṅgaṁ satthusāsanaṁ.

sabbaṁ pariyāpuṇitvāna, sobhayiṁ jinasāsanaṁ..

17.

tatthappamatto viharanto, nisajjaṭṭhānacaṅkame.

abhiññāsu pāramiṁ gantvā, brahmalokamagañchahaṁ..

18.

sudassanaṁ nāma nagaraṁ, sudatto nāma khattiyo.

sudattā nāma janikā, sumedhassa mahesino..

19.

navavassasahassāni, agāraṁ ajjha so vasi.

sucandakañcanasirivaḍḍhā, tayo pāsādamuttamā..

20.

tisoḷasasahassāni, nāriyo samalaṅkatā.

sumanā nāma sā nārī, punabbasu nāma atrajo..

21.

nimitte caturo disvā, hatthiyānena nikkhami.

anūnakaṁ aḍḍhamāsaṁ, padhānaṁ padahī jino..

22.

brahmunā yācito santo, sumedho lokanāyako.

vatti cakkaṁ mahāvīro, sudassanuyyānamuttame..

23.

saraṇo sabbakāmo ca, ahesuṁ aggasāvakā.

sāgaro nāmupaṭṭhāko, sumedhassa mahesino..

24.

rāmā ceva surāmā ca, ahesuṁ aggasāvikā.

bodhi tassa bhagavato, mahānīpoti vuccati..

25.

uruvelā yasavā ca, ahesuṁ aggupaṭṭhakā.

yasodharā sirimā ca {yasā nāma sirimā ca (syā0 kaṁ0)}, ahesuṁ aggupaṭṭhikā..

26.

aṭṭhāsītiratanāni, accuggato mahāmuni.

obhāseti disā sabbā, cando tāragaṇe yathā..

27.

cakkavattimaṇī nāma, yathā tapati yojanaṁ.

tatheva tassa ratanaṁ, samantā pharati yojanaṁ..

28.

navutivassasahassāni, āyu vijjati tāvade.

tāvatā tiṭṭhamāno so, tāresi janataṁ bahuṁ..

29.

tevijjachaḷabhiññehi, balappattehi tādihi.

samākulamidaṁ āsi, arahantehi sādhuhi..

30.

tepi sabbe amitayasā, vippamuttā nirūpadhī.

ñāṇālokaṁ dassayitvā, nibbutā te mahāyasā..

31.

sumedho jinavaro buddho, medhārāmamhi nibbuto.

dhātuvitthārikaṁ āsi, tesu tesu padesatoti..

sumedhassa bhagavato vaṁso ekādasamo.

14. sujātabuddhavaṁso

1.

tattheva maṇḍakappamhi, sujāto nāma nāyako.

sīhahanusabhakkhandho, appameyyo durāsado..

2.

candova vimalo suddho, sataraṁsīva patāpavā.

evaṁ sobhati sambuddho, jalanto siriyā sadā..

3.

pāpuṇitvāna sambuddho, kevalaṁ bodhimuttamaṁ.

sumaṅgalamhi nagare, dhammacakkaṁ pavattayi..

4.

desente {desento (syā0 kaṁ0)} pavaraṁ dhammaṁ, sujāte lokanāyake {sujāto lokanāyako (syā0 kaṁ0)}.

asītikoṭī abhisamiṁsu, paṭhame dhammadesane..

5.

yadā sujāto amitayaso, deve vassaṁ upāgami.

sattatiṁsasatasahassānaṁ, dutiyābhisamayo ahu..

6.

yadā sujāto asamasamo, upagacchi pitusantikaṁ.

saṭṭhisatasahassānaṁ {sattatiṁsasahassānaṁ (sī0)}, tatiyābhisamayo ahu..

7.

sannipātā tayo āsuṁ, sujātassa mahesino.

khīṇāsavānaṁ vimalānaṁ, santacittāna tādinaṁ..

8.

abhiññābalappattānaṁ, appattānaṁ bhavābhave.

saṭṭhisatasahassāni, paṭhamaṁ sannipatiṁsu te..

9.

punāparaṁ sannipāte, tidivorohaṇe jine.

paññāsasatasahassānaṁ, dutiyo āsi samāgamo..

10.

upasaṅkamanto narāsabhaṁ, tassa yo aggasāvako.

catūhi satasahassehi, sambuddhaṁ upasaṅkami..

11.

ahaṁ tena samayena, catudīpamhi issaro.

antalikkhacaro āsiṁ, cakkavattī mahabbalo..

12.

loke acchariyaṁ disvā, abbhutaṁ lomahaṁsanaṁ.

upagantvāna vandiṁ so, sujātaṁ lokanāyakaṁ..

13.

catudīpe mahārajjaṁ, ratane satta uttame.

buddhe niyyādayitvāna, pabbajiṁ tassa santike..

14.

ārāmikā janapade, uṭṭhānaṁ paṭipiṇḍiya.

upanenti bhikkhusaṅghassa, paccayaṁ sayanāsanaṁ..

15.

sopi maṁ buddho {tadā (syā0 kaṁ0)} byākāsi, dasasahassimhi issaro.

“tiṁsakappasahassamhi, ayaṁ buddho bhavissati..

16.

“padhānaṁ padahitvāna ...pe0 ... hessāma sammukhā imaṁ”..

17.

tassāpi vacanaṁ sutvā, bhiyyo hāsaṁ janesahaṁ.

adhiṭṭhahiṁ vataṁ uggaṁ, dasapāramipūriyā..

18.

suttantaṁ vinayañcāpi, navaṅgaṁ satthusāsanaṁ.

sabbaṁ pariyāpuṇitvāna, sobhayiṁ jinasāsanaṁ..

19.

tatthappamatto viharanto, brahmaṁ bhāvetva bhāvanaṁ.

abhiññāpāramiṁ gantvā, brahmalokamagañchahaṁ..

20.

sumaṅgalaṁ nāma nagaraṁ, uggato nāma khattiyo.

mātā pabhāvatī nāma, sujātassa mahesino..

21.

navavassasahassāni, agāraṁ ajjha so vasi.

sirī upasirī nando, tayo pāsādamuttamā..

22.

tevīsatisahassāni, nāriyo samalaṅkatā.

sirinandā nāma nārī, upaseno nāma atrajo..

23.

nimitte caturo disvā, assayānena nikkhami.

anūnanavamāsāni, padhānaṁ padahī jino..

24.

brahmunā yācito santo, sujāto lokanāyako.

vatti cakkaṁ mahāvīro, sumaṅgaluyyānamuttame..

25.

sudassano sudevo ca, ahesuṁ aggasāvakā.

nārado nāmupaṭṭhāko, sujātassa mahesino..

26.

nāgā ca nāgasamālā ca, ahesuṁ aggasāvikā.

bodhi tassa bhagavato, mahāveḷūti vuccati..

27.

so ca rukkho ghanakkhandho {ghanaruciro (sī0 ka0)}, acchiddo hoti pattiko.

uju vaṁso brahā hoti, dassanīyo manoramo..

28.

ekakkhandho pavaḍḍhitvā, tato sākhā pabhijjati.

yathā subaddho morahattho, evaṁ sobhati so dumo..

29.

na tassa kaṇṭakā honti, nāpi chiddaṁ mahā ahu.

vitthiṇṇasākho aviralo, sandacchāyo manoramo..

30.

sudatto ceva citto ca, ahesuṁ aggupaṭṭhakā.

subhaddā ca padumā ca, ahesuṁ aggupaṭṭhikā..

31.

paññāsaratano āsi, uccattanena so jino.

sabbākāravarūpeto, sabbaguṇamupāgato..

32.

tassa pabhā asamasamā, niddhāvati samantato.

appamāṇo atuliyo, opammehi anūpamo..

33.

navutivassasahassāni, āyu vijjati tāvade.

tāvatā tiṭṭhamāno so, tāresi janataṁ bahuṁ..

34.

yathāpi sāgare ūmī, gagane tārakā yathā.

evaṁ tadā pāvacanaṁ, arahantehi cittitaṁ {cittakaṁ (syā0 kaṁ0)}..

35.

so ca buddho asamasamo, guṇāni ca tāni atuliyāni.

sabbaṁ tamantarahitaṁ, nanu rittā sabbasaṅkhārā..

36.

sujāto jinavaro buddho, silārāmamhi nibbuto.

tattheva tassa cetiyo {tattheva cetiyo satthu (syā0 kaṁ0)}, tīṇigāvutamuggatoti..

sujātassa bhagavato vaṁso dvādasamo.

15. piyadassībuddhavaṁso

1.

sujātassa aparena, sayambhū lokanāyako.

durāsado asamasamo, piyadassī mahāyaso..

2.

sopi buddho amitayaso, ādiccova virocati.

sabbaṁ tamaṁ nihantvāna, dhammacakkaṁ pavattayi..

3.

tassāpi atulatejassa, ahesuṁ abhisamayā tayo.

koṭisatasahassānaṁ, paṭhamābhisamayo ahu..

4.

sudassano devarājā, micchādiṭṭhimarocayi.

tassa diṭṭhiṁ vinodento, satthā dhammamadesayi..

5.

janasannipāto atulo, mahāsannipatī tadā.

navutikoṭisahassānaṁ, dutiyābhisamayo ahu..

6.

yadā doṇamukhaṁ hatthiṁ, vinesi narasārathi.

asītikoṭisahassānaṁ, tatiyābhisamayo ahu..

7.

sannipātā tayo āsuṁ, tassāpi piyadassino.

koṭisatasahassānaṁ, paṭhamo āsi samāgamo..

8.

tato paraṁ navutikoṭī, samiṁsu ekato munī.

tatiye sannipātamhi, asītikoṭiyo ahū..

9.

ahaṁ tena samayena, kassapo nāma brāhmaṇo {mānavo (syā0 kaṁ0)}.

ajjhāyako mantadharo, tiṇṇaṁ vedāna pāragū..

10.

tassa dhammaṁ suṇitvāna, pasādaṁ janayiṁ ahaṁ.

koṭisatasahassehi, saṅghārāmaṁ amāpayiṁ..

11.

tassa datvāna ārāmaṁ, haṭṭho saṁviggamānaso.

saraṇe pañca sīle ca {saraṇaṁ pañcasīlañca (sī0)}, daḷhaṁ katvā samādiyiṁ..

12.

sopi maṁ buddho byākāsi, saṅghamajjhe nisīdiya.

“aṭṭhārase kappasate, ayaṁ buddho bhavissati..

13.

“padhānaṁ padahitvāna ...pe0 ... hessāma sammukhā imaṁ”..

14.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

15.

sudhaññaṁ nāma nagaraṁ, sudatto nāma khattiyo.

candā nāmāsi janikā, piyadassissa satthuno..

16.

navavassasahassāni, agāraṁ ajjha so vasi.

sunimmalavimalagiriguhā, tayo pāsādamuttamā..

17.

tettiṁsasahassāni ca, nāriyo samalaṅkatā.

vimalā nāma nārī ca, kañcanāveḷo nāma atrajo..

18.

nimitte caturo disvā, rathayānena nikkhami.

chamāsaṁ padhānacāraṁ, acarī purisuttamo..

19.

brahmunā yācito santo, piyadassī mahāmuni.

vatti cakkaṁ mahāvīro, usabhuyyāne manorame..

20.

pālito sabbadassī ca, ahesuṁ aggasāvakā.

sobhito nāmupaṭṭhāko, piyadassissa satthuno..

21.

sujātā dhammadinnā ca, ahesuṁ aggasāvikā.

bodhi tassa bhagavato, kakudhoti pavuccati..

22.

sandhako dhammako ceva, ahesuṁ aggupaṭṭhakā.

visākhā dhammadinnā ca, ahesuṁ aggupaṭṭhikā..

23.

sopi buddho amitayaso, dvattiṁsavaralakkhaṇo.

asītihatthamubbedho, sālarājāva dissati..

24.

aggicandasūriyānaṁ, natthi tādisikā pabhā.

yathā ahu pabhā tassa, asamassa mahesino..

25.

tassāpi devadevassa, āyu tāvatakaṁ ahu.

navutivassasahassāni, loke aṭṭhāsi cakkhumā..

26.

sopi buddho asamasamo, yugānipi tāni atuliyāni.

sabbaṁ tamantarahitaṁ, nanu rittā sabbasaṅkhārā..

27.

piyadassī munivaro, assatthārāmamhi nibbuto.

tatthevassa jinathūpo, tīṇiyojanamuggatoti..

piyadassissa bhagavato vaṁso terasamo.

16. atthadassībuddhavaṁso

1.

tattheva maṇḍakappamhi, atthadassī mahāyaso.

mahātamaṁ nihantvāna, patto sambodhimuttamaṁ..

2.

brahmunā yācito santo, dhammacakkaṁ pavattayi.

amatena tappayī lokaṁ, dasasahassisadevakaṁ..

3.

tassāpi lokanāthassa, ahesuṁ abhisamayā tayo.

koṭisatasahassānaṁ, paṭhamābhisamayo ahu..

4.

yadā buddho atthadassī, carate devacārikaṁ.

koṭisatasahassānaṁ, dutiyābhisamayo ahu..

5.

punāparaṁ yadā buddho, desesi pitusantike.

koṭisatasahassānaṁ, tatiyābhisamayo ahu..

6.

sannipātā tayo āsuṁ, tassāpi ca mahesino.

khīṇāsavānaṁ vimalānaṁ, santacittāna tādinaṁ..

7.

aṭṭhanavutisahassānaṁ, paṭhamo āsi samāgamo.

aṭṭhāsītisahassānaṁ, dutiyo āsi samāgamo..

8.

aṭṭhasattatisatasahassānaṁ, tatiyo āsi samāgamo.

anupādā vimuttānaṁ, vimalānaṁ mahesinaṁ..

9.

ahaṁ tena samayena, jaṭilo uggatāpano.

susīmo nāma nāmena, mahiyā seṭṭhasammato..

10.

dibbaṁ mandāravaṁ pupphaṁ, padumaṁ pārichattakaṁ.

devalokāharitvāna, sambuddhamabhipūjayiṁ..

11.

sopi maṁ buddho byākāsi, atthadassī mahāmuni.

“aṭṭhārase kappasate, ayaṁ buddho bhavissati..

12.

“padhānaṁ padahitvāna ...pe0 ... hessāma sammukhā imaṁ”..

13.

tassāpi vacanaṁ sutvā, haṭṭho {tuṭṭho (syā0 kaṁ0)} saṁviggamānaso.

uttariṁ vatamadhiṭṭhāsiṁ, dasapāramipūriyā..

14.

sobhaṇaṁ nāma nagaraṁ, sāgaro nāma khattiyo.

sudassanā nāma janikā, atthadassissa satthuno..

15.

dasavassasahassāni, agāraṁ ajjha so vasi.

amaragiri sugiri vāhanā, tayo pāsādamuttamā..

16.

tettiṁsañca sahassāni, nāriyo samalaṅkatā.

visākhā nāma nārī ca, selo nāmāsi atrajo..

17.

nimitte caturo disvā, assayānena nikkhami.

anūnaaṭṭhamāsāni, padhānaṁ padahī jino..

18.

brahmunā yācito santo, atthadassī mahāyaso.

vatti cakkaṁ mahāvīro, anomuyyāne narāsabho..

19.

santo ca upasanto ca, ahesuṁ aggasāvakā.

abhayo nāmupaṭṭhāko, atthadassissa satthuno..

20.

dhammā ceva sudhammā ca, ahesuṁ aggasāvikā.

bodhi tassa bhagavato, campakoti pavuccati..

21.

nakulo ca nisabho ca, ahesuṁ aggupaṭṭhakā.

makilā ca sunandā ca, ahesuṁ aggupaṭṭhikā..

22.

sopi buddho asamasamo, asītihatthamuggato.

sobhate sālarājāva, uḷurājāva pūrito..

23.

tassa pākatikā raṁsī, anekasatakoṭiyo.

uddhaṁ adho dasa disā, pharanti yojanaṁ sadā..

24.

sopi buddho narāsabho, sabbasattuttamo muni.

vassasatasahassāni, loke aṭṭhāsi cakkhumā..

25.

atulaṁ dassetvā obhāsaṁ, virocetvā sadevake {atulaṁ dassayitvāna, obhāsetvā sadevake (sī0 ka0)}.

sopi aniccataṁ patto, yathaggupādānasaṅkhayā..

26.

atthadassī jinavaro, anomārāmamhi nibbuto.

dhātuvitthārikaṁ āsi, tesu tesu padesatoti..

atthadassissa bhagavato vaṁso cuddasamo.

17. dhammadassībuddhavaṁso

1.

tattheva maṇḍakappamhi, dhammadassī mahāyaso.

tamandhakāraṁ vidhamitvā, atirocati sadevake..

2.

tassāpi atulatejassa, dhammacakkappavattane.

koṭisatasahassānaṁ, paṭhamābhisamayo ahu..

3.

yadā buddho dhammadassī, vinesi sañjayaṁ isiṁ.

tadā navutikoṭīnaṁ, dutiyābhisamayo ahu..

4.

yadā sakko upāgañchi, sapariso vināyakaṁ.

tadā asītikoṭīnaṁ, tatiyābhisamayo ahu..

5.

tassāpi devadevassa, sannipātā tayo ahuṁ {āsuṁ (sī0 syā0)}.

khīṇāsavānaṁ vimalānaṁ, santacittāna tādinaṁ..

6.

yadā buddho dhammadassī, saraṇe vassaṁ upāgami.

tadā koṭisatasahassānaṁ {koṭisahassānaṁ (sī0 syā0 kaṁ0)}, paṭhamo āsi samāgamo..

7.

punāparaṁ yadā buddho, devato eti mānusaṁ.

tadāpi satakoṭīnaṁ, dutiyo āsi samāgamo..

8.

punāparaṁ yadā buddho, pakāsesi dhute guṇe.

tadā asītikoṭīnaṁ, tatiyo āsi samāgamo..

9.

ahaṁ tena samayena, sakko āsiṁ purindado.

dibbena gandhamālena, turiyenābhipūjayiṁ..

10.

sopi maṁ buddho byākāsi, devamajjhe nisīdiya.

“aṭṭhārase kappasate, ayaṁ buddho bhavissati..

11.

“padhānaṁ padahitvāna ...pe0 ... hessāma sammukhā imaṁ”..

12.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

13.

saraṇaṁ nāma nagaraṁ, saraṇo nāma khattiyo.

sunandā nāma janikā, dhammadassissa satthuno..

14.

aṭṭhavassasahassāni, agāraṁ ajjha so vasi.

arajo virajo sudassano, tayo pāsādamuttamā..

15.

ticattārīsasahassāni {cattālīsasahassāni (syā0 kaṁ0)}, nāriyo samalaṅkatā.

vicikoḷi nāma nārī, atrajo puññavaḍḍhano..

16.

nimitte caturo disvā, pāsādenābhinikkhami.

sattāhaṁ padhānacāraṁ, acarī purisuttamo..

17.

brahmunā yācito santo, dhammadassī narāsabho.

vatti cakkaṁ mahāvīro, migadāye naruttamo..

18.

padumo phussadevo ca, ahesuṁ aggasāvakā.

sunetto {sudatto (syā0 kaṁ0)} nāmupaṭṭhāko, dhammadassissa satthuno..

19.

khemā ca saccanāmā ca, ahesuṁ aggasāvikā.

bodhi tassa bhagavato, bimbijāloti vuccati..

20.

subhaddo kaṭissaho ceva, ahesuṁ aggupaṭṭhakā.

sāḷiyā {sālisā (syā0 kaṁ0)} ca kaḷiyā ca, ahesuṁ aggupaṭṭhikā..

21.

sopi buddho asamasamo, asītihatthamuggato.

atirocati tejena, dasasahassimhi dhātuyā..

22.

suphullo sālarājāva, vijjūva gagane yathā.

majjhanhikeva sūriyo, evaṁ so upasobhatha..

23.

tassāpi atulatejassa, samakaṁ āsi jīvitaṁ.

vassasatasahassāni, loke aṭṭhāsi cakkhumā..

24.

obhāsaṁ dassayitvāna, vimalaṁ katvāna sāsanaṁ.

cavi candova gagane, nibbuto so sasāvako..

25.

dhammadassī mahāvīro, sālārāmamhi nibbuto.

tatthevassa thūpavaro, tīṇiyojanamuggatoti..

dhammadassissa bhagavato vaṁso pannarasamo.

18. siddhatthabuddhavaṁso

1.

dhammadassissa aparena, siddhattho nāma nāyako.

nihanitvā tamaṁ sabbaṁ, sūriyo abbhuggato yathā..

2.

sopi patvāna sambodhiṁ, santārento sadevakaṁ.

abhivassi dhammameghena, nibbāpento sadevakaṁ..

3.

tassāpi atulatejassa, ahesuṁ abhisamayā tayo.

koṭisatasahassānaṁ, paṭhamābhisamayo ahu..

4.

punāparaṁ bhīmarathe {himaraṭṭhe (ka0)}, yadā āhani dundubhiṁ.

tadā navutikoṭīnaṁ, dutiyābhisamayo ahu..

5.

yadā buddho dhammaṁ desesi, vebhāre so puruttame.

tadā navutikoṭīnaṁ, tatiyābhisamayo ahu..

6.

sannipātā tayo āsuṁ, tasmimpi dvipaduttame.

khīṇāsavānaṁ vimalānaṁ, santacittāna tādinaṁ..

7.

koṭisatānaṁ navutīnaṁ {navutiyā (syā0 kaṁ0)}, asītiyāpi ca koṭinaṁ.

ete āsuṁ tayo ṭhānā, vimalānaṁ samāgame..

8.

ahaṁ tena samayena, maṅgalo nāma tāpaso.

uggatejo duppasaho, abhiññābalasamāhito..

9.

jambuto phalamānetvā {phalamāhatvā (sī0 syā0)} siddhatthassa adāsahaṁ.

paṭiggahetvā sambuddho, idaṁ vacanamabravi..

10.

“passatha imaṁ tāpasaṁ, jaṭilaṁ uggatāpanaṁ.

catunnavutito kappe, ayaṁ buddho bhavissati..

11.

“padhānaṁ padahitvāna ...pe0 ... hessāma sammukhā imaṁ”..

12.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

13.

vebhāraṁ nāma nagaraṁ, udeno nāma khattiyo.

suphassā nāma janikā, siddhatthassa mahesino..

14.

dasavassasahassāni, agāraṁ ajjha so vasi.

kokāsuppalakokanadā, tayo pāsādamuttamā..

15.

tisoḷasasahassāni, nāriyo samalaṅkatā.

somanassā nāma sā nārī, anupamo nāma atrajo..

16.

nimitte caturo disvā, sivikāyābhinikkhami.

anūnadasamāsāni, padhānaṁ padahī jino..

17.

brahmunā yācito santo, siddhattho lokanāyako.

vatti cakkaṁ mahāvīro, migadāye naruttamo..

18.

sambalo ca sumitto ca, ahesuṁ aggasāvakā.

revato nāmupaṭṭhāko, siddhatthassa mahesino..

19.

sīvalā ca surāmā ca, ahesuṁ aggasāvikā.

bodhi tassa bhagavato, kaṇikāroti vuccati..

20.

suppiyo ca samuddo ca, ahesuṁ aggupaṭṭhakā.

rammā ceva surammā ca, ahesuṁ aggupaṭṭhikā..

21.

so buddho saṭṭhiratanaṁ, ahosi nabhamuggato.

kañcanagghiyasaṅkāso, dasasahassī virocati..

22.

sopi buddho asamasamo, atulo appaṭipuggalo.

vassasatasahassāni, loke aṭṭhāsi cakkhumā..

23.

vipulaṁ pabhaṁ dassayitvā, pupphāpetvāna sāvake.

vilāsetvā samāpatyā, nibbuto so sasāvako..

24.

siddhattho munivaro buddho, anomārāmamhi nibbuto.

tatthevassa thūpavaro, catuyojanamuggatoti..

siddhatthassa bhagavato vaṁso soḷasamo.

19. tissabuddhavaṁso

1.

siddhatthassa aparena, asamo appaṭipuggalo.

anantatejo amitayaso, tisso lokagganāyako..

2.

tamandhakāraṁ vidhamitvā, obhāsetvā sadevakaṁ.

anukampako mahāvīro, loke uppajji cakkhumā..

3.

tassāpi atulā iddhi, atulaṁ sīlaṁ samādhi ca.

sabbattha pāramiṁ gantvā, dhammacakkaṁ pavattayi..

4.

so buddho dasasahassimhi, viññāpesi giraṁ suciṁ.

koṭisatāni abhisamiṁsu, paṭhame dhammadesane..

5.

dutiyo navutikoṭīnaṁ, tatiyo saṭṭhikoṭiyo.

bandhanāto pamocesi, satte {sampatte (ka0)} naramarū tadā..

6.

sannipātā tayo āsuṁ, tisse lokagganāyake.

khīṇāsavānaṁ vimalānaṁ, santacittāna tādinaṁ..

7.

khīṇāsavasatasahassānaṁ, paṭhamo āsi samāgamo.

navutisatasahassānaṁ, dutiyo āsi samāgamo..

8.

asītisatasahassānaṁ, tatiyo āsi samāgamo.

khīṇāsavānaṁ vimalānaṁ, pupphitānaṁ vimuttiyā..

9.

ahaṁ tena samayena, sujāto nāma khattiyo.

mahābhogaṁ chaḍḍayitvā, pabbajiṁ isipabbajaṁ..

10.

mayi pabbajite sante, uppajji lokanāyako.

buddhoti saddaṁ sutvāna, pīti me upapajjatha..

11.

dibbaṁ mandāravaṁ pupphaṁ, padumaṁ pārichattakaṁ.

ubho hatthehi paggayha, dhunamāno upāgamiṁ..

12.

catuvaṇṇaparivutaṁ, tissaṁ lokagganāyakaṁ.

tamahaṁ pupphaṁ gahetvā, matthake dhārayiṁ jinaṁ..

13.

sopi maṁ buddho byākāsi, janamajjhe nisīdiya.

“dvenavute ito kappe, ayaṁ buddho bhavissati..

14.

“padhānaṁ padahitvāna ...pe0 ... hessāma sammukhā imaṁ”..

15.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

16.

khemakaṁ nāma nagaraṁ, janasandho nāma khattiyo.

padumā nāma janikā, tissassa ca mahesino..

17.

sattavassasahassāni, agāraṁ ajjha so vasi.

guhāsela nārisaya nisabhā {kumudo nāḷiyo padumo (ka0)}, tayo pāsādamuttamā..

18.

samatiṁsasahassāni, nāriyo samalaṅkatā.

subhaddānāmikā nārī, ānando nāma atrajo..

19.

nimitte caturo disvā, assayānena nikkhami.

anūnaaṭṭhamāsāni, padhānaṁ padahī jino..

20.

brahmunā yācito santo, tisso lokagganāyako.

vatti cakkaṁ mahāvīro, yasavatiyamuttame..

21.

brahmadevo udayo ca, ahesuṁ aggasāvakā.

samaṅgo nāmupaṭṭhāko, tissassa ca mahesino..

22.

phussā ceva sudattā ca, ahesuṁ aggasāvikā.

bodhi tassa bhagavato, asanoti pavuccati..

23.

sambalo ca sirimā ceva, ahesuṁ aggupaṭṭhakā.

kisāgotamī upasenā, ahesuṁ aggupaṭṭhikā..

24.

so buddho saṭṭhiratano, ahu uccattane jino.

anūpamo asadiso, himavā viya dissati..

25.

tassāpi atulatejassa, āyu āsi anuttaro.

vassasatasahassāni, loke aṭṭhāsi cakkhumā..

26.

uttamaṁ pavaraṁ seṭṭhaṁ, anubhotvā mahāyasaṁ.

jalitvā aggikkhandhova, nibbuto so sasāvako..

27.

valāhakova anilena, sūriyena viya ussavo.

andhakārova padīpena, nibbuto so sasāvako..

28.

tisso jinavaro buddho, nandārāmamhi nibbuto.

tatthevassa jinathūpo, tīṇiyojanamuggatoti..

tissassa bhagavato vaṁso sattarasamo.

20. phussabuddhavaṁso

1.

tattheva maṇḍakappamhi, ahu satthā anuttaro.

anupamo asamasamo, phusso lokagganāyako..

2.

sopi sabbaṁ tamaṁ hantvā, vijaṭetvā mahājaṭaṁ.

sadevakaṁ tappayanto, abhivassi amatambunā..

3.

dhammacakkaṁ pavattente, phusse nakkhattamaṅgale.

koṭisatasahassānaṁ, paṭhamābhisamayo ahu..

4.

navutisatasahassānaṁ, dutiyābhisamayo ahu.

asītisatasahassānaṁ, tatiyābhisamayo ahu..

5.

sannipātā tayo āsuṁ, phussassāpi mahesino.

khīṇāsavānaṁ vimalānaṁ, santacittāna tādinaṁ..

6.

saṭṭhisatasahassānaṁ, paṭhamo āsi samāgamo.

paññāsasatasahassānaṁ, dutiyo āsi samāgamo..

7.

cattārīsasatasahassānaṁ, tatiyo āsi samāgamo.

anupādā vimuttānaṁ, vocchinnapaṭisandhinaṁ..

8.

ahaṁ tena samayena, vijitāvī nāma khattiyo.

chaḍḍayitvā mahārajjaṁ, pabbajiṁ tassa santike..

9.

sopi maṁ buddho byākāsi, phusso lokagganāyako.

“dvenavute ito kappe, ayaṁ buddho bhavissati..

10.

“padhānaṁ padahitvāna ...pe0 ... hessāma sammukhā imaṁ”..

11.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

12.

suttantaṁ vinayañcāpi, navaṅgaṁ satthusāsanaṁ.

sabbaṁ pariyāpuṇitvā, sobhayiṁ jinasāsanaṁ..

13.

tatthappamatto viharanto, brahmaṁ bhāvetva bhāvanaṁ.

abhiññāsu pāramiṁ gantvā, brahmalokamagañchahaṁ..

14.

kāsikaṁ nāma nagaraṁ, jayaseno nāma khattiyo.

sirimā nāma janikā, phussassāpi mahesino..

15.

navavassasahassāni, agāraṁ ajjha so vasi.

garuḷapakkha haṁsa suvaṇṇabhārā, tayo pāsādamuttamā..

16.

tiṁsaitthisahassāni, nāriyo samalaṅkatā.

kisāgotamī nāma nārī, anūpamo nāma atrajo..

17.

nimitte caturo disvā, hatthiyānena nikkhami.

chamāsaṁ padhānacāraṁ, acarī purisuttamo..

18.

brahmunā yācito santo, phusso lokagganāyako.

vatti cakkaṁ mahāvīro, migadāye naruttamo..

19.

surakkhito dhammaseno, ahesuṁ aggasāvakā.

sabhiyo nāmupaṭṭhāko, phussassāpi mahesino..

20.

cālā ca upacālā ca, ahesuṁ aggasāvikā.

bodhi tassa bhagavato, āmaṇḍoti pavuccati..

21.

dhanañcayo visākho ca, ahesuṁ aggupaṭṭhakā.

padumā ceva nāgā ca, ahesuṁ aggupaṭṭhikā..

22.

aṭṭhapaṇṇāsaratanaṁ, sopi accuggato muni.

sobhate sataraṁsīva, uḷurājāva pūrito..

23.

navutivassasahassāni, āyu vijjati tāvade.

tāvatā tiṭṭhamāno so, tāresi janataṁ bahuṁ..

24.

ovaditvā bahū satte, santāretvā bahū jane.

sopi satthā atulayaso, nibbuto so sasāvako..

25.

phusso jinavaro satthā, senārāmamhi nibbuto.

dhātuvitthārikaṁ āsi, tesu tesu padesatoti..

phussassa bhagavato vaṁso aṭṭhārasamo.

21. vipassībuddhavaṁso

1.

phussassa ca aparena, sambuddho dvipaduttamo.

vipassī nāma nāmena, loke uppajji cakkhumā..

2.

avijjaṁ sabbaṁ padāletvā, patto sambodhimuttamaṁ.

dhammacakkaṁ pavattetuṁ, pakkāmi bandhumatīpuraṁ..

3.

dhammacakkaṁ pavattetvā, ubho bodhesi nāyako.

gaṇanāya na vattabbo, paṭhamābhisamayo ahu..

4.

punāparaṁ amitayaso, tattha saccaṁ pakāsayi.

caturāsītisahassānaṁ, dutiyābhisamayo ahu..

5.

caturāsītisahassāni, sambuddhaṁ anupabbajuṁ.

tesamārāmapattānaṁ, dhammaṁ desesi cakkhumā..

6.

sabbākārena bhāsato, sutvā upanisādino {upanissā jino (syā0 kaṁ0)}.

tepi dhammavaraṁ gantvā, tatiyābhisamayo ahu..

7.

sannipātā tayo āsuṁ, vipassissa mahesino.

khīṇāsavānaṁ vimalānaṁ, santacittāna tādinaṁ..

8.

aṭṭhasaṭṭhisatasahassānaṁ, paṭhamo āsi samāgamo.

bhikkhusatasahassānaṁ, dutiyo āsi samāgamo..

9.

asītibhikkhusahassānaṁ, tatiyo āsi samāgamo.

tattha bhikkhugaṇamajjhe, sambuddho atirocati..

10.

ahaṁ tena samayena, nāgarājā mahiddhiko.

atulo nāma nāmena, puññavanto jutindharo..

11.

nekānaṁ nāgakoṭīnaṁ, parivāretvānahaṁ tadā.

vajjanto dibbaturiyehi, lokajeṭṭhaṁ upāgamiṁ..

12.

upasaṅkamitvā sambuddhaṁ, vipassiṁ lokanāyakaṁ.

maṇimuttaratanakhacitaṁ, sabbābharaṇavibhūsitaṁ.

nimantetvā dhammarājassa, suvaṇṇapīṭhamadāsahaṁ..

13.

sopi maṁ buddho byākāsi, saṅghamajjhe nisīdiya.

“ekanavutito kappe, ayaṁ buddho bhavissati..

14.

“ahu kapilavhayā rammā, nikkhamitvā tathāgato.

padhānaṁ padahitvāna, katvā dukkarakārikaṁ..

15.

“ajapālarukkhamūlasmiṁ, nisīditvā tathāgato.

tattha pāyāsaṁ paggayha, nerañjaramupehiti..

16.

“nerañjarāya tīramhi, pāyāsaṁ ada so jino.

paṭiyattavaramaggena, bodhimūlamupehiti..

17.

“tato padakkhiṇaṁ katvā, bodhimaṇḍaṁ anuttaro.

assatthamūle sambodhiṁ, bujjhissati mahāyaso..

18.

“imassa janikā mātā, māyā nāma bhavissati.

pitā suddhodano nāma, ayaṁ hessati gotamo..

19.

“anāsavā vītarāgā, santacittā samāhitā.

kolito upatisso ca, aggā hessanti sāvakā.

ānando nāmupaṭṭhāko, upaṭṭhissatimaṁ jinaṁ..

20.

“khemā uppalavaṇṇā ca, aggā hessanti sāvikā.

anāsavā vītarāgā, santacittā samāhitā.

bodhi tassa bhagavato, assatthoti pavuccati..

21.

“citto ca hatthāḷavako, aggā hessantupaṭṭhakā.

nandamātā ca uttarā, aggā hessantupaṭṭhikā.

āyu vassasataṁ tassa, gotamassa yasassino..

22.

“idaṁ sutvāna vacanaṁ ...pe0 ... hessāma sammukhā imaṁ”..

23.

tassāhaṁ vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

24.

nagaraṁ bandhumatī nāma, bandhumā nāma khattiyo.

mātā bandhumatī nāma, vipassissa mahesino..

25.

aṭṭhavassasahassāni, agāraṁ ajjha so vasi.

nando sunando sirimā, tayo pāsādamuttamā..

26.

ticattārīsasahassāni, nāriyo samalaṅkatā.

sudassanā nāma sā nārī, samavattakkhandho nāma atrajo..

27.

nimitte caturo disvā, rathayānena nikkhami.

anūnaaṭṭhamāsāni, padhānaṁ padahī jino..

28.

brahmunā yācito santo, vipassī lokanāyako.

vatti cakkaṁ mahāvīro, migadāye naruttamo..

29.

khaṇḍo ca tissanāmo ca, ahesuṁ aggasāvakā.

asoko nāmupaṭṭhāko, vipassissa mahesino..

30.

candā ca candamittā ca, ahesuṁ aggasāvikā.

bodhi tassa bhagavato, pāṭalīti pavuccati..

31.

punabbasumitto nāgo ca, ahesuṁ aggupaṭṭhakā.

sirimā uttarā ceva, ahesuṁ aggupaṭṭhikā..

32.

asītihatthamubbedho, vipassī lokanāyako.

pabhā niddhāvati tassa, samantā sattayojane..

33.

asītivassasahassāni, āyu buddhassa tāvade.

tāvatā tiṭṭhamāno so, tāresi janataṁ bahuṁ..

34.

bahudevamanussānaṁ, bandhanā parimocayi.

maggāmaggañca ācikkhi, avasesaputhujjane..

35.

ālokaṁ dassayitvāna, desetvā amataṁ padaṁ.

jalitvā aggikkhandhova, nibbuto so sasāvako..

36.

iddhivaraṁ puññavaraṁ, lakkhaṇañca kusumitaṁ.

sabbaṁ tamantarahitaṁ, nanu rittā sabbasaṅkhārā..

37.

vipassī jinavaro buddho, sumittārāmamhi nibbuto.

tatthevassa thūpavaro, sattayojanamussitoti..

vipassissa bhagavato vaṁso ekūnavīsatimo.

22. sikhībuddhavaṁso

1.

vipassissa aparena, sambuddho dvipaduttamo.

sikhivhayo āsi jino, asamo appaṭipuggalo..

2.

mārasenaṁ pamadditvā, patto sambodhimuttamaṁ.

dhammacakkaṁ pavattesi, anukampāya pāṇinaṁ..

3.

dhammacakkaṁ pavattente, sikhimhi jinapuṅgave {munipuṅgave (sī0)}.

koṭisatasahassānaṁ, paṭhamābhisamayo ahu..

4.

aparampi dhammaṁ desente, gaṇaseṭṭhe naruttame.

navutikoṭisahassānaṁ, dutiyābhisamayo ahu..

5.

yamakapāṭihāriyañca {yamakaṁ pāṭihīrañca (sī0)}, dassayante sadevake.

asītikoṭisahassānaṁ, tatiyābhisamayo ahu..

6.

sannipātā tayo āsuṁ, sikhissāpi mahesino.

khīṇāsavānaṁ vimalānaṁ, santacittāna tādinaṁ..

7.

bhikkhusatasahassānaṁ, paṭhamo āsi samāgamo.

asītibhikkhusahassānaṁ, dutiyo āsi samāgamo..

8.

sattatibhikkhusahassānaṁ, tatiyo āsi samāgamo.

anupalitto padumaṁva, toyamhi sampavaḍḍhitaṁ..

9.

ahaṁ tena samayena, arindamo nāma khattiyo.

sambuddhappamukhaṁ saṅghaṁ, annapānena tappayiṁ..

10.

bahuṁ dussavaraṁ datvā, dussakoṭiṁ anappakaṁ.

alaṅkataṁ hatthiyānaṁ, sambuddhassa adāsahaṁ..

11.

hatthiyānaṁ nimminitvā, kappiyaṁ upanāmayiṁ.

pūrayiṁ mānasaṁ mayhaṁ, niccaṁ daḷhamupaṭṭhitaṁ..

12.

sopi maṁ buddho byākāsi, sikhī lokagganāyako.

“ekatiṁse ito kappe, ayaṁ buddho bhavissati..

13.

“ahu kapilavhayā rammā ...pe0 ... hessāma sammukhā imaṁ”..

14.

tassāhaṁ vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

15.

nagaraṁ aruṇavatī nāma, aruṇo nāma khattiyo.

pabhāvatī nāma janikā, sikhissāpi mahesino..

16.

sattavassasahassāni, agāraṁ ajjha so vasi.

sucandako giri vasabho {sucando girivahano (sī0)}, tayo pāsādamuttamā..

17.

catuvīsasahassāni, nāriyo samalaṅkatā.

sabbakāmā nāma nārī, atulo nāma atrajo..

18.

nimitte caturo disvā, hatthiyānena nikkhami.

aṭṭhamāsaṁ padhānacāraṁ, acarī purisuttamo..

19.

brahmunā yācito santo, sikhī lokagganāyako.

vatti cakkaṁ mahāvīro, migadāye naruttamo..

20.

abhibhū sambhavo ceva, ahesuṁ aggasāvakā.

khemaṅkaro nāmupaṭṭhāko, sikhissāpi mahesino..

21.

sakhilā ca padumā ca, ahesuṁ aggasāvikā.

bodhi tassa bhagavato, puṇḍarīkoti vuccati..

22.

sirivaḍḍho ca nando ca, ahesuṁ aggupaṭṭhakā.

cittā ceva suguttā ca, ahesuṁ aggupaṭṭhikā..

23.

uccattanena so buddho, sattatihatthamuggato.

kañcanagghiyasaṅkāso, dvattiṁsavaralakkhaṇo..

24.

tassāpi byāmappabhā kāyā, divārattiṁ nirantaraṁ.

disodisaṁ niccharanti, tīṇiyojanaso pabhā..

25.

sattativassasahassāni, āyu tassa mahesino.

tāvatā tiṭṭhamāno so, tāresi janataṁ bahuṁ..

26.

dhammameghaṁ pavassetvā, temayitvā sadevake.

khemantaṁ pāpayitvāna, nibbuto so sasāvako..

27.

anubyañjanasampannaṁ, dvattiṁsavaralakkhaṇaṁ.

sabbaṁ tamantarahitaṁ, nanu rittā sabbasaṅkhārā..

28.

sikhī munivaro buddho, assārāmamhi nibbuto.

tatthevassa thūpavaro, tīṇiyojanamuggatoti..

sikhissa bhagavato vaṁso vīsatimo.

23. vessabhūbuddhavaṁso

1.

tattheva maṇḍakappamhi, asamo appaṭipuggalo.

vessabhū nāma nāmena, loke uppajji nāyako {so jino (syā0 kaṁ0 ka0)}..

2.

ādittaṁ vata rāgaggi, taṇhānaṁ vijitaṁ tadā.

nāgova bandhanaṁ chetvā, patto sambodhimuttamaṁ..

3.

dhammacakkaṁ pavattente, vessabhūlokanāyake.

asītikoṭisahassānaṁ, paṭhamābhisamayo ahu..

4.

pakkante cārikaṁ raṭṭhe, lokajeṭṭhe narāsabhe.

sattatikoṭisahassānaṁ, dutiyābhisamayo ahu..

5.

mahādiṭṭhiṁ vinodento, pāṭiheraṁ karoti so.

samāgatā naramarū, dasasahassī sadevake..

6.

mahāacchariyaṁ disvā, abbhutaṁ lomahaṁsanaṁ.

devā ceva manussā ca, bujjhare saṭṭhikoṭiyo..

7.

sannipātā tayo āsuṁ, vessabhussa mahesino.

khīṇāsavānaṁ vimalānaṁ, santacittāna tādinaṁ..

8.

asītibhikkhusahassānaṁ, paṭhamo āsi samāgamo.

sattatibhikkhusahassānaṁ, dutiyo āsi samāgamo..

9.

saṭṭhibhikkhusahassānaṁ, tatiyo āsi samāgamo.

jarādibhayabhītānaṁ, orasānaṁ mahesino..

10.

ahaṁ tena samayena, sudassano nāma khattiyo.

nimantetvā mahāvīraṁ, dānaṁ datvā mahārahaṁ.

annapānena vatthena, sasaṅghaṁ jina pūjayiṁ..

11.

tassa buddhassa asamassa, cakkaṁ vattitamuttamaṁ.

sutvāna paṇitaṁ dhammaṁ, pabbajjamabhirocayiṁ..

12.

mahādānaṁ pavattetvā, rattindivamatandito.

pabbajjaṁ guṇasampannaṁ, pabbajiṁ jinasantike..

13.

ācāraguṇasampanno, vattasīlasamāhito.

sabbaññutaṁ gavesanto, ramāmi jinasāsane..

14.

saddhāpītiṁ upagantvā, buddhaṁ vandāmi sattharaṁ.

pīti uppajjati mayhaṁ, bodhiyāyeva kāraṇā..

15.

anivattamānasaṁ ñatvā, sambuddho etadabravi.

“ekatiṁse ito kappe, ayaṁ buddho bhavissati..

16.

“ahu kapilavhayā rammā ...pe0 ... hessāma sammukhā imaṁ”..

17.

tassāhaṁ vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

18.

anomaṁ nāma nagaraṁ, suppatīto nāma khattiyo.

mātā yasavatī nāma, vessabhussa mahesino..

19.

cha ca vassasahassāni, agāraṁ ajjha so vasi.

ruci suruci rativaḍḍhano, tayo pāsādamuttamā..

20.

anūnatiṁsasahassāni, nāriyo samalaṅkatā.

sucittā nāma sā nārī, suppabuddho nāma atrajo..

21.

nimitte caturo disvā, sivikāyābhinikkhami.

chamāsaṁ padhānacāraṁ, acarī purisuttamo..

22.

brahmunā yācito santo, vessabhūlokanāyako.

vatti cakkaṁ mahāvīro, aruṇārāme naruttamo..

23.

soṇo ca uttaro ceva, ahesuṁ aggasāvakā.

upasanto nāmupaṭṭhāko, vessabhussa mahesino..

24.

rāmā {dāmā (sī0)} ceva samālā ca, ahesuṁ aggasāvikā.

bodhi tassa bhagavato, mahāsāloti vuccati..

25.

sotthiko ceva rambho ca, ahesuṁ aggupaṭṭhakā.

gotamī sirimā ceva, ahesuṁ aggupaṭṭhikā..

26.

saṭṭhiratanamubbedho, hemayūpasamūpamo.

kāyā niccharati rasmi, rattiṁva pabbate sikhī..

27.

saṭṭhivassasahassāni, āyu tassa mahesino.

tāvatā tiṭṭhamāno so, tāresi janataṁ bahuṁ..

28.

dhammaṁ vitthārikaṁ katvā, vibhajitvā mahājanaṁ.

dhammanāvaṁ ṭhapetvāna, nibbuto so sasāvako..

29.

dassaneyyaṁ sabbajanaṁ, vihāraṁ iriyāpathaṁ.

sabbaṁ tamantarahitaṁ, nanu rittā sabbasaṅkhārā..

30.

vessabhū jinavaro satthā, khemārāmamhi nibbuto.

dhātuvitthārikaṁ āsi, tesu tesu padesatoti..

vessabhussa bhagavato vaṁso ekavīsatimo.

24. kakusandhabuddhavaṁso

1.

vessabhussa aparena, sambuddho dvipaduttamo.

kakusandho nāma nāmena, appameyyo durāsado..

2.

ugghāṭetvā sabbabhavaṁ, cariyāya pāramiṁ gato.

sīhova pañjaraṁ bhetvā, patto sambodhimuttamaṁ..

3.

dhammacakkaṁ pavattente, kakusandhe lokanāyake.

cattārīsakoṭisahassānaṁ, dhammābhisamayo ahu..

4.

antalikkhamhi ākāse, yamakaṁ katvā vikubbanaṁ.

tiṁsakoṭisahassānaṁ, bodhesi devamānuse..

5.

naradevassa yakkhassa, catusaccappakāsane.

dhammābhisamayo tassa, gaṇanāto asaṅkhiyo..

6.

kakusandhassa bhagavato, eko āsi samāgamo.

khīṇāsavānaṁ vimalānaṁ, santacittāna tādinaṁ..

7.

cattālīsasahassānaṁ, tadā āsi samāgamo.

dantabhūmimanuppattānaṁ, āsavārigaṇakkhayā..

8.

ahaṁ tena samayena, khemo nāmāsi khattiyo.

tathāgate jinaputte, dānaṁ datvā anappakaṁ..

9.

pattañca cīvaraṁ datvā, añjanaṁ madhulaṭṭhikaṁ.

imetaṁ patthitaṁ sabbaṁ, paṭiyādemi varaṁ varaṁ..

10.

sopi maṁ buddho byākāsi, kakusandho vināyako.

“imamhi bhaddake kappe, ayaṁ buddho bhavissati..

11.

“ahu kapilavhayā rammā ...pe0 ... hessāma sammukhā imaṁ”..

12.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

13.

nagaraṁ khemāvatī nāma, khemo nāmāsahaṁ tadā.

sabbaññutaṁ gavesanto, pabbajiṁ tassa santike..

14.

brāhmaṇo aggidatto ca, āsi buddhassa so pitā.

visākhā nāma janikā, kakusandhassa satthuno..

15.

vasate tattha kheme pure, sambuddhassa mahākulaṁ.

narānaṁ pavaraṁ seṭṭhaṁ, jātimantaṁ mahāyasaṁ..

16.

catuvassasahassāni, agāraṁ ajjha so vasi.

kāma -kāmavaṇṇa-kāmasuddhināmā {suci suruci rativaddhananāmakā (sī0)}, tayo pāsādamuttamā..

17.

samatiṁsasahassāni, nāriyo samalaṅkatā.

rocinī nāma sā nārī, uttaro nāma atrajo..

18.

nimitte caturo disvā, rathayānena nikkhami.

anūnaaṭṭhamāsāni, padhānaṁ padahī jino..

19.

brahmunā yācito santo, kakusandho vināyako.

vatti cakkaṁ mahāvīro, migadāye naruttamo..

20.

vidhuro ca sañjīvo ca, ahesuṁ aggasāvakā.

buddhijo nāmupaṭṭhāko, kakusandhassa satthuno..

21.

sāmā ca campānāmā ca, ahesuṁ aggasāvikā.

bodhi tassa bhagavato, sirīsoti pavuccati..

22.

accuto ca sumano ca, ahesuṁ aggupaṭṭhakā.

nandā ceva sunandā ca, ahesuṁ aggupaṭṭhikā..

23.

cattālīsaratanāni, accuggato mahāmuni.

kanakappabhā niccharati, samantā dasayojanaṁ..

24.

cattālīsavassasahassāni, āyu tassa mahesino.

tāvatā tiṭṭhamāno so, tāresi janataṁ bahuṁ..

25.

dhammāpaṇaṁ pasāretvā, naranārīnaṁ sadevake.

naditvā sīhanādaṁva, nibbuto so sasāvako..

26.

aṭṭhaṅgavacanasampanno, acchiddāni nirantaraṁ.

sabbaṁ tamantarahitaṁ, nanu rittā sabbasaṅkhārā..

27.

kakusandho jinavaro, khemārāmamhi nibbuto.

tatthevassa thūpavaro, gāvutaṁ nabhamuggatoti..

kakusandhassa bhagavato vaṁso dvāvīsatimo.

25. koṇāgamanabuddhavaṁso

1.

kakusandhassa aparena, sambuddho dvipaduttamo.

koṇāgamano nāma jino, lokajeṭṭho narāsabho..

2.

dasadhamme pūrayitvāna, kantāraṁ samatikkami.

pavāhiya malaṁ sabbaṁ, patto sambodhimuttamaṁ..

3.

dhammacakkaṁ pavattente, koṇāgamananāyake.

tiṁsakoṭisahassānaṁ, paṭhamābhisamayo ahu..

4.

pāṭihīraṁ karonte ca, paravādappamaddane.

vīsatikoṭisahassānaṁ, dutiyābhisamayo ahu..

5.

tato vikubbanaṁ katvā, jino devapuraṁ gato.

vasate tattha sambuddho, silāya paṇḍukambale..

6.

pakaraṇe satta desento, vassaṁ vasati so muni.

dasakoṭisahassānaṁ, tatiyābhisamayo ahu..

7.

tassāpi devadevassa, eko āsi samāgamo.

khīṇāsavānaṁ vimalānaṁ, santacittāna tādinaṁ..

8.

tiṁsabhikkhusahassānaṁ, tadā āsi samāgamo.

oghānamatikkantānaṁ, bhijjitānañca maccuyā..

9.

ahaṁ tena samayena, pabbato nāma khattiyo.

mittāmaccehi sampanno, anantabalavāhano..

10.

sambuddhadassanaṁ gantvā, sutvā dhammamanuttaraṁ.

nimantetvā sajinasaṅghaṁ, dānaṁ datvā yadicchakaṁ..

11.

paṭṭuṇṇaṁ cīnapaṭṭañca, koseyyaṁ kambalampi ca.

sovaṇṇapādukañceva, adāsiṁ satthusāvake..

12.

sopi maṁ buddho byākāsi, saṅghamajjhe nisīdiya.

“imamhi bhaddake kappe, ayaṁ buddho bhavissati..

13.

“ahu kapilavhayā rammā ...pe0 ... hessāma sammukhā imaṁ”..

14.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

15.

sabbaññutaṁ gavesanto, dānaṁ datvā naruttame.

ohāyāhaṁ mahārajjaṁ, pabbajiṁ jinasantike {tassa santike (sī0)}..

16.

nagaraṁ sobhavatī nāma, sobho nāmāsi khattiyo.

vasate tattha nagare, sambuddhassa mahākulaṁ..

17.

brāhmaṇo yaññadatto ca, āsi buddhassa so pitā.

uttarā nāma janikā, koṇāgamanassa satthuno..

18.

tīṇi vassasahassāni, agāraṁ ajjha so vasi.

tusitasantusitasantuṭṭhā, tayo pāsādamuttamā..

19.

anūnasoḷasasahassāni, nāriyo samalaṅkatā.

rucigattā nāma nārī, satthavāho nāma atrajo..

20.

nimitte caturo disvā, hatthiyānena nikkhami.

chamāsaṁ padhānacāraṁ, acarī purisuttamo..

21.

brahmunā yācito santo, koṇāgamananāyako.

vatti cakkaṁ mahāvīro, migadāye naruttamo..

22.

bhiyyaso uttaro nāma, ahesuṁ aggasāvakā.

sotthijo nāmupaṭṭhāko, koṇāgamanassa satthuno..

23.

samuddā uttarā ceva, ahesuṁ aggasāvikā.

bodhi tassa bhagavato, udumbaroti pavuccati..

24.

uggo ca somadevo ca, ahesuṁ aggupaṭṭhakā.

sīvalā ceva sāmā ca, ahesuṁ aggupaṭṭhikā..

25.

uccattanena so buddho, tiṁsahatthasamuggato.

ukkāmukhe yathā kambu, evaṁ raṁsīhi maṇḍito..

26.

tiṁsavassasahassāni, āyu buddhassa tāvade.

tāvatā tiṭṭhamāno so, tāresi janataṁ bahuṁ..

27.

dhammacetiṁ samussetvā, dhammadussavibhūsitaṁ.

dhammapupphaguḷaṁ katvā, nibbuto so sasāvako..

28.

mahāvilāso tassa jano, siridhammappakāsano.

sabbaṁ tamantarahitaṁ, nanu rittā sabbasaṅkhārā..

29.

koṇāgamano sambuddho, pabbatārāmamhi nibbuto.

dhātuvitthārikaṁ āsi, tesu tesu padesatoti..

koṇāgamanassa bhagavato vaṁso tevīsatimo.

26. kassapabuddhavaṁso

1.

koṇāgamanassa aparena, sambuddho dvipaduttamo.

kassapo nāma gottena, dhammarājā pabhaṅkaro..

2.

sañchaḍḍitaṁ kulamūlaṁ, bahvannapānabhojanaṁ.

datvāna yācake dānaṁ, pūrayitvāna mānasaṁ.

usabhova āḷakaṁ bhetvā, patto sambodhimuttamaṁ..

3.

dhammacakkaṁ pavattente, kassape lokanāyake.

vīsakoṭisahassānaṁ, paṭhamābhisamayo ahu..

4.

catumāsaṁ yadā buddho, loke carati cārikaṁ.

dasakoṭisahassānaṁ, dutiyābhisamayo ahu..

5.

yamakaṁ vikubbanaṁ katvā, ñāṇadhātuṁ pakittayi.

pañcakoṭisahassānaṁ, tatiyābhisamayo ahu..

6.

sudhammā devapure ramme, tattha dhammaṁ pakittayi.

tīṇikoṭisahassānaṁ, devānaṁ bodhayī jino..

7.

naradevassa yakkhassa, apare dhammadesane.

etesānaṁ abhisamayā, gaṇanāto asaṅkhiyā..

8.

tassāpi devadevassa, eko āsi samāgamo.

khīṇāsavānaṁ vimalānaṁ, santacittāna tādinaṁ..

9.

vīsabhikkhusahassānaṁ, tadā āsi samāgamo.

atikkantabhavantānaṁ, hirisīlena tādinaṁ..

10.

ahaṁ tadā māṇavako, jotipāloti vissuto.

ajjhāyako mantadharo, tiṇṇaṁ vedāna pāragū..

11.

lakkhaṇe itihāse ca, sadhamme pāramiṁ gato.

bhūmantalikkhakusalo, katavijjo anāvayo..

12.

kassapassa bhagavato, ghaṭikāro nāmupaṭṭhāko.

sagāravo sappatisso, nibbuto tatiye phale..

13.

ādāya maṁ ghaṭīkāro, upagañchi kassapaṁ jinaṁ.

tassa dhammaṁ suṇitvāna, pabbajiṁ tassa santike..

14.

āraddhavīriyo hutvā, vattāvattesu kovido.

na kvaci parihāyāmi, pūresiṁ jinasāsanaṁ..

15.

yāvatā buddhabhaṇitaṁ, navaṅgaṁ jinasāsanaṁ.

sabbaṁ pariyāpuṇitvāna, sobhayiṁ jinasāsanaṁ..

16.

mama acchariyaṁ disvā, sopi buddho viyākari.

“imamhi bhaddake kappe, ayaṁ buddho bhavissati..

17.

“ahu kapilavhayā rammā, nikkhamitvā tathāgato.

padhānaṁ padahitvāna, katvā dukkarakārikaṁ..

18.

“ajapālarukkhamūle, nisīditvā tathāgato.

tattha pāyāsaṁ paggayha, nerañjaramupehiti..

19.

“nerañjarāya tīramhi, pāyāsaṁ paribhuñjiya.

paṭiyattavaramaggena, bodhimūlamupehiti..

20.

“tato padakkhiṇaṁ katvā, bodhimaṇḍaṁ anuttaro.

aparājitaṭṭhānamhi {aparājitanisabhaṭṭhāne (ka0)}, bodhipallaṅkamuttame.

pallaṅkena nisīditvā, bujjhissati mahāyaso..

21.

“imassa janikā mātā, māyā nāma bhavissati.

pitā suddhodano nāma, ayaṁ hessati gotamo..

22.

“anāsavā vītarāgā, santacittā samāhitā.

kolito upatisso ca, aggā hessanti sāvakā.

ānando nāmupaṭṭhāko, upaṭṭhissatimaṁ jinaṁ..

23.

“khemā uppalavaṇṇā ca, aggā hessanti sāvikā.

anāsavā santacittā, vītarāgā samāhitā.

bodhi tassa bhagavato, assatthoti pavuccati..

24.

“citto hatthāḷavako ca, aggā hessantupaṭṭhakā.

nandamātā ca uttarā, aggā hessantupaṭṭhikā”..

25.

idaṁ sutvāna vacanaṁ, assamassa mahesino.

āmoditā naramarū, buddhabījaṁ kira ayaṁ..

26.

ukkuṭṭhisaddā pavattanti, apphoṭenti hasanti ca.

katañjalī namassanti, dasasahassī sadevakā..

27.

“yadimassa lokanāthassa, virajjhissāma sāsanaṁ.

anāgatamhi addhāne, hessāma sammukhā imaṁ..

28.

“yathā manussā nadiṁ tarantā, paṭititthaṁ virajjhiya.

heṭṭhā titthe gahetvāna, uttaranti mahānadiṁ..

29.

“evameva mayaṁ sabbe, yadi muñcāmimaṁ jinaṁ.

anāgatamhi addhāne, hessāma sammukhā imaṁ”..

30.

tassāpi vacanaṁ sutvā, bhiyyo cittaṁ pasādayiṁ.

uttariṁ vatamadhiṭṭhāsiṁ, dasapāramipūriyā..

31.

evamahaṁ saṁsaritvā, parivajjento anācaraṁ.

dukkarañca kataṁ mayhaṁ, bodhiyāyeva kāraṇā..

32.

nagaraṁ bārāṇasī nāma, kikī nāmāsi khattiyo.

vasate tattha nagare, sambuddhassa mahākulaṁ..

33.

brāhmaṇo brahmadattova, āsi buddhassa so pitā.

dhanavatī nāma janikā, kassapassa mahesino..

34.

duve vassasahassāni, agāraṁ ajjha so vasi.

haṁso yaso sirinando, tayo pāsādamuttamā..

35.

tisoḷasasahassāni, nāriyo samalaṅkatā.

sunandā nāma sā nārī, vijitaseno nāma atrajo..

36.

nimitte caturo disvā, pāsādenābhinikkhami.

sattāhaṁ padhānacāraṁ, acarī purisuttamo..

37.

brahmunā yācito santo, kassapo lokanāyako.

vatti cakkaṁ mahāvīro, migadāye naruttamo..

38.

tisso ca bhāradvājo ca, ahesuṁ aggasāvakā.

sabbamitto nāmupaṭṭhāko, kassapassa mahesino..

39.

anuḷā uruveḷā ca, ahesuṁ aggasāvikā.

bodhi tassa bhagavato, nigrodhoti pavuccati..

40.

sumaṅgalo ghaṭikāro ca, ahesuṁ aggupaṭṭhakā.

vicitasenā bhaddā {bhadrā (ka0)} ca, ahesuṁ aggupaṭṭhikā..

41.

uccattanena so buddho, vīsatiratanuggato.

vijjulaṭṭhīva ākāse, candova gahapūrito..

42.

vīsativassasahassāni, āyu tassa mahesino.

tāvatā tiṭṭhamāno so, tāresi janataṁ bahuṁ..

43.

dhammataḷākaṁ māpayitvā, sīlaṁ datvā vilepanaṁ.

dhammadussaṁ nivāsetvā, dhammamālaṁ vibhajjiya..

44.

dhammavimalamādāsaṁ, ṭhapayitvā mahājane.

keci nibbānaṁ patthentā, passantu me alaṅkaraṁ..

45.

sīlakañcukaṁ datvāna, jhānakavacavammitaṁ.

dhammacammaṁ pārupitvā, datvā sannāhamuttamaṁ..

46.

satiphalakaṁ datvāna, tikhiṇañāṇakuntimaṁ.

dhammakhaggavaraṁ datvā, sīlasaṁsaggamaddanaṁ..

47.

tevijjābhūsanaṁ datvāna, āveḷaṁ caturo phale.

chaḷabhiññābharaṇaṁ datvā, dhammapupphapiḷandhanaṁ..

48.

saddhammapaṇḍaracchattaṁ, datvā pāpanivāraṇaṁ.

māpayitvābhayaṁ pupphaṁ, nibbuto so sasāvako..

49.

eso hi sammāsambuddho, appameyyo durāsado.

eso hi dhammaratano, svākkhāto ehipassiko..

50.

eso hi saṅgharatano, suppaṭipanno anuttaro.

sabbaṁ tamantarahitaṁ, nanu rittā sabbasaṅkhārā..

51.

mahākassapo jino satthā, setabyārāmamhi nibbuto.

tatthevassa jinathūpo, yojanubbedhamuggatoti..

kassapassa bhagavato vaṁso catuvīsatimo.

27. gotamabuddhavaṁso

1.

ahametarahi sambuddho {buddho (sī0)}, gotamo sakyavaḍḍhano.

padhānaṁ padahitvāna, patto sambodhimuttamaṁ..

2.

brahmunā yācito santo, dhammacakkaṁ pavattayiṁ.

aṭṭhārasannaṁ koṭīnaṁ, paṭhamābhisamayo ahu..

3.

tato parañca desente, naradevasamāgame.

gaṇanāya na vattabbo, dutiyābhisamayo ahu..

4.

idhevāhaṁ etarahi, ovadiṁ mama atrajaṁ.

gaṇanāya na vattabbo, tatiyābhisamayo ahu..

5.

ekosi sannipāto me, sāvakānaṁ mahesinaṁ.

aḍḍhateḷasasatānaṁ, bhikkhūnāsi samāgamo..

6.

virocamāno vimalo, bhikkhusaṅghassa majjhago.

dadāmi patthitaṁ sabbaṁ, maṇīva sabbakāmado..

7.

phalamākaṅkhamānānaṁ, bhavacchandajahesinaṁ.

catusaccaṁ pakāsemi, anukampāya pāṇinaṁ..

8.

dasavīsasahassānaṁ, dhammābhisamayo ahu.

ekadvinnaṁ abhisamayo, gaṇanāto asaṅkhiyo..

9.

vitthārikaṁ bāhujaññaṁ, iddhaṁ phītaṁ suphullitaṁ.

idha mayhaṁ sakyamunino, sāsanaṁ suvisodhitaṁ..

10.

anāsavā vītarāgā, santacittā samāhitā.

bhikkhūnekasatā sabbe, parivārenti maṁ sadā..

11.

idāni ye etarahi, jahanti mānusaṁ bhavaṁ.

appattamānasā sekhā, te bhikkhū viññugarahitā..

12.

ariyañca saṁthomayantā, sadā dhammaratā janā.

bujjhissanti satimanto, saṁsārasaritaṁ gatā..

13.

nagaraṁ kapilavatthu me, rājā suddhodano pitā.

mayhaṁ janettikā mātā, māyādevīti vuccati..

14.

ekūnatiṁsavassāni, agāraṁ ajjhahaṁ vasiṁ.

rammo surammo subhako, tayo pāsādamuttamā..

15.

cattārīsasahassāni, nāriyo samalaṅkatā.

bhaddakañcanā nāma nārī, rāhulo nāma atrajo..

16.

nimitte caturo disvā, assayānena nikkhamiṁ.

chabbassaṁ padhānacāraṁ, acariṁ dukkaraṁ ahaṁ..

17.

bārāṇasiyaṁ isipatane, cakkaṁ pavattitaṁ mayā.

ahaṁ gotamasambuddho, saraṇaṁ sabbapāṇinaṁ..

18.

kolito upatisso ca, dve bhikkhū aggasāvakā.

ānando nāmupaṭṭhāko, santikāvacaro mama.

khemā uppalavaṇṇā ca, bhikkhunī aggasāvikā..

19.

citto hatthāḷavako ca, aggupaṭṭhākupāsakā.

nandamātā ca uttarā, aggupaṭṭhikupāsikā..

20.

ahaṁ assatthamūlamhi, patto sambodhimuttamaṁ.

byāmappabhā sadā mayhaṁ, soḷasahatthamuggatā..

21.

appaṁ vassasataṁ āyu, idānetarahi vijjati.

tāvatā tiṭṭhamānohaṁ, tāremi janataṁ bahuṁ..

22.

ṭhapayitvāna dhammukkaṁ, pacchimaṁ janabodhanaṁ.

ahampi nacirasseva, saddhiṁ sāvakasaṅghato.

idheva parinibbissaṁ, aggī vāhārasaṅkhayā..

23.

tāni ca atulatejāni, imāni ca dasabalāni {yasabalāni (aṭṭha0)}.

ayañca guṇadhāraṇo deho, dvattiṁsavaralakkhaṇavicitto..

24.

dasa disā pabhāsetvā, sataraṁsīva chappabhā.

sabbaṁ tamantarahissanti, nanu rittā sabbasaṅkhārāti..

gotamassa bhagavato vaṁso pañcavīsatimo.

28. buddhapakiṇṇakakaṇḍaṁ

1.

aparimeyyito kappe, caturo āsuṁ vināyakā.

taṇhaṅkaro medhaṅkaro, athopi saraṇaṅkaro.

dīpaṅkaro ca sambuddho, ekakappamhi te jinā..

2.

dīpaṅkarassa aparena, koṇḍañño nāma nāyako.

ekova ekakappamhi, tāresi janataṁ bahuṁ..

3.

dīpaṅkarassa bhagavato, koṇḍaññassa ca satthuno.

etesaṁ antarā kappā, gaṇanāto asaṅkhiyā..

4.

koṇḍaññassa aparena, maṅgalo nāma nāyako.

tesampi antarā kappā, gaṇanāto asaṅkhiyā..

5.

maṅgalo ca sumano ca, revato sobhito muni.

tepi buddhā ekakappe, cakkhumanto pabhaṅkarā..

6.

sobhitassa aparena, anomadassī mahāyaso.

tesampi antarā kappā, gaṇanāto asaṅkhiyā..

7.

anomadassī padumo, nārado cāpi nāyako.

tepi buddhā ekakappe, tamantakārakā munī..

8.

nāradassa aparena, padumuttaro nāma nāyako.

ekakappamhi uppanno, tāresi janataṁ bahuṁ..

9.

nāradassa bhagavato, padumuttarassa satthuno.

tesampi antarā kappā, gaṇanāto asaṅkhiyā..

10.

kappasatasahassamhi, eko āsi mahāmuni.

padumuttaro lokavidū, āhutīnaṁ paṭiggaho..

11.

tiṁsakappasahassamhi, duve āsuṁ vināyakā {āsiṁsu nāyakā (syā0 ka0)}.

sumedho ca sujāto ca, orato padumuttarā..

12.

aṭṭhārase kappasate, tayo āsuṁ vināyakā {āsiṁsu nāyakā (syā0 ka0)}.

piyadassī atthadassī, dhammadassī ca nāyakā..

13.

orato ca sujātassa, sambuddhā dvipaduttamā.

ekakappamhi te buddhā, loke appaṭipuggalā..

14.

catunnavutito kappe, eko āsi mahāmuni.

siddhattho so lokavidū, sallakatto anuttaro..

15.

dvenavute ito kappe, duve āsuṁ vināyakā.

tisso phusso ca sambuddhā, asamā appaṭipuggalā..

16.

ekanavutito kappe, vipassī nāma nāyako.

sopi buddho kāruṇiko, satte mocesi bandhanā..

17.

ekatiṁse ito kappe, duve āsuṁ vināyakā.

sikhī ca vessabhū ceva, asamā appaṭipuggalā..

18.

imamhi bhaddake kappe, tayo āsuṁ vināyakā.

kakusandho koṇāgamano, kassapo cāpi nāyako..

19.

ahametarahi sambuddho, metteyyo cāpi hessati.

etepime pañca buddhā, dhīrā lokānukampakā..

20.

etesaṁ dhammarājūnaṁ, aññesaṁnekakoṭinaṁ.

ācikkhitvāna taṁ maggaṁ, nibbutā te sasāvakāti..

buddhapakiṇṇakakaṇḍaṁ niṭṭhitaṁ.

29. dhātubhājanīyakathā

1.

mahāgotamo jinavaro, kusināramhi nibbuto.

dhātuvitthārikaṁ āsi, tesu tesu padesato..

2.

eko ajātasattussa, eko vesāliyā pure.

eko kapilavatthusmiṁ, eko ca allakappake..

3.

eko ca rāmagāmamhi, eko ca veṭhadīpake.

eko pāveyyake malle, eko ca kosinārake..

4.

kumbhassa thūpaṁ kāresi, brāhmaṇo doṇasavhayo.

aṅgārathūpaṁ kāresuṁ, moriyā tuṭṭhamānasā..

5.

aṭṭha sārīrikā thūpā, navamo kumbhacetiyo.

aṅgārathūpo dasamo, tadāyeva patiṭṭhito..

6.

uṇhīsaṁ catasso dāṭhā, akkhakā dve ca dhātuyo.

asambhinnā imā satta, sesā bhinnāva dhātuyo..

7.

mahantā muggamattā ca {muggamāsāva (ka0)}, majjhimā bhinnataṇḍulā.

khuddakā sāsapamattā ca, nānāvaṇṇā ca dhātuyo..

8.

mahantā suvaṇṇavaṇṇā ca, muttavaṇṇā ca majjhimā.

khuddakā makulavaṇṇā ca, soḷasadoṇamattikā..

9.

mahantā pañca nāḷiyo, nāḷiyo pañca majjhimā.

khuddakā cha nāḷī ceva, etā sabbāpi dhātuyo..

10.

uṇhīsaṁ sīhaḷe dīpe, brahmaloke ca vāmakaṁ.

sīhaḷe dakkhiṇakkhañca, sabbāpetā patiṭṭhitā..

11.

ekā dāṭhā tidasapure, ekā nāgapure ahu.

ekā gandhāravisaye, ekā kaliṅgarājino..

12.

cattālīsasamā dantā, kesā lomā ca sabbaso.

devā hariṁsu ekekaṁ, cakkavāḷaparamparā..

13.

vajirāyaṁ bhagavato, patto daṇḍañca cīvaraṁ.

nivāsanaṁ kulaghare, paccattharaṇaṁ kapilavhaye {silavhaye (syā0)}..

14.

pāṭaliputtapuramhi, karaṇaṁ kāyabandhanaṁ.

campāyudakasāṭiyaṁ, uṇṇalomañca kosale..

15.

kāsāvaṁ brahmaloke ca, veṭhanaṁ tidase pure.

nisīdanaṁ avantīsu, raṭṭhe {devaraṭṭhe (syā0)} attharaṇaṁ tadā..

16.

araṇī ca mithilāyaṁ, videhe parisāvanaṁ.

vāsi sūcigharañcāpi, indapatthapure tadā..

17.

parikkhārā avasesā, janapade aparantake.

paribhuttāni muninā, akaṁsu manujā tadā..

18.

dhātuvitthārikaṁ āsi, gotamassa mahesino.

pāṇīnaṁ anukampāya, ahu porāṇikaṁ tadāti..

dhātubhājanīyakathā niṭṭhitā.

buddhavaṁsoniṭṭhito. 