.. namo tassa bhagavato arahato sammāsambuddhassa..

khuddakanikāye

cariyāpiṭakapāḷi

1. akittivaggo

1. akitticariyā

1.

“kappe ca satasahasse, caturo ca asaṅkhiye.

etthantare yaṁ caritaṁ, sabbaṁ taṁ bodhipācanaṁ..

2.

“atītakappe caritaṁ, ṭhapayitvā bhavābhave.

imamhi kappe caritaṁ, pavakkhissaṁ suṇohi me..

3.

“yadā ahaṁ brahāraññe, suññe vipinakānane.

ajjhogāhetvā {ajjhogahetvā (sī0 syā0)} viharāmi, akitti nāma tāpaso..

4.

“tadā maṁ tapatejena, santatto tidivābhibhū.

dhārento brāhmaṇavaṇṇaṁ, bhikkhāya maṁ upāgami..

5.

“pavanā ābhataṁ paṇṇaṁ, atelañca aloṇikaṁ.

mama dvāre ṭhitaṁ disvā, sakaṭāhena ākiriṁ..

6.

“tassa datvānahaṁ paṇṇaṁ, nikkujjitvāna bhājanaṁ.

punesanaṁ jahitvāna, pāvisiṁ paṇṇasālakaṁ..

7.

“dutiyampi tatiyampi, upagañchi mamantikaṁ.

akampito anolaggo, evamevamadāsahaṁ..

8.

“na me tappaccayā atthi, sarīrasmiṁ vivaṇṇiyaṁ.

pītisukhena ratiyā, vītināmemi taṁ divaṁ..

9.

“yadi māsampi dvemāsaṁ, dakkhiṇeyyaṁ varaṁ labhe.

akampito anolīno, dadeyyaṁ dānamuttamaṁ..

10.

“na tassa dānaṁ dadamāno, yasaṁ lābhañca patthayiṁ.

sabbaññutaṁ patthayāno, tāni kammāni ācari” nti..

akitticariyaṁ paṭhamaṁ.

2. saṅkhacariyā

11.

“punāparaṁ yadā homi, brāhmaṇo saṅkhasavhayo.

mahāsamuddaṁ taritukāmo, upagacchāmi paṭṭanaṁ..

12.

“tatthaddasaṁ paṭipathe, sayambhuṁ aparājitaṁ.

kantāraddhānaṁ paṭipannaṁ {kantāraddhānapaṭipannaṁ (sī0 syā0)}, tattāya kaṭhinabhūmiyā..

13.

“tamahaṁ paṭipathe disvā, imamatthaṁ vicintayiṁ.

`idaṁ khettaṁ anuppattaṁ, puññakāmassa jantuno..

14.

“`yathā kassako puriso, khettaṁ disvā mahāgamaṁ.

tattha bījaṁ na ropeti, na so dhaññena atthiko..

15.

“`evamevāhaṁ puññakāmo, disvā khettavaruttamaṁ.

yadi tattha kāraṁ na karomi, nāhaṁ puññena atthiko..

16.

“`yathā amacco muddikāmo, rañño antepure jane.

na deti tesaṁ dhanadhaññaṁ, muddito parihāyati..

17.

“`evamevāhaṁ puññakāmo, vipulaṁ disvāna dakkhiṇaṁ.

yadi tassa dānaṁ na dadāmi, parihāyissāmi puññato'..

18.

“evāhaṁ cintayitvāna, orohitvā upāhanā.

tassa pādāni vanditvā, adāsiṁ chattupāhanaṁ..

19.

“tenevāhaṁ sataguṇato, sukhumālo sukhedhito.

api ca dānaṁ paripūrento, evaṁ tassa adāsahan”-ti..

saṅkhacariyaṁ dutiyaṁ.

3. kururājacariyā

20.

“punāparaṁ yadā homi, indapatthe {indapatte (sī0 ka0)} puruttame.

rājā dhanañcayo nāma, kusale dasahupāgato..

21.

“kaliṅgaraṭṭhavisayā, brāhmaṇā upagañchu maṁ.

āyācuṁ maṁ hatthināgaṁ, dhaññaṁ maṅgalasammataṁ..

22.

“`avuṭṭhiko janapado, dubbhikkho chātako mahā.

dadāhi pavaraṁ nāgaṁ, nīlaṁ añjanasavhayaṁ..

23.

“`na me yācakamanuppatte, paṭikkhepo anucchavo.

mā me bhijji samādānaṁ, dassāmi vipulaṁ gajaṁ'..

24.

“nāgaṁ gahetvā soṇḍāya, bhiṅgāre {bhiṅkāre (sī0)} ratanāmaye.

jalaṁ hatthe ākiritvā, brāhmaṇānaṁ adaṁ gajaṁ..

25.

“tassa nāge padinnamhi, amaccā etadabravuṁ.

`kiṁ nu tuyhaṁ varaṁ nāgaṁ, yācakānaṁ padassasi..

26.

“`dhaññaṁ maṅgalasampannaṁ, saṅgāmavijayuttamaṁ.

tasmiṁ nāge padinnamhi, kiṁ te rajjaṁ karissati..

27.

“`rajjampi me dade sabbaṁ, sarīraṁ dajjamattano.

sabbaññutaṁ piyaṁ mayhaṁ, tasmā nāgaṁ adāsaha” 'nti..

kururājacariyaṁ tatiyaṁ.

4. mahāsudassanacariyā

28.

“kusāvatimhi nagare, yadā āsiṁ mahīpati.

mahāsudassano nāma, cakkavattī mahabbalo..

29.

“tatthāhaṁ divase tikkhattuṁ, ghosāpemi tahiṁ tahiṁ.

`ko kiṁ icchati pattheti, kassa kiṁ dīyatū dhanaṁ..

30.

“`ko chātako ko tasito, ko mālaṁ ko vilepanaṁ.

nānārattāni vatthāni, ko naggo paridahissati..

31.

“`ko pathe chattamādeti, kopāhanā mudū subhā'.

iti sāyañca pāto ca, ghosāpemi tahiṁ tahiṁ..

32.

“na taṁ dasasu ṭhānesu, napi ṭhānasatesu vā.

anekasataṭhānesu, paṭiyattaṁ yācake dhanaṁ..

33.

“divā vā yadi vā rattiṁ, yadi eti vanibbako.

laddhā yadicchakaṁ bhogaṁ, pūrahatthova gacchati..

34.

“evarūpaṁ mahādānaṁ, adāsiṁ yāvajīvikaṁ.

napāhaṁ dessaṁ dhanaṁ dammi, napi natthi nicayo mayi..

35.

“yathāpi āturo nāma, rogato parimuttiyā.

dhanena vejjaṁ tappetvā, rogato parimuccati..

36.

“tathevāhaṁ jānamāno, paripūretumasesato.

ūnamanaṁ pūrayituṁ, demi dānaṁ vanibbake.

nirālayo apaccāso, sambodhimanupattiyā” ti..

mahāsudassanacariyaṁ catutthaṁ.

5. mahāgovindacariyā

37.

“punāparaṁ yadā homi, sattarājapurohito.

pūjito naradevehi, mahāgovindabrāhmaṇo..

38.

“tadāhaṁ sattarajjesu, yaṁ me āsi upāyanaṁ.

tena demi mahādānaṁ, akkhobbhaṁ {akkhobhaṁ (syā0 kaṁ0)} sāgarūpamaṁ..

39.

“na me dessaṁ dhanaṁ dhaññaṁ, napi natthi nicayo mayi.

sabbaññutaṁ piyaṁ mayhaṁ, tasmā demi varaṁ dhanan”-ti..

mahāgovindacariyaṁ pañcamaṁ.

6. nimirājacariyā

40.

“punāparaṁ yadā homi, mithilāyaṁ puruttame.

nimi nāma mahārājā, paṇḍito kusalatthiko..

41.

“tadāhaṁ māpayitvāna, catussālaṁ catummukhaṁ.

tattha dānaṁ pavattesiṁ, migapakkhinarādinaṁ..

42.

“acchādanañca sayanaṁ, annaṁ pānañca bhojanaṁ.

abbocchinnaṁ karitvāna, mahādānaṁ pavattayiṁ..

43.

“yathāpi sevako sāmiṁ, dhanahetumupāgato.

kāyena vācā manasā, ārādhanīyamesati..

44.

“tathevāhaṁ sabbabhave, pariyesissāmi bodhijaṁ.

dānena satte tappetvā, icchāmi bodhimuttaman”-ti..

nimirājacariyaṁ chaṭṭhaṁ.

7. candakumāracariyā

45.

“punāparaṁ yadā homi, ekarājassa atrajo.

nagare pupphavatiyā, kumāro candasavhayo..

46.

“tadāhaṁ yajanā mutto, nikkhanto yaññavāṭato.

saṁvegaṁ janayitvāna, mahādānaṁ pavattayiṁ..

47.

“nāhaṁ pivāmi khādāmi, napi bhuñjāmi bhojanaṁ.

dakkhiṇeyye adatvāna, api chappañcarattiyo..

48.

“yathāpi vāṇijo nāma, katvāna bhaṇḍasañcayaṁ.

yattha lābho mahā hoti, tattha taṁ {tattha naṁ (sī0), tattha (ka0)} harati bhaṇḍakaṁ..

49.

“tatheva sakabhuttāpi, pare dinnaṁ mahapphalaṁ.

tasmā parassa dātabbaṁ, satabhāgo bhavissati..

50.

“etamatthavasaṁ ñatvā, demi dānaṁ bhavābhave.

na paṭikkamāmi dānato, sambodhimanupattiyā” ti..

candakumāracariyaṁ sattamaṁ.

8. sivirājacariyā

51.

“ariṭṭhasavhaye nagare, sivināmāsi khattiyo.

nisajja pāsādavare, evaṁ cintesahaṁ tadā..

52.

“`yaṁ kiñci mānusaṁ dānaṁ, adinnaṁ me na vijjati.

yopi yāceyya maṁ cakkhuṁ, dadeyyaṁ avikampito'..

53.

“mama saṅkappamaññāya, sakko devānamissaro.

nisinno devaparisāya, idaṁ vacanamabravi..

54.

“`nisajja pāsādavare, sivirājā mahiddhiko.

cintento vividhaṁ dānaṁ, adeyyaṁ so na passati..

55.

“`tathaṁ nu vitathaṁ netaṁ, handa vīmaṁsayāmi taṁ.

muhuttaṁ āgameyyātha, yāva jānāmi taṁ manaṁ'..

56.

“pavedhamāno palitasiro, valigatto {valitagatto (sī0)} jarāturo.

andhavaṇṇova hutvāna, rājānaṁ upasaṅkami..

57.

“so tadā paggahetvāna, vāmaṁ dakkhiṇabāhu ca.

sirasmiṁ añjaliṁ katvā, idaṁ vacanamabravi..

58.

“`yācāmi taṁ mahārāja, dhammika raṭṭhavaḍḍhana.

tava dānaratā kitti, uggatā devamānuse..

59.

“`ubhopi nettā nayanā, andhā upahatā mama.

ekaṁ me nayanaṁ dehi, tvampi ekena yāpaya'..

60.

“tassāhaṁ vacanaṁ sutvā, haṭṭho saṁviggamānaso.

katañjalī vedajāto, idaṁ vacanamabraviṁ..

61.

“`idānāhaṁ cintayitvāna, pāsādato idhāgato.

tvaṁ mama cittamaññāya, nettaṁ yācitumāgato..

62.

“`aho me mānasaṁ siddhaṁ, saṅkappo paripūrito.

adinnapubbaṁ dānavaraṁ, ajja dassāmi yācake..

63.

“`ehi sivaka uṭṭhehi, mā dandhayi mā pavedhayi.

ubhopi nayanaṁ dehi, uppāṭetvā vaṇibbake'..

64.

“tato so codito mayhaṁ, sivako vacanaṁ karo.

uddharitvāna pādāsi, tālamiñjaṁva yācake..

65.

“dadamānassa dentassa, dinnadānassa me sato.

cittassa aññathā natthi, bodhiyāyeva kāraṇā..

66.

“na me dessā ubho cakkhū, attā na me na dessiyo.

sabbaññutaṁ piyaṁ mayhaṁ, tasmā cakkhuṁ adāsahan”-ti..

sivirājacariyaṁ aṭṭhamaṁ.

9. vessantaracariyā

67.

“yā me ahosi janikā, phussatī {phusatī (sī0)} nāma khattiyā.

sā atītāsu jātīsu, sakkassa mahesī piyā..

68.

“tassā āyukkhayaṁ ñatvā, devindo etadabravi.

`dadāmi te dasa vare, varabhadde yadicchasi'..

69.

“evaṁ vuttā ca sā devī, sakkaṁ punidamabravi.

`kiṁ nu me aparādhatthi, kiṁ nu dessā ahaṁ tava.

rammā cāvesi maṁ ṭhānā, vātova dharaṇīruhaṁ'..

70.

“evaṁ vutto ca so sakko, puna tassidamabravi.

`na ceva te kataṁ pāpaṁ, na ca me tvaṁsi appiyā..

71.

“`ettakaṁyeva te āyu, cavanakālo bhavissati.

paṭiggaṇha mayā dinne, vare dasa varuttame'..

72.

“sakkena sā dinnavarā, tuṭṭhahaṭṭhā pamoditā.

mamaṁ abbhantaraṁ katvā, phussatī dasa vare varī..

73.

“tato cutā sā phussatī, khattiye upapajjatha.

jetuttaramhi nagare, sañjayena samāgami..

74.

“yadāhaṁ phussatiyā kucchiṁ, okkanto piyamātuyā.

mama tejena me mātā, sadā dānaratā ahu..

75.

“adhane āture jiṇṇe, yācake addhike {pathike (ka0)} jane.

samaṇe brāhmaṇe khīṇe, deti dānaṁ akiñcane..

76.

“dasa māse dhārayitvāna, karonte puraṁ padakkhiṇaṁ.

vessānaṁ vīthiyā majjhe, janesi phussatī mamaṁ..

77.

“na mayhaṁ mattikaṁ nāmaṁ, napi pettikasambhavaṁ.

jātettha vessavīthiyā, tasmā vessantaro ahu..

78.

“yadāhaṁ dārako homi, jātiyā aṭṭhavassiko.

tadā nisajja pāsāde, dānaṁ dātuṁ vicintayiṁ..

79.

“`hadayaṁ dadeyyaṁ cakkhuṁ, maṁsampi rudhirampi ca.

dadeyyaṁ kāyaṁ sāvetvā, yadi koci yācaye mamaṁ'..

80.

“sabhāvaṁ cintayantassa, akampitamasaṇṭhitaṁ.

akampi tattha pathavī, sineruvanavaṭaṁsakā..

81.

“anvaddhamāse pannarase, puṇṇamāse uposathe.

paccayaṁ nāgamāruyha, dānaṁ dātuṁ upāgamiṁ..

82.

“kaliṅgaraṭṭhavisayā, brāhmaṇā upagañchu maṁ.

ayācuṁ maṁ hatthināgaṁ, dhaññaṁ maṅgalasammataṁ..

83.

“avuṭṭhiko janapado, dubbhikkho chātako mahā.

dadāhi pavaraṁ nāgaṁ, sabbasetaṁ gajuttamaṁ..

84.

“dadāmi na vikampāmi, yaṁ maṁ yācanti brāhmaṇā.

santaṁ nappatigūhāmi {nappatiguyhāmi (sī0 ka0)}, dāne me ramate mano..

85.

“na me yācakamanuppatte, paṭikkhepo anucchavo.

`mā me bhijji samādānaṁ, dassāmi vipulaṁ gajaṁ'..

86.

“nāgaṁ gahetvā soṇḍāya, bhiṅgāre ratanāmaye.

jalaṁ hatthe ākiritvā, brāhmaṇānaṁ adaṁ gajaṁ..

87.

“punāparaṁ dadantassa, sabbasetaṁ gajuttamaṁ.

tadāpi pathavī kampi, sineruvanavaṭaṁsakā..

88.

“tassa nāgassa dānena, sivayo kuddhā samāgatā.

pabbājesuṁ sakā raṭṭhā, `vaṅkaṁ gacchatu pabbataṁ'..

89.

“tesaṁ nicchubhamānānaṁ, akampitthamasaṇṭhitaṁ.

mahādānaṁ pavattetuṁ, ekaṁ varamayācisaṁ..

90.

“yācitā sivayo sabbe, ekaṁ varamadaṁsu me.

sāvayitvā kaṇṇabheriṁ, mahādānaṁ dadāmahaṁ..

91.

“athettha vattatī saddo, tumulo bheravo mahā.

dānenimaṁ nīharanti, puna dānaṁ dadātayaṁ..

92.

“hatthiṁ asse rathe datvā, dāsiṁ dāsaṁ gavaṁ dhanaṁ.

mahādānaṁ daditvāna, nagarā nikkhamiṁ tadā..

93.

“nikkhamitvāna nagarā, nivattitvā vilokite.

tadāpi pathavī kampi, sineruvanavaṭaṁsakā..

94.

“catuvāhiṁ rathaṁ datvā, ṭhatvā cātummahāpathe.

ekākiyo adutiyo, maddideviṁ idamabraviṁ..

95.

“`tvaṁ maddi kaṇhaṁ gaṇhāhi, lahukā esā kaniṭṭhikā.

ahaṁ jāliṁ gahessāmi, garuko bhātiko hi so'..

96.

“padumaṁ puṇḍarīkaṁva, maddī kaṇhājinaggahī.

ahaṁ suvaṇṇabimbaṁva, jāliṁ khattiyamaggahiṁ..

97.

“abhijātā sukhumālā, khattiyā caturo janā.

visamaṁ samaṁ akkamantā, vaṅkaṁ gacchāma pabbataṁ..

98.

“ye keci manujā enti, anumagge paṭippathe.

maggante paṭipucchāma, `kuhiṁ vaṅkanta {vaṅkata (sī0)} pabbato'..

99.

“te tattha amhe passitvā, karuṇaṁ giramudīrayuṁ.

dukkhaṁ te paṭivedenti, dūre vaṅkantapabbato..

100.

“yadi passanti pavane, dārakā phaline dume.

tesaṁ phalānaṁ hetumhi, uparodanti dārakā..

101.

“rodante dārake disvā, ubbiddhā {ubbiggā (syā0 kaṁ0)} vipulā dumā.

sayamevoṇamitvāna, upagacchanti dārake..

102.

“idaṁ acchariyaṁ disvā, abbhutaṁ lomahaṁsanaṁ.

sāhukāraṁ {sādhukāraṁ (sabbattha)} pavattesi, maddī sabbaṅgasobhanā..

103.

“accheraṁ vata lokasmiṁ, abbhutaṁ lomahaṁsanaṁ.

vessantarassa tejena, sayamevoṇatā dumā..

104.

“saṅkhipiṁsu pathaṁ yakkhā, anukampāya dārake.

nikkhantadivaseneva {nikkhantadivaseyeva (sī0)}, cetaraṭṭhamupāgamuṁ..

105.

“saṭṭhirājasahassāni, tadā vasanti mātule.

sabbe pañjalikā hutvā, rodamānā upāgamuṁ..

106.

“tattha vattetvā sallāpaṁ, cetehi cetaputtehi.

te tato nikkhamitvāna, vaṅkaṁ agamu pabbataṁ..

107.

“āmantayitvā devindo, vissakammaṁ {visukammaṁ (ka0)} mahiddhikaṁ.

assamaṁ sukataṁ rammaṁ, paṇṇasālaṁ sumāpaya..

108.

“sakkassa vacanaṁ sutvā, vissakammo mahiddhiko.

assamaṁ sukataṁ rammaṁ, paṇṇasālaṁ sumāpayi..

109.

“ajjhogāhetvā pavanaṁ, appasaddaṁ nirākulaṁ.

caturo janā mayaṁ tattha, vasāma pabbatantare..

110.

“ahañca maddidevī ca, jālī kaṇhājinā cubho.

aññamaññaṁ sokanudā, vasāma assame tadā..

111.

“dārake anurakkhanto, asuñño homi assame.

maddī phalaṁ āharitvā, poseti sā tayo jane..

112.

“pavane vasamānassa, addhiko maṁ upāgami.

āyāci puttake mayhaṁ, jāliṁ kaṇhājinaṁ cubho..

113.

“yācakaṁ upagataṁ disvā, hāso me upapajjatha.

ubho putte gahetvāna, adāsiṁ brāhmaṇe tadā..

114.

“sake putte cajantassa, jūjake brāhmaṇe yadā.

tadāpi pathavī kampi, sineruvanavaṭaṁsakā..

115.

“punadeva sakko oruyha, hutvā brāhmaṇasannibho.

āyāci maṁ maddideviṁ, sīlavantiṁ patibbataṁ..

116.

“maddiṁ hatthe gahetvāna, udakañjali pūriya.

pasannamanasaṅkappo, tassa maddiṁ adāsahaṁ..

117.

“maddiyā dīyamānāya, gagane devā pamoditā.

tadāpi pathavī kampi, sineruvanavaṭaṁsakā..

118.

“jāliṁ kaṇhājinaṁ dhītaṁ, maddideviṁ patibbataṁ.

cajamāno na cintesiṁ, bodhiyāyeva kāraṇā..

119.

“na me dessā ubho puttā, maddidevī na dessiyā.

sabbaññutaṁ piyaṁ mayhaṁ, tasmā piye adāsahaṁ..

120.

“punāparaṁ brahāraññe, mātāpitusamāgame.

karuṇaṁ paridevante, sallapante sukhaṁ dukhaṁ..

121.

“hirottappena garunā {garunaṁ (syā0 ka0)}, ubhinnaṁ upasaṅkami.

tadāpi pathavī kampi, sineruvanavaṭaṁsakā..

122.

“punāparaṁ brahāraññā, nikkhamitvā sañātibhi.

pavisāmi puraṁ rammaṁ, jetuttaraṁ puruttamaṁ..

123.

“ratanāni satta vassiṁsu, mahāmegho pavassatha.

tadāpi pathavī kampi, sineruvanavaṭaṁsakā..

124.

“acetanāyaṁ pathavī, aviññāya sukhaṁ dukhaṁ.

sāpi dānabalā mayhaṁ, sattakkhattuṁ pakampathā” ti..

vessantaracariyaṁ navamaṁ.

10. sasapaṇḍitacariyā

125.

“punāparaṁ yadā homi, sasako pavanacārako.

tiṇapaṇṇasākaphalabhakkho, paraheṭhanavivajjito..

126.

“makkaṭo ca siṅgālo ca, suttapoto cahaṁ tadā.

vasāma ekasāmantā, sāyaṁ pāto ca dissare {sāyaṁ pāto padissare (ka0)}..

127.

“ahaṁ te anusāsāmi, kiriye kalyāṇapāpake.

`pāpāni parivajjetha, kalyāṇe abhinivissatha'..

128.

“uposathamhi divase, candaṁ disvāna pūritaṁ.

etesaṁ tattha ācikkhiṁ, divaso ajjuposatho..

129.

“dānāni paṭiyādetha, dakkhiṇeyyassa dātave.

datvā dānaṁ dakkhiṇeyye, upavassathuposathaṁ..

130.

“te me sādhūti vatvāna, yathāsatti yathābalaṁ.

dānāni paṭiyādetvā, dakkhiṇeyyaṁ gavesisuṁ {gavesayyuṁ (ka0)}..

131.

“ahaṁ nisajja cintesiṁ, dānaṁ dakkhiṇanucchavaṁ.

`yadihaṁ labhe dakkhiṇeyyaṁ, kiṁ me dānaṁ bhavissati..

132.

“`na me atthi tilā muggā, māsā vā taṇḍulā ghataṁ.

ahaṁ tiṇena yāpemi, na sakkā tiṇa dātave..

133.

“`yadi koci eti dakkhiṇeyyo, bhikkhāya mama santike.

dajjāhaṁ sakamattānaṁ, na so tuccho gamissati'..

134.

“mama saṅkappamaññāya, sakko brāhmaṇavaṇṇinā.

āsayaṁ me upāgacchi, dānavīmaṁsanāya me..

135.

“tamahaṁ disvāna santuṭṭho, idaṁ vacanamabraviṁ.

`sādhu khosi anuppatto, ghāsahetu mamantike..

136.

“`adinnapubbaṁ dānavaraṁ, ajja dassāmi te ahaṁ.

tuvaṁ sīlaguṇūpeto, ayuttaṁ te paraheṭhanaṁ..

137.

“`ehi aggiṁ padīpehi, nānākaṭṭhe samānaya.

ahaṁ pacissamattānaṁ, pakkaṁ tvaṁ bhakkhayissasi'..

138.

“`sādhū'ti so haṭṭhamano, nānākaṭṭhe samānayi.

mahantaṁ akāsi citakaṁ, katvā aṅgāragabbhakaṁ..

139.

“aggiṁ tattha padīpesi, yathā so khippaṁ mahā bhave.

phoṭetvā rajagate gatte, ekamantaṁ upāvisiṁ..

140.

“yadā mahākaṭṭhapuñjo, āditto dhamadhamāyati {dhumadhumāyati (sī0), dhamamāyati (ka0)}.

taduppatitvā papatiṁ, majjhe jālasikhantare..

141.

“yathā sītodakaṁ nāma, paviṭṭhaṁ yassa kassaci.

sameti darathapariḷāhaṁ, assādaṁ deti pīti ca..

142.

“tatheva jalitaṁ aggiṁ, paviṭṭhassa mamaṁ tadā.

sabbaṁ sameti darathaṁ, yathā sītodakaṁ viya..

143.

“chaviṁ cammaṁ maṁsaṁ nhāruṁ, aṭṭhiṁ hadayabandhanaṁ.

kevalaṁ sakalaṁ kāyaṁ, brāhmaṇassa adāsahan”-ti..

sasapaṇḍitacariyaṁ dasamaṁ.

akittivaggo paṭhamo.

tassuddānaṁ --

akittibrāhmaṇo saṅkho, kururājā dhanañcayo.

mahāsudassano rājā, mahāgovindabrāhmaṇo..

nimi candakumāro ca, sivi vessantaro saso.

ahameva tadā āsiṁ, yo te dānavare adā..

ete dānaparikkhārā, ete dānassa pāramī.

jīvitaṁ yācake datvā, imaṁ pārami pūrayiṁ..

bhikkhāya upagataṁ disvā, sakattānaṁ pariccajiṁ.

dānena me samo natthi, esā me dānapāramīti..

dānapāraminiddeso niṭṭhito.

2. hatthināgavaggo

1. mātuposakacariyā

1.

“yadā ahosiṁ pavane, kuñjaro mātuposako.

na tadā atthi mahiyā, guṇena mama sādiso..

2.

“pavane disvā vanacaro, rañño maṁ paṭivedayi.

`tavānucchavo mahārāja, gajo vasati kānane..

3.

“`na tassa parikkhāyattho, napi āḷakakāsuyā.

saha gahite {samaṁ gahite (sī0)} soṇḍāya, sayameva idhehi'ti..

4.

“tassa taṁ vacanaṁ sutvā, rājāpi tuṭṭhamānaso.

pesesi hatthidamakaṁ, chekācariyaṁ susikkhitaṁ..

5.

“gantvā so hatthidamako, addasa padumassare.

bhisamuḷālaṁ {bhisamūlaṁ (ka0)} uddharantaṁ, yāpanatthāya mātuyā..

6.

“viññāya me sīlaguṇaṁ, lakkhaṇaṁ upadhārayi.

`ehi puttā'ti patvāna, mama soṇḍāya aggahi..

7.

“yaṁ me tadā pākatikaṁ, sarīrānugataṁ balaṁ.

ajja nāgasahassānaṁ, balena samasādisaṁ..

8.

“yadihaṁ tesaṁ pakuppeyyaṁ, upetānaṁ gahaṇāya maṁ.

paṭibalo bhave tesaṁ, yāva rajjampi mānusaṁ..

9.

“api cāhaṁ sīlarakkhāya, sīlapāramipūriyā.

na karomi citte aññathattaṁ, pakkhipantaṁ mamāḷake..

10.

“yadi te maṁ tattha koṭṭeyyuṁ, pharasūhi tomarehi ca.

neva tesaṁ pakuppeyyaṁ, sīlakhaṇḍabhayā mamā” ti..

mātuposakacariyaṁ paṭhamaṁ.

2. bhūridattacariyā

11.

“punāparaṁ yadā homi, bhūridatto mahiddhiko.

virūpakkhena mahāraññā, devalokamagañchahaṁ..

12.

“tattha passitvāhaṁ deve, ekantaṁ sukhasamappite.

taṁ saggagamanatthāya, sīlabbataṁ samādiyiṁ..

13.

“sarīrakiccaṁ katvāna, bhutvā yāpanamattakaṁ.

caturo aṅge adhiṭṭhāya, semi vammikamuddhani..

14.

“chaviyā cammena maṁsena, nahāruaṭṭhikehi vā.

yassa etena karaṇīyaṁ, dinnaṁyeva harātu so..

15.

“saṁsito akataññunā, ālampāyano {ālambaṇo (sī0)} mamaggahi.

peḷāya pakkhipitvāna, kīḷeti maṁ tahiṁ tahiṁ..

16.

“peḷāya pakkhipantepi, sammaddantepi pāṇinā.

ālampāyane {ālambaṇe (sī0)} na kuppāmi, sīlakhaṇḍabhayā mama..

17.

“sakajīvitapariccāgo, tiṇato lahuko mama.

sīlavītikkamo mayhaṁ, pathavīuppatanaṁ viya..

18.

“nirantaraṁ jātisataṁ, cajeyyaṁ mama jīvitaṁ.

neva sīlaṁ pabhindeyyaṁ, catuddīpāna hetupi..

19.

“api cāhaṁ sīlarakkhāya, sīlapāramipūriyā.

na karomi citte aññathattaṁ, pakkhipantampi peḷake” ti..

bhūridattacariyaṁ dutiyaṁ.

3. campeyyanāgacariyā

20.

“punāparaṁ yadā homi, campeyyako mahiddhiko.

tadāpi dhammiko āsiṁ, sīlabbatasamappito..

21.

“tadāpi maṁ dhammacāriṁ, upavutthaṁ uposathaṁ.

ahituṇḍiko gahetvāna, rājadvāramhi kīḷati..

22.

“yaṁ yaṁ so vaṇṇaṁ cintayi, nīlaṁva pītalohitaṁ.

tassa cittānuvattanto, homi cintitasannibho..

23.

“thalaṁ kareyyamudakaṁ, udakampi thalaṁ kare.

yadihaṁ tassa pakuppeyyaṁ, khaṇena chārikaṁ kare..

24.

“yadi cittavasī hessaṁ, parihāyissāmi sīlato.

sīlena parihīnassa, uttamattho na sijjhati..

25.

“kāmaṁ bhijjatuyaṁ kāyo, idheva vikirīyatu.

neva sīlaṁ pabhindeyyaṁ, vikirante bhusaṁ viyā” ti..

campeyyanāgacariyaṁ tatiyaṁ.

4. cūḷabodhicariyā

26.

“punāparaṁ yadā homi, cūḷabodhi susīlavā.

bhavaṁ disvāna bhayato, nekkhammaṁ abhinikkhamiṁ..

27.

“yā me dutiyikā āsi, brāhmaṇī kanakasannibhā.

sāpi vaṭṭe anapekkhā, nekkhammaṁ abhinikkhami..

28.

“nirālayā chinnabandhū, anapekkhā kule gaṇe.

carantā gāmanigamaṁ, bārāṇasimupāgamuṁ..

29.

“tattha vasāma nipakā, asaṁsaṭṭhā kule gaṇe.

nirākule appasadde, rājuyyāne vasāmubho..

30.

“uyyānadassanaṁ gantvā, rājā addasa brāhmaṇiṁ.

upagamma mamaṁ pucchi, `tuyhesā kā kassa bhariyā'..

31.

“evaṁ vutte ahaṁ tassa, idaṁ vacanamabraviṁ.

`na mayhaṁ bhariyā esā, sahadhammā ekasāsanī'..

32.

“tissā {tassā (sī0)} sārattagadhito, gāhāpetvāna ceṭake.

nippīḷayanto balasā, antepuraṁ pavesayi..

33.

“odapattakiyā mayhaṁ, sahajā ekasāsanī.

ākaḍḍhitvā nayantiyā, kopo me upapajjatha..

34.

“saha kope samuppanne, sīlabbatamanussariṁ.

tattheva kopaṁ niggaṇhiṁ, nādāsiṁ vaḍḍhitūpari..

35.

“yadi naṁ brāhmaṇiṁ koci, koṭṭeyya tiṇhasattiyā.

neva sīlaṁ pabhindeyyaṁ, bodhiyāyeva kāraṇā..

36.

“na mesā brāhmaṇī dessā, napi me balaṁ na vijjati.

sabbaññutaṁ piyaṁ mayhaṁ, tasmā sīlānurakkhisan”-ti..

cūḷabodhicariyaṁ catutthaṁ.

5. mahiṁsarājacariyā

37.

“punāparaṁ yadā homi, mahiṁso pavanacārako.

pavaḍḍhakāyo balavā, mahanto bhīmadassano..

38.

“pabbhāre giridugge {vanadugge (sī0)} ca, rukkhamūle dakāsaye.

hotettha ṭhānaṁ mahiṁsānaṁ, koci koci tahiṁ tahiṁ..

39.

“vicaranto brahāraññe, ṭhānaṁ addasa bhaddakaṁ.

taṁ ṭhānaṁ upagantvāna, tiṭṭhāmi ca sayāmi ca..

40.

“athettha kapimāgantvā, pāpo anariyo lahu.

khandhe nalāṭe bhamuke, mutteti ohanetitaṁ..

41.

“sakimpi divasaṁ dutiyaṁ, tatiyaṁ catutthampi ca.

dūseti maṁ sabbakālaṁ, tena homi upadduto..

42.

“mamaṁ upaddutaṁ disvā, yakkho maṁ idamabravi.

`nāsehetaṁ chavaṁ pāpaṁ, siṅgehi ca khurehi ca'..

43.

“evaṁ vutte tadā yakkhe, ahaṁ taṁ idamabraviṁ.

`kiṁ tvaṁ makkhesi kuṇapena, pāpena anariyena maṁ..

44.

“`yadihaṁ tassa pakuppeyyaṁ, tato hīnataro bhave.

sīlañca me pabhijjeyya, viññū ca garaheyyu maṁ..

45.

“`hīḷitā jīvitā vāpi, parisuddhena mataṁ varaṁ.

kyāhaṁ jīvitahetūpi, kāhāmiṁ paraheṭhanaṁ'..

46.

“mamevāyaṁ maññamāno, aññepevaṁ karissati.

teva tassa vadhissanti, sā me mutti bhavissati..

47.

“hīnamajjhimaukkaṭṭhe, sahanto avamānitaṁ.

evaṁ labhati sappañño, manasā yathā patthitan”-ti..

mahiṁsarājacariyaṁ pañcamaṁ.

6. rururājacariyā

48.

“punāparaṁ yadā homi, sutattakanakasannibho.

migarājā rurunāma, paramasīlasamāhito..

49.

“ramme padese ramaṇīye, vivitte amanussake.

tattha vāsaṁ upagañchiṁ, gaṅgākūle manorame..

50.

“atha upari gaṅgāya, dhanikehi paripīḷito.

puriso gaṅgāya papati, `jīvāmi vā marāmi vā'..

51.

“rattindivaṁ so gaṅgāya, vuyhamāno mahodake.

ravanto karuṇaṁ ravaṁ, majjhe gaṅgāya gacchati..

52.

“tassāhaṁ saddaṁ sutvāna, karuṇaṁ paridevato.

gaṅgāya tīre ṭhatvāna, apucchiṁ `kosi tvaṁ naro'..

53.

“so me puṭṭho ca byākāsi, attano karaṇaṁ tadā.

`dhanikehi bhīto tasito, pakkhandohaṁ mahānadiṁ'..

54.

“tassa katvāna kāruññaṁ, cajitvā mama jīvitaṁ.

pavisitvā nīhariṁ tassa, andhakāramhi rattiyā..

55.

“assatthakālamaññāya, tassāhaṁ idamabraviṁ.

`ekaṁ taṁ varaṁ yācāmi, mā maṁ kassaci pāvada'..

56.

“nagaraṁ gantvāna ācikkhi, pucchito dhanahetuko.

rājānaṁ so gahetvāna, upagañchi mamantikaṁ..

57.

“yāvatā karaṇaṁ sabbaṁ, rañño ārocitaṁ mayā.

rājā sutvāna vacanaṁ, usuṁ tassa pakappayi.

`idheva ghātayissāmi, mittadubbhiṁ {mittadūbhiṁ (sī0)} anāriyaṁ'..

58.

“tamahaṁ anurakkhanto, nimminiṁ mama attanā.

`tiṭṭhateso mahārāja, kāmakāro bhavāmi te'..

59.

“anurakkhiṁ mama sīlaṁ, nārakkhiṁ mama jīvitaṁ.

sīlavā hi tadā āsiṁ, bodhiyāyeva kāraṇā” ti..

rururājacariyaṁ chaṭṭhaṁ.

7. mātaṅgacariyā

60.

“punāparaṁ yadā homi, jaṭilo uggatāpano.

mātaṅgo nāma nāmena, sīlavā susamāhito..

61.

“ahañca brāhmaṇo eko, gaṅgākūle vasāmubho.

ahaṁ vasāmi upari, heṭṭhā vasati brāhmaṇo..

62.

“vicaranto anukūlamhi, uddhaṁ me assamaddasa.

tattha maṁ paribhāsetvā, abhisapi muddhaphālanaṁ..

63.

“yadihaṁ tassa pakuppeyyaṁ, yadi sīlaṁ na gopaye.

oloketvānahaṁ tassa, kareyyaṁ chārikaṁ viya..

64.

“yaṁ so tadā maṁ abhisapi, kupito duṭṭhamānaso.

tasseva matthake nipati, yogena taṁ pamocayiṁ..

65.

“anurakkhiṁ mama sīlaṁ, nārakkhiṁ mama jīvitaṁ.

sīlavā hi tadā āsiṁ, bodhiyāyeva kāraṇā” ti..

mātaṅgacariyaṁ sattamaṁ.

8. dhammadevaputtacariyā

66.

“punāparaṁ yadā homi, mahāpakkho mahiddhiko.

dhammo nāma mahāyakkho, sabbalokānukampako..

67.

“dasakusalakammapathe, samādapento mahājanaṁ.

carāmi gāmanigamaṁ, samitto saparijjano..

68.

“pāpo kadariyo yakkho, dīpento dasa pāpake.

sopettha mahiyā carati, samitto saparijjano..

69.

“dhammavādī adhammo ca, ubho paccanikā mayaṁ.

dhure dhuraṁ ghaṭṭayantā, samimhā paṭipathe ubho..

70.

“kalaho vattatī bhesmā, kalyāṇapāpakassa ca.

maggā okkamanatthāya, mahāyuddho upaṭṭhito..

71.

“yadihaṁ tassa kuppeyyaṁ, yadi bhinde tapoguṇaṁ.

sahaparijanaṁ tassa, rajabhūtaṁ kareyyahaṁ..

72.

“apicāhaṁ sīlarakkhāya, nibbāpetvāna mānasaṁ.

saha janenokkamitvā, pathaṁ pāpassa dāsahaṁ..

73.

“saha pathato okkante, katvā cittassa nibbutiṁ.

vivaraṁ adāsi pathavī, pāpayakkhassa tāvade” ti..

dhammadevaputtacariyaṁ aṭṭhamaṁ.

9. alīnasattucariyā

74.

“pañcālaraṭṭhe nagaravare, kapilāyaṁ {kampilāyaṁ (sī0), kappilāyaṁ (syā0)} puruttame.

rājā jayaddiso nāma, sīlaguṇamupāgato..

75.

“tassa rañño ahaṁ putto, sutadhammo susīlavā.

alīnasatto guṇavā, anurakkhaparijano sadā..

76.

“pitā me migavaṁ gantvā, porisādaṁ upāgami.

so me pitumaggahesi, `bhakkhosi mama mā cali'..

77.

“tassa taṁ vacanaṁ sutvā, bhīto tasitavedhito.

ūrukkhambho ahu tassa, disvāna porisādakaṁ..

78.

“migavaṁ gahetvā muñcassu, katvā āgamanaṁ puna.

brāhmaṇassa dhanaṁ datvā, pitā āmantayī mamaṁ..

79.

“`rajjaṁ putta paṭipajja, mā pamajji puraṁ idaṁ.

kataṁ me porisādena, mama āgamanaṁ puna'..

80.

“mātāpitū ca vanditvā, nimminitvāna attanā.

nikkhipitvā dhanuṁ khaggaṁ, porisādaṁ upāgamiṁ..

81.

“sasatthahatthūpagataṁ, kadāci so tasissati.

tena bhijjissati sīlaṁ, parittāsaṁ {paritāsaṁ (sī0)} kate mayi..

82.

“sīlakhaṇḍabhayā mayhaṁ, tassa dessaṁ na byāhariṁ.

mettacitto hitavādī, idaṁ vacanamabraviṁ..

83.

“`ujjālehi mahāaggiṁ, papatissāmi rukkhato.

tvaṁ pakkakālamaññāya {supakkakālamaññāya (pī0)}, bhakkhaya maṁ pitāmaha'..

84.

“iti sīlavataṁ hetu, nārakkhiṁ mama jīvitaṁ.

pabbājesiṁ cahaṁ tassa, sadā pāṇātipātikan”-ti..

alīnasattucariyaṁ navamaṁ.

10. saṅkhapālacariyā

85.

“punāparaṁ yadā homi, saṅkhapālo mahiddhiko.

dāṭhāvudho ghoraviso, dvijivho uragādhibhū..

86.

“catuppathe mahāmagge, nānājanasamākule.

caturo aṅge adhiṭṭhāya, tattha vāsamakappayiṁ..

87.

“chaviyā cammena maṁsena, nahāruaṭṭhikehi vā.

yassa etena karaṇīyaṁ, dinnaṁyeva harātu so..

88.

“addasaṁsu bhojaputtā, kharā luddā akāruṇā.

upagañchuṁ mamaṁ tattha, daṇḍamuggarapāṇino..

89.

“nāsāya vinivijjhitvā, naṅguṭṭhe piṭṭhikaṇṭake.

kāje āropayitvāna, bhojaputtā hariṁsu maṁ..

90.

“sasāgarantaṁ pathaviṁ, sakānanaṁ sapabbataṁ.

icchamāno cahaṁ tattha, nāsāvātena jhāpaye..

91.

“sūlehi vinivijjhante, koṭṭayantepi sattibhi.

bhojaputte na kuppāmi, esā me sīlapāramī” ti..

saṅkhapālacariyaṁ dasamaṁ.

hatthināgavaggo dutiyo.

tassuddānaṁ --

hatthināgo bhūridatto, campeyyo bodhi mahiṁso.

ruru mātaṅgo dhammo ca, atrajo ca jayaddiso..

ete nava sīlabalā, parikkhārā padesikā.

jīvitaṁ parirakkhitvā, sīlāni anurakkhisaṁ..

saṅkhapālassa me sato, sabbakālampi jīvitaṁ.

yassa kassaci niyyattaṁ, tasmā sā sīlapāramīti..

sīlapāraminiddeso niṭṭhito.

3. yudhañjayavaggo

1. yudhañjayacariyā

1.

“yadāhaṁ amitayaso, rājaputto yudhañjayo.

ussāvabinduṁ sūriyātape, patitaṁ disvāna saṁvijiṁ..

2.

“taññevādhipatiṁ katvā, saṁvegamanubrūhayiṁ.

mātāpitū ca vanditvā, pabbajjamanuyācahaṁ..

3.

“yācanti maṁ pañjalikā, sanegamā saraṭṭhakā.

`ajjeva putta paṭipajja, iddhaṁ phītaṁ mahāmahiṁ'..

4.

“sarājake sahorodhe, sanegame saraṭṭhake.

karuṇaṁ paridevante, anapekkhova pariccajiṁ..

5.

“kevalaṁ pathaviṁ rajjaṁ, ñātiparijanaṁ yasaṁ.

cajamāno na cintesiṁ, bodhiyāyeva kāraṇā..

6.

“mātāpitā na me dessā, napi me dessaṁ mahāyasaṁ.

sabbaññutaṁ piyaṁ mayhaṁ, tasmā rajjaṁ pariccaji” nti..

yudhañjayacariyaṁ paṭhamaṁ.

2. somanassacariyā

7.

“punāparaṁ yadā homi, indapatthe puruttame.

kāmito dayito putto, somanassoti vissuto..

8.

“sīlavā guṇasampanno, kalyāṇapaṭibhānavā.

vuḍḍhāpacāyī hirīmā, saṅgahesu ca kovido..

9.

“tassa rañño patikaro, ahosi kuhakatāpaso.

ārāmaṁ mālāvacchañca, ropayitvāna jīvati..

10.

“tamahaṁ disvāna kuhakaṁ, thusarāsiṁva ataṇḍulaṁ.

dumaṁva anto susiraṁ, kadaliṁva asārakaṁ..

11.

“natthimassa sataṁ dhammo, sāmaññāpagato ayaṁ.

hirīsukkadhammajahito, jīvitavuttikāraṇā..

12.

“kupito ahu {ahosi (sī0), āsi (syā0)} paccanto, aṭavīhi parantihi.

taṁ nisedhetuṁ gacchanto, anusāsi pitā mamaṁ..

13.

“`mā pamajji tuvaṁ tāta, jaṭilaṁ uggatāpanaṁ.

yadicchakaṁ pavattehi, sabbakāmadado hi so'..

14.

“tamahaṁ gantvānupaṭṭhānaṁ, idaṁ vacanamabraviṁ.

`kacci te gahapati kusalaṁ, kiṁ vā te āharīyatu'..

15.

“tena so kupito āsi, kuhako mānanissito.

`ghātāpemi tuvaṁ ajja, raṭṭhā pabbājayāmi vā'..

16.

“nisedhayitvā paccantaṁ, rājā kuhakamabravi.

`kacci te bhante khamanīyaṁ, sammāno te pavattito'..

17.

“tassa ācikkhatī pāpo, kumāro yathā nāsiyo.

tassa taṁ vacanaṁ sutvā, āṇāpesi mahīpati..

18.

“`sīsaṁ tattheva chinditvā, katvāna catukhaṇḍikaṁ.

rathiyā rathiyaṁ dassetha, sā gati jaṭilahīḷitā'..

19.

“tattha kāraṇikā gantvā, caṇḍā luddā akāruṇā.

mātuaṅke nisinnassa, ākaḍḍhitvā nayanti maṁ..

20.

“tesāhaṁ evamavacaṁ, bandhataṁ gāḷhabandhanaṁ.

`rañño dassetha maṁ khippaṁ, rājakiriyāni atthi me'..

21.

“te maṁ rañño dassayiṁsu, pāpassa pāpasevino.

disvāna taṁ saññāpesiṁ, mamañca vasamānayiṁ..

22.

“so maṁ tattha khamāpesi, mahārajjamadāsi me.

sohaṁ tamaṁ dālayitvā, pabbajiṁ anagāriyaṁ..

23.

“na me dessaṁ mahārajjaṁ, kāmabhogo na dessiyo.

sabbaññutaṁ piyaṁ mayhaṁ, tasmā rajjaṁ pariccaji” nti..

somanassacariyaṁ dutiyaṁ.

3. ayogharacariyā

24.

“punāparaṁ yadā homi, kāsirājassa atrajo.

ayogharamhi saṁvaḍḍho, nāmenāsi ayogharo..

25.

“dukkhena jīvito laddho, saṁpīḷe patiposito.

ajjeva putta paṭipajja, kevalaṁ vasudhaṁ imaṁ..

26.

“saraṭṭhakaṁ sanigamaṁ, sajanaṁ vanditva khattiyaṁ.

añjaliṁ paggahetvāna, idaṁ vacanamabraviṁ..

27.

“`ye keci mahiyā sattā, hīnamukkaṭṭhamajjhimā.

nirārakkhā sake gehe, vaḍḍhanti sakañātibhi..

28.

“`idaṁ loke uttariyaṁ, saṁpīḷe mama posanaṁ.

ayogharamhi saṁvaḍḍho, appabhe candasūriye..

29.

“`pūtikuṇapasampuṇṇā, muccitvā mātu kucchito.

tato ghoratare dukkhe, puna pakkhittayoghare..

30.

“`yadihaṁ tādisaṁ patvā, dukkhaṁ paramadāruṇaṁ.

rajjesu yadi rajjāmi {rañjāmi (sī0)}, pāpānaṁ uttamo siyaṁ..

31.

“`ukkaṇṭhitomhi kāyena, rajjenamhi anatthiko.

nibbutiṁ pariyesissaṁ, yattha maṁ maccu na maddiye'..

32.

“evāhaṁ cintayitvāna, viravante mahājane.

nāgova bandhanaṁ chetvā, pāvisiṁ kānanaṁ vanaṁ..

33.

“mātāpitā na me dessā, napi me dessaṁ mahāyasaṁ.

sabbaññutaṁ piyaṁ mayhaṁ, tasmā rajjaṁ pariccaji” nti..

ayogharacariyaṁ tatiyaṁ.

4. bhisacariyā

34.

“punāparaṁ yadā homi, kāsīnaṁ puravaruttame.

bhaginī ca bhātaro satta, nibbattā sotthiye kule..

35.

“etesaṁ pubbajo āsiṁ, hirīsukkamupāgato.

bhavaṁ disvāna bhayato, nekkhammābhirato ahaṁ..

36.

“mātāpitūhi pahitā, sahāyā ekamānasā.

kāmehi maṁ nimantenti, `kulavaṁsaṁ dharehi'ti..

37.

“yaṁ tesaṁ vacanaṁ vuttaṁ, gihīdhamme sukhāvahaṁ.

taṁ me ahosi kaṭhinaṁ, tatta {santatta (ka0)} phālasamaṁ viya..

38.

“te maṁ tadā ukkhipantaṁ, pucchiṁsu patthitaṁ mama.

`kiṁ tvaṁ patthayase samma, yadi kāme na bhuñjasi'..

39.

“tesāhaṁ evamavacaṁ, atthakāmo hitesinaṁ.

`nāhaṁ patthemi gihībhāvaṁ, nekkhammābhirato ahaṁ'..

40.

“te mayhaṁ vacanaṁ sutvā, pitumātu ca sāvayuṁ.

mātāpitā evamāhu, `sabbeva pabbajāma bho'..

41.

“ubho mātāpitā mayhaṁ, bhaginī ca satta bhātaro.

amitadhanaṁ chaḍḍayitvā, pāvisimhā mahāvanan”-ti..

bhisacariyaṁ catutthaṁ.

5. soṇapaṇḍitacariyā

42.

“punāparaṁ yadā homi, nagare brahmavaḍḍhane.

tattha kulavare seṭṭhe, mahāsāle ajāyahaṁ..

43.

“tadāpi lokaṁ disvāna, andhībhūtaṁ tamotthaṭaṁ.

cittaṁ bhavato patikuṭati, tuttavegahataṁ viya..

44.

“disvāna vividhaṁ pāpaṁ, evaṁ cintesahaṁ tadā.

`kadāhaṁ gehā nikkhamma, pavisissāmi kānanaṁ'..

45.

“tadāpi maṁ nimantesuṁ, kāmabhogehi ñātayo.

tesampi chandamācikkhiṁ, `mā nimantetha tehi maṁ'..

46.

“yo me kaniṭṭhako bhātā, nando nāmāsi paṇḍito.

sopi maṁ anusikkhanto, pabbajjaṁ samarocayi..

47.

“ahaṁ soṇo ca nando ca, ubho mātāpitā mama.

tadāpi bhoge chaḍḍetvā, pāvisimhā mahāvanan”-ti..

soṇapaṇḍitacariyaṁ pañcamaṁ.

6. temiyacariyā

48.

“punāparaṁ yadā homi, kāsirājassa atrajo.

mūgapakkhoti nāmena, temiyoti vadanti maṁ..

49.

“soḷasitthisahassānaṁ, na vijjati pumo tadā {sadā (sī0)}.

ahorattānaṁ accayena, nibbatto ahamekako..

50.

“kicchā laddhaṁ piyaṁ puttaṁ, abhijātaṁ jutindharaṁ.

setacchattaṁ dhārayitvāna, sayane poseti maṁ pitā..

51.

“niddāyamāno sayanavare, pabujjhitvānahaṁ tadā.

addasaṁ paṇḍaraṁ chattaṁ, yenāhaṁ nirayaṁ gato..

52.

“saha diṭṭhassa me chattaṁ, tāso uppajji bheravo.

vinicchayaṁ samāpanno, `kathāhaṁ imaṁ muñcissaṁ'..

53.

“pubbasālohitā mayhaṁ, devatā atthakāminī.

sā maṁ disvāna dukkhitaṁ, tīsu ṭhānesu yojayi..

54.

“`mā paṇḍiccayaṁ vibhāvaya, bālamato bhava sabbapāṇinaṁ.

sabbo taṁ jano ocināyatu, evaṁ tava attho bhavissati'..

55.

“evaṁ vuttāyahaṁ tassā, idaṁ vacanamabraviṁ.

`karomi te taṁ vacanaṁ, yaṁ tvaṁ bhaṇasi devate.

atthakāmāsi me amma, hitakāmāsi devate'..

56.

“tassāhaṁ vacanaṁ sutvā, sāgareva thalaṁ labhiṁ.

haṭṭho saṁviggamānaso, tayo aṅge adhiṭṭhahiṁ..

57.

“mūgo ahosiṁ badhiro, pakkho gativivajjito.

ete aṅge adhiṭṭhāya, vassāni soḷasaṁ vasiṁ..

58.

“tato me hatthapāde ca, jivhaṁ sotañca maddiya.

anūnataṁ me passitvā, `kāḷakaṇṇī'ti nindisuṁ..

59.

“tato jānapadā sabbe, senāpatipurohitā.

sabbe ekamanā hutvā, chaḍḍanaṁ anumodisuṁ..

60.

“sohaṁ tesaṁ matiṁ sutvā, haṭṭho saṁviggamānaso.

yassatthāya tapociṇṇo, so me attho samijjhatha..

61.

“nhāpetvā anulimpitvā, veṭhetvā rājaveṭhanaṁ.

chattena abhisiñcitvā, kāresuṁ puraṁ padakkhiṇaṁ..

62.

“sattāhaṁ dhārayitvāna, uggate ravimaṇḍale.

rathena maṁ nīharitvā, sārathī vanamupāgami..

63.

“ekokāse rathaṁ katvā, sajjassaṁ hatthamuccito {hatthamuñcito (sī0 syā0)}.

sārathī khaṇatī kāsuṁ, nikhātuṁ pathaviyā mamaṁ..

64.

“adhiṭṭhitamadhiṭṭhānaṁ, tajjento vividhakāraṇā.

na bhindiṁ tamadhiṭṭhānaṁ, bodhiyāyeva kāraṇā..

65.

“mātāpitā na me dessā, attā me na ca dessiyo.

sabbaññutaṁ piyaṁ mayhaṁ, tasmā vatamadhiṭṭhahiṁ..

66.

“ete aṅge adhiṭṭhāya, vassāni soḷasaṁ vasiṁ.

adhiṭṭhānena me samo natthi, esā me adhiṭṭhānapāramī” ti..

temiyacariyaṁ chaṭṭhaṁ.

7. kapirājacariyā

67.

“yadā ahaṁ kapi āsiṁ, nadīkūle darīsaye.

pīḷito susumārena, gamanaṁ na labhāmahaṁ..

68.

“yamhokāse ahaṁ ṭhatvā, orā pāraṁ patāmahaṁ.

tatthacchi sattu vadhako, kumbhīlo luddadassano..

69.

“so maṁ asaṁsi `ehī'ti, `ahaṁpemī'ti taṁ vatiṁ.

tassa matthakamakkamma, parakūle patiṭṭhahiṁ..

70.

“na tassa alikaṁ bhaṇitaṁ, yathā vācaṁ akāsahaṁ.

saccena me samo natthi, esā me saccapāramī” ti..

kapirājacariyaṁ sattamaṁ.

8. saccatāpasacariyā

71.

“punāparaṁ yadā homi, tāpaso saccasavhayo.

saccena lokaṁ pālesiṁ, samaggaṁ janamakāsahan”-ti..

saccatāpasacariyaṁ aṭṭhamaṁ.

9. vaṭṭapotakacariyā

72.

“punāparaṁ yadā homi, magadhe vaṭṭapotako.

ajātapakkho taruṇo, maṁsapesi kulāvake..

73.

“mukhatuṇḍakenāharitvā {mukhatuṇḍenāharitvā (sī0)}, mātā posayatī mamaṁ.

tassā phassena jīvāmi, natthi me kāyikaṁ balaṁ..

74.

“saṁvacchare gimhasamaye, davaḍāho {vanadāho (ka0)} padippati.

upagacchati amhākaṁ, pāvako kaṇhavattanī..

75.

“dhamadhamā itievaṁ, saddāyanto mahāsikhī.

anupubbena jhāpento, aggi mamamupāgami..

76.

“aggivegabhayātītā, tasitā mātāpitā mama.

kulāvake maṁ chaḍḍetvā, attānaṁ parimocayuṁ..

77.

“pāde pakkhe pajahāmi, natthi me kāyikaṁ balaṁ.

sohaṁ agatiko tattha, evaṁ cintesahaṁ tadā..

78.

“`yesāhaṁ upadhāveyyaṁ, bhīto tasitavedhito.

te maṁ ohāya pakkantā, kathaṁ me ajja kātave..

79.

“`atthi loke sīlaguṇo, saccaṁ soceyyanuddayā.

tena saccena kāhāmi, saccakiriyamuttamaṁ..

80.

“`āvejjetvā dhammabalaṁ, saritvā pubbake jine.

saccabalamavassāya, saccakiriyamakāsahaṁ..

81.

“`santi pakkhā apatanā, santi pādā avañcanā.

mātāpitā ca nikkhantā, jātaveda paṭikkama'..

82.

“sahasacce kate mayhaṁ, mahāpajjalito sikhī.

vajjesi soḷasakarīsāni, udakaṁ patvā yathā sikhī.

saccena me samo natthi, esā me saccapāramī” ti..

vaṭṭapotakacariyaṁ navamaṁ.

10. maccharājacariyā

83.

“punāparaṁ yadā homi, maccharājā mahāsare.

uṇhe sūriyasantāpe, sare udaka khīyatha..

84.

“tato kākā ca gijjhā ca, kaṅkā {bakā (sī0)} kulalasenakā.

bhakkhayanti divārattiṁ, macche upanisīdiya..

85.

“evaṁ cintesahaṁ tattha, saha ñātīhi pīḷito.

`kena nu kho upāyena, ñātī dukkhā pamocaye'..

86.

“vicintayitvā dhammatthaṁ, saccaṁ addasa passayaṁ.

sacce ṭhatvā pamocesiṁ, ñātīnaṁ taṁ atikkhayaṁ..

87.

“anussaritvā sataṁ dhammaṁ, paramatthaṁ vicintayaṁ.

akāsi saccakiriyaṁ, yaṁ loke dhuvasassataṁ..

88.

“`yato sarāmi attānaṁ, yato pattosmi viññutaṁ.

nābhijānāmi sañcicca, ekapāṇampi hiṁsitaṁ..

89.

“`etena saccavajjena, pajjunno abhivassatu.

abhitthanaya pajjunna, nidhiṁ kākassa nāsaya.

kākaṁ sokāya randhehi, macche sokā pamocaya'..

90.

“sahakate saccavare, pajjunno abhigajjiya.

thalaṁ ninnañca pūrento, khaṇena abhivassatha..

91.

“evarūpaṁ saccavaraṁ, katvā vīriyamuttamaṁ.

vassāpesiṁ mahāmeghaṁ, saccatejabalassito.

saccena me samo natthi, esā me saccapāramī” ti..

maccharājacariyaṁ dasamaṁ.

11. kaṇhadīpāyanacariyā

92.

“punāparaṁ yadā homi, kaṇhadīpāyano isi.

paropaññāsavassāni, anabhiratocariṁ ahaṁ..

93.

“na koci etaṁ jānāti, anabhiratimanaṁ mama.

ahañhi kassaci nācikkhiṁ, arati me carati mānase..

94.

“sabrahmacārī maṇḍabyo, sahāyo me mahāisi.

pubbakammasamāyutto, sūlamāropanaṁ labhi..

95.

“tamahaṁ upaṭṭhahitvāna, ārogyamanupāpayiṁ.

āpucchitvāna āgañchiṁ, yaṁ mayhaṁ sakamassamaṁ..

96.

“sahāyo brāhmaṇo mayhaṁ, bhariyaṁ ādāya puttakaṁ.

tayo janā samāgantvā, āgañchuṁ pāhunāgataṁ..

97.

“sammodamāno tehi saha, nisinno sakamassame.

dārako vaṭṭamanukkhipaṁ, āsīvisamakopayi..

98.

“tato so vaṭṭagataṁ maggaṁ, anvesanto kumārako.

āsīvisassa hatthena, uttamaṅgaṁ parāmasi..

99.

“tassa āmasane kuddho, sappo visabalassito.

kupito paramakopena, aḍaṁsi dārakaṁ khaṇe..

100.

“sahadaṭṭho āsīvisena {ativisena (pī0 ka0)}, dārako papati {patati (ka0)} bhūmiyaṁ.

tenāhaṁ dukkhito āsiṁ, mama vāhasi taṁ dukkhaṁ..

101.

“tyāhaṁ assāsayitvāna, dukkhite sokasallite.

paṭhamaṁ akāsiṁ kiriyaṁ, aggaṁ saccaṁ varuttamaṁ..

102.

“`sattāhamevāhaṁ pasannacitto, puññatthiko acariṁ brahmacariyaṁ.

athāparaṁ yaṁ caritaṁ mamedaṁ, vassāni paññāsasamādhikāni..

103.

“`akāmako vāhi ahaṁ carāmi, etena saccena suvatthi hotu.

hataṁ visaṁ jīvatu yaññadatto'..

104.

“saha sacce kate mayhaṁ, visavegena vedhito.

abujjhitvāna vuṭṭhāsi, arogo cāsi māṇavo.

saccena me samo natthi, esā me saccapāramī” ti..

kaṇhadīpāyanacariyaṁ ekādasamaṁ.

12. sutasomacariyā

105.

“punāparaṁ yadā homi, sutasomo mahīpati.

gahito porisādena, brāhmaṇe saṅgaraṁ sariṁ..

106.

“khattiyānaṁ ekasataṁ, āvuṇitvā karattale.

etesaṁ pamilāpetvā, yaññatthe upanayī mamaṁ..

107.

“apucchi maṁ porisādo, `kiṁ tvaṁ icchasi nissajaṁ.

yathāmati te kāhāmi, yadi me tvaṁ punehisi'..

108.

“tassa paṭissuṇitvāna, paṇhe āgamanaṁ mama.

upagantvā puraṁ rammaṁ, rajjaṁ niyyādayiṁ tadā..

109.

“anussaritvā sataṁ dhammaṁ, pubbakaṁ jinasevitaṁ.

brāhmaṇassa dhanaṁ datvā, porisādaṁ upāgamiṁ..

110.

“natthi me saṁsayo tattha, ghātayissati vā na vā.

saccavācānurakkhanto, jīvitaṁ cajitumupāgamiṁ.

saccena me samo natthi, esā me saccapāramī” ti..

sutasomacariyaṁ dvādasamaṁ.

13. suvaṇṇasāmacariyā

111.

“sāmo yadā vane āsiṁ, sakkena abhinimmito.

pavane sīhabyagghe ca, mettāyamupanāmayiṁ..

112.

“sīhabyagghehi dīpīhi, acchehi mahisehi ca.

pasadamigavarāhehi, parivāretvā vane vasiṁ..

113.

“na maṁ koci uttasati, napi bhāyāmi kassaci.

mettābalenupatthaddho, ramāmi pavane tadā” ti..

suvaṇṇasāmacariyaṁ terasamaṁ.

14. ekarājacariyā

114.

“punāparaṁ yadā homi, ekarājāti vissuto.

paramaṁ sīlaṁ adhiṭṭhāya, pasāsāmi mahāmahiṁ..

115.

“dasa kusalakammapathe, vattāmi anavasesato.

catūhi saṅgahavatthūhi, saṅgaṇhāmi {saṅgahāmi (ka0)} mahājanaṁ..

116.

“evaṁ me appamattassa, idha loke parattha ca.

dabbaseno upagantvā, acchindanto puraṁ mama..

117.

“rājūpajīve nigame, sabalaṭṭhe saraṭṭhake.

sabbaṁ hatthagataṁ katvā, kāsuyā nikhaṇī mamaṁ..

118.

“amaccamaṇḍalaṁ rajjaṁ, phītaṁ antepuraṁ mama.

acchinditvāna gahitaṁ, piyaṁ puttaṁva passahaṁ.

mettāya me samo natthi, esā me mettāpāramī” ti..

ekarājacariyaṁ cuddasamaṁ.

15. mahālomahaṁsacariyā

119.

“susāne seyyaṁ kappemi, chavaṭṭhikaṁ upanidhāyahaṁ.

gāmaṇḍalā {gomaṇḍalā (sī0), gāmamaṇḍalā (syā0)} upāgantvā, rūpaṁ dassentinappakaṁ..

120.

“apare gandhamālañca, bhojanaṁ vividhaṁ bahuṁ.

upāyanānūpanenti, haṭṭhā saṁviggamānasā..

121.

“ye me dukkhaṁ upaharanti, ye ca denti sukhaṁ mama.

sabbesaṁ samako homi, dayā kopo na vijjati..

122.

“sukhadukkhe tulābhūto, yasesu ayasesu ca.

sabbattha samako homi, esā me upekkhāpāramī” ti..

mahālomahaṁsacariyaṁ pannarasamaṁ.

yudhañjayavaggo tatiyo.

tassuddānaṁ --

yudhañjayo somanasso, ayogharabhisena ca.

soṇanando mūgapakkho, kapirājā saccasavhayo..

vaṭṭako maccharājā ca, kaṇhadīpāyano isi.

sutasomo puna āsiṁ {āsi (syā0)}, sāmo ca ekarājahu.

upekkhāpāramī āsi, iti vutthaṁ {vuttaṁ (sabbattha) aṭṭhakathā oloketabbā} mahesinā..

evaṁ bahubbidhaṁ dukkhaṁ, sampattī ca bahubbidhā {sampatti ca bahuvidhā (sī0), sampattiṁ ca bahuvidhaṁ (ka0)}.

bhavābhave anubhavitvā, patto sambodhimuttamaṁ..

datvā dātabbakaṁ dānaṁ, sīlaṁ pūretvā asesato.

nekkhamme pāramiṁ gantvā, patto sambodhimuttamaṁ..

paṇḍite paripucchitvā, vīriyaṁ katvāna muttamaṁ.

khantiyā pāramiṁ gantvā, patto sambodhimuttamaṁ..

katvā daḷhamadhiṭṭhānaṁ, saccavācānurakkhiya.

mettāya pāramiṁ gantvā, patto sambodhimuttamaṁ..

lābhālābhe yasāyase, sammānanāvamānane.

sabbattha samako hutvā, patto sambodhimuttamaṁ..

kosajjaṁ bhayato disvā, vīriyārambhañca khemato.

āraddhavīriyā hotha, esā buddhānusāsanī..

vivādaṁ bhayato disvā, avivādañca khemato.

samaggā sakhilā hotha, esā buddhānusāsanī..

pamādaṁ bhayato disvā, appamādañca khemato.

bhāvethaṭṭhaṅgikaṁ maggaṁ, esā buddhānusāsanī..

itthaṁ sudaṁ bhagavā attano pubbacariyaṁ sambhāvayamāno buddhāpadāniyaṁ nāma dhammapariyāyaṁ abhāsitthāti.

cariyāpiṭakaṁ niṭṭhitaṁ. 